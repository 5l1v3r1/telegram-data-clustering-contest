<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/www-mucidi-internet-icin-kuresel-eylem-plani-h80498.html"/>
    <meta property="og:site_name" content="Webtekno"/>
    <meta property="article:published_time" content="2019-11-25T15:32:24+00:00"/>
    <meta property="og:title" content="World Wide Web'in Mucidinden İnternet İçin Eylem Planı"/>
    <meta property="og:description" content="Tim Berners-Lee, çevrimiçi dünyayı herkes için daha güvenli kılmayı amaçlayan küresel bir eylem planı yayınladı."/>
  </head>
  <body>
    <article>
      <h1>World Wide Web'in Mucidinden İnternet İçin Eylem Planı</h1>
      <h2>World Wide Web'in mucidi olarak tanınan Tim Berners-Lee, çevrimiçi dünyayı herkes için daha güvenli kılmayı amaçlayan küresel bir eylem planı yayınladı. Google ve Facebook gibi devlerin desteklediği yeni web sözleşmesinde hükümetler, şirketler ve vatandaşların uyması gereken 9 temel ilke bulunuyor.</h2>
      <address><time datetime="2019-11-25T15:32:24+00:00">25 Nov 2019, 15:32</time> by <a rel="author" href="https://www.webtekno.com/yazar/berkbaylancicek" target="_blank">Berk Baylançiçek</a></address>
      <p>1989'da CERN laboratuvarlarında HTML işaretleme dilini geliştirerek ‘Dünya Çapında Ağ (WWW)’ olarak da tanımlanan bilgi paylaşım sistemini hayata geçiren <b>Tim Berners-Lee</b>, Contract for the Web (Web için Sözleşme) adında 9 ilke üzerine kurulan <b>72 maddelik bir eylem planı</b> yayınladı. </p>
      <p>Çevrimiçi dünyayı güçlendirmeyi ve herkes için daha güvenli bir yer yapmayı amaçlayan sözleşme, hükümetleri, şirketleri ve sivil toplumu temsil eden <b>80'den fazla kuruluşun temsilcileri </b>tarafından hazırlandı. <b>Contract for the Web</b>’te hükümetler, şirketler ve vatandaşların uyması gereken 9 temel ilke altında 72 madde yer alıyor. Bunlar arasında uygun fiyatlı, <b>güvenilir internet erişimi sağlama, </b>medeni söylem ve insan onuruna saygı duyma gibi ilkeler de bulunuyor.</p>
      <figure>
        <img src="https://www.webtekno.com/images/editor/default/0002/31/1d05401f470831d55afa131b4cb62b3207b39646.jpeg"/>
      </figure>
      <p>Berners-Lee’nin girişimi başlangıçta, Microsoft, <b>Google</b>, DuckDuckGo ve <b>Facebook </b>gibi teknoloji şirketleri ve Electronic Frontier Foundation gibi kar amacı gütmeyen gruplar da dahil olmak üzere 150'den fazla kuruluşun desteğini aldı. The Guardian gazetesi, <b>Amazon</b> ve <b>Twitter</b>’ın destekçiler listesinde yer almadığını; ancak 25 Kasım’dan (bugün) itibaren Twitter logosunun Contract for the Web ana sayfasında görünmeye başladığını söylüyor. </p>
      <figure>
        <img src="https://www.webtekno.com/images/editor/default/0002/31/15e0a0eaef1892160d19455985143a7146d72450.png"/>
      </figure>
      <p>Twitter'ın siyasi söylemdeki artan rolü, yakın zamanda platformunda <a href="https://www.webtekno.com/twitter-tum-siyasi-reklamlari-yasaklayacak-h78854.html"><b>siyasi reklamları yasaklamasına</b></a> neden olmuştu. Bu nedenle şirketin söz konusu girişime destek vermesi bilhassa çok önemli. Sözleşme, küresel teknoloji ve internet şirketlerinin <b>kullanıcıların gizliliğine ve kişisel verilerine</b> saygı duyma zorunluluğu da dahil olmak üzere, verilerin suistimal edilmemesi için yapması gerekenleri içeriyor. Belirlenen ilkelere uymayan şirketler ise sözleşmeye destek veren şirketler listesinden çıkarılacak.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/dns-over-https-sorun-h77322.html">Uzmanlara Göre DNS-üzerinden-HTTPS, Çözdüğünden Daha Fazla Soruna Yol Açıyor</a>
      </p>
      <p><i>“Web için 10 yıllık bir plana ihtiyacımız yok. Web’i şimdi dönüştürmeliyiz”</i> diyen Berners-Lee, web için ortak bir vizyon sunmak istediğini belirtiyor. Almanya, Fransa ve Gana hükümetleri sözleşmenin kuruluş ilkelerini imzaladılar. <b>Contract for the Web</b>, hükümetleri herkesin internete bağlanabilmesini sağlamaya ve interneti her zaman erişilebilir kılmak için çalışmaya çağırıyor. Sözleşmedeki maddelere <a href="https://contractfortheweb.org/?utm_source=webtekno"><b>buradaki bağlantıya</b></a> tıklayarak göz atabilirsiniz.</p>
      <p><b>Kaynak : </b>https://www.theverge.com/2019/11/25/20981502/contract-for-the-web-tim-berners-lee-google-facebook-principles-techlash</p>
    </article>
  </body>
</html>