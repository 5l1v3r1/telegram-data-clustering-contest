<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654098/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T15:18:00+00:00"/>
    <meta property="og:title" content="У Нацкомісії зв'язку прокоментували продаж Vodafone Україна"/>
    <meta property="og:description" content="Продаж другого за величиною українського мобільного оператора “Vodafone Україна” азербайджанській компанії Bakcell не матиме істотного впливу на його роботу."/>
  </head>
  <body>
    <article>
      <h1>У Нацкомісії зв'язку прокоментували продаж Vodafone Україна</h1>
      <address>
        <time datetime="2019-11-25T15:18:00+00:00">25 Nov 2019, 15:18</time>
      </address>
      <p>Продаж другого за величиною українського мобільного оператора "Vodafone Україна" азербайджанській компанії Bakcell не матиме істотного впливу на його роботу.</p>
      <p>Про це у коментарі <a href="https://interfax.com.ua/news/telecom/626588.html">"Інтерфакс-Україна"</a> заявив голова Національної комісії, що здійснює державне регулювання у сфері зв'язку та інформатизації Олександр Животовський.</p>
      <p>"Вважаю, зміна власника не повинна відчутно вплинути на діяльність ПрАТ "ВФ Україна", - сказав він.</p>
      <p>Крім цього, Животовський підтвердив, що компанія продовжить надавати послуги під брендом Vodafone і всі її тарифні плани та послуги продовжать діяти.</p>
      <p>"Якщо говорити про взаємодію компанії з регулятором, то ми сподіваємося на продовження конструктивного діалогу в усіх напрямках, в тому числі і щодо виконання указу президента щодо максимального покриття території України широкосмуговим доступом до інтернету", - зазначив голова НКРЗІ.</p>
      <p>
        <b>Нагадаємо:</b>
      </p>
      <p>Російська телеком-компанія МТС 25 листопада <a href="https://www.epravda.com.ua/news/2019/11/25/654073/">офіційно оголосила про продаж</a> 100% частки у Vodafone Україна компанії Bakcell.</p>
    </article>
  </body>
</html>