<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/bezpieczenstwo/bielscy-policjanci-otrzymali-10-radiowozow,135537.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T15:36:00+00:00"/>
    <meta property="og:title" content="Bielscy policjanci otrzymali 10 radiowozów"/>
    <meta property="og:description" content="Dziesięć radiowozów zostało w poniedziałek przekazanych policjantom z garnizonu w Bielsku-Białej. To trzy oznakowane fordy rangery i siedem nieoznakowanych hyundaiów i30 – poinformował rzecznik bielskich policjantów asp. szt. Roman Szybiak."/>
  </head>
  <body>
    <article>
      <h1>Bielscy policjanci otrzymali 10 radiowozów</h1>
      <address><time datetime="2019-11-25T15:36:00+00:00">25 Nov 2019, 15:36</time> by <a rel="author">PAP/JS  </a></address>
      <h4>Dziesięć radiowozów zostało w poniedziałek przekazanych policjantom z garnizonu w Bielsku-Białej. To trzy oznakowane fordy rangery i siedem nieoznakowanych hyundaiów i30 – poinformował rzecznik bielskich policjantów asp. szt. Roman Szybiak.</h4>
      <hr/>
      <p>"Trzy fordy trafią do komisariatów w Kobiernicach, Szczyrku, a także Jasienicy, skąd policjanci otrzymają również jednego hyundaia. Pozostałe auta będą służyły funkcjonariuszom Komendy Miejskiej Policji w Bielsku-Białej" - powiedział Szybiak.</p>
      <p>Fordy trafiły do komisariatów, których funkcjonariusze pracują na terenach górskich. "Dlatego muszą to być auta radzące sobie w takim terenie" - zaznaczył.</p>
      <p>Komendant bielskiej policji insp. Krzysztof Herzyk podczas uroczystości przekazania samochodów podkreślił, że społeczeństwu dobrze służyć może jedynie profesjonalny policjant. "To człowiek o wysokim morale, dobrze wyszkolony, zaangażowany w służbę. Nie mógłby jednak spełniać swoich zadań bez odpowiedniego wyposażenia. Nowoczesne budynki, w których służymy, i nowoczesne pojazdy, (…) to narzędzia, przy użyciu których będziemy ciężko pracowali" - zadeklarował.</p>
      <p>Asp. szt. Roman Szybiak powiedział, że zakup samochodów został sfinansowany z funduszy policji i pieniędzy przekazanych przez samorządy. "Łączny koszt inwestycji to 1,08 mln zł, z czego aż 503 tys. zł to pieniądze przekazane na fundusz wsparcia policji przez samorządy" - dodał.</p>
      <p>W bielskiej komendzie służy około 650 policjantów. "W skład garnizonu wchodzi również osiem komisariatów i dwa posterunki" - poinformował asp. szt. Roman Szybiak.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>