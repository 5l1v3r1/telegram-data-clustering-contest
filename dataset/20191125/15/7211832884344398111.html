<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607375"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T15:29:00+00:00"/>
    <meta property="og:title" content="กำลังพลไม่พอใครรับผิดชอบ? บิ๊กป้อมถามกลับคนปลุกยกเลิกเกณฑ์ทหาร"/>
    <meta property="og:description" content="พล.อ.ประวิตร ชี้ ยกเลิกเกณฑ์ทหารขึ้นอยู่กับ ส.ส.ทั้งหมดพิจารณา ถามถ้ากำลังพลไม่พอใครจะรับผิดชอบ ชี้วันนี้มีคนสมัครอยู่แล้วแต่ไม่พอต้องเกณฑ์เพิ่มนิดหน่อย"/>
  </head>
  <body>
    <article>
      <h1>กำลังพลไม่พอใครรับผิดชอบ? บิ๊กป้อมถามกลับคนปลุกยกเลิกเกณฑ์ทหาร</h1>
      <address><time datetime="2019-11-25T15:29:00+00:00">25 Nov 2019, 15:29</time> by <a rel="author">PostToday</a></address>
      <p>พล.อ.ประวิตร ชี้ ยกเลิกเกณฑ์ทหารขึ้นอยู่กับ ส.ส.ทั้งหมดพิจารณา ถามถ้ากำลังพลไม่พอใครจะรับผิดชอบ ชี้วันนี้มีคนสมัครอยู่แล้วแต่ไม่พอต้องเกณฑ์เพิ่มนิดหน่อย</p>
      <p>พล.อ.ประวิตร วงษ์สุวรรณ รองนายกรัฐมนตรี ให้สัมภาษณ์ถึงกรณีที่นายธนาธร จึงรุ่งเรืองกิจ หัวหน้าพรรคอนาคตใหม่ (อนค.) มีแผนเดินสายรณรงค์ยกเลิกการเกณฑ์ทหาร ว่า ความจริงทหารเราให้สมัครอยู่แล้ว แต่การสมัครมันไม่เพียงพอ ก็ต้องเกณฑ์เพิ่มนิดหน่อย ถ้าสมมติว่ามีอะไรเกิดขึ้นใครจะรับผิดชอบ ก็ต้องว่ากันไป ซึ่งก็แล้วแต่ทางสังคมจะเห็นอย่างไรก็ว่าไป</p>
      <p>ต่อข้อถามถึงความเป็นไปได้ในการยกเลิกการเกณฑ์ทหารมีมากน้อยเพียงใดนั้น พล.อ.ประวิตร กล่าวว่า ต้องให้ ส.ส.ทั้งหมดพิจารณา</p>
      <p>เมื่อถามว่าในฐานะที่เป็นทหารเก่าและเป็นรองนายกรัฐมนตรีดูแลด้านความมั่นคง คิดว่าวันนี้กองกำลังทหารมีเพียงพอแล้วหรือไม่นั้น พล.อ.ประวิตร กล่าวว่า "ยังไม่ได้บอกว่า จะยกเลิก แต่มันมีขั้นตอนตามกฎหมาย ก็ต้องดำเนินการไปตามกฎหมาย ส่วนการไปรณรงค์ยกเลิกการเกณฑ์ทหาร เชื่อว่าประชาชนรู้ ซึ่งวันนี้ก็มีคนสมัครอยู่แล้ว แต่ไม่พอ ก็ต้องเกณฑ์เพิ่มนิดหน่อย"</p>
      <p>เมื่อถามว่าประเด็นดังกล่าวดึงมวลชนได้จำนวนมาก เพราะผู้ปกครองส่วนใหญ่ก็ไม่อยากให้บุตรหลานเกณฑ์ทหาร โดยฝ่ายทหารต้องออกมาชี้แจงหรือไม่นั้น พล.อ.ประวิตร กล่าวว่า คงไม่ต้อง เพราะคิดว่าประชาชนเขารู้เรื่องนี้ว่าเป็นหน้าที่เป็นของประชาชนชายไทยทั่วไป เพราะเป็นมาหลายสิบปีแล้ว</p>
      <p>เมื่อถามว่าแต่ประเด็นนี้เด็กวัยรุ่นและเยาวชนที่ใกล้จะเกณฑ์ทหารให้ความสนใจเป็นอย่างมาก และตั้งคำถามว่ารัฐบาลจะมีการยกเลิกเกณฑ์ทหารหรือไม่นั้น พล.อ.ประวิตร กล่าวว่า "รัฐบาลยังไม่ได้ยกเลิก ธนาธรยกเลิกมั้ง"</p>
      <p>เมื่อถามว่าก่อนหน้านี้รัฐบาลเคยให้ศึกษาการยกเลิกการเกณฑ์ทหาร ได้มีการรายงานความคืบหน้ากลับมาแล้วหรือไม่นั้น พล.อ.ประวิตรกล่าวว่ารายงานอยู่แล้ว แต่ตอนนี้คือให้สมัคร หากสมัครพอ เขาก็ไม่เอา</p>
      <p>เมื่อถามว่าการไปพูดถึงการยกเลิกเกณฑ์ทหาร โดยที่ไม่มีรูปแบบรองรับข้อเสนอมีความเหมาะสมหรือไม่นั้น พล.อ.ประวิตร กล่าวว่า สื่อต้องคิดเอาเอง</p>
      <p>เมื่อถามย้ำว่าสื่อคิดเองไม่ได้ จะต้องฟังฝ่ายความมั่นคงด้วย พล.อ.ประวิตร กล่าวว่า “ผมคิดว่าต้องดำเนินการไปตามความต้องการของสังคม”</p>
      <p>เมื่อถามอีกว่าจะเป็นประเด็นที่ทำให้ออกมาเคลื่อนไหวในทางการเมืองหรือไม่นั้น พล.อ.ประวิตร กล่าวว่า "พอเถอะ"</p>
    </article>
  </body>
</html>