<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/pered-normandskim-samitom-putin-obgovoriv-na-radbezi-rf-situaciyu-v-donbasi-330837_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T15:35:00+00:00"/>
    <meta property="og:title" content="Перед Нормандським самітом Путін обговорив на Радбезі РФ ситуацію в Донбасі"/>
    <meta property="og:description" content="Саміт відбудеться 9 грудня в Парижі."/>
  </head>
  <body>
    <article>
      <h1>Перед Нормандським самітом Путін обговорив на Радбезі РФ ситуацію в Донбасі</h1>
      <h2>Саміт відбудеться 9 грудня в Парижі.</h2>
      <address>
        <time datetime="2019-11-25T15:35:00+00:00">25 Nov 2019, 15:35</time>
      </address>
      <p>Президент Росії Володимир Путін під час засідання Ради безпеки обговорив ситуацію у Донецькій та Луганській областях перед підготовкою до саміту лідерів <a href="https://dt.ua/POLITICS/u-kremli-poki-ne-zaplanuvali-osobistu-zustrich-putina-i-zelenskogo-v-parizhi-330811_.html"><b>нормандської четвірки</b></a>, повідомили в Кремлі.</p>
      <p>"Відбувся обмін думками щодо ситуації на південному сході України в контексті підготовки до запланованого на 9 грудня саміту в "нормандському форматі", - йдеться в <a href="http://kremlin.ru/events/president/news/62116">повідомленні</a> Кремля.</p>
      <p>Відзначимо, що в "Нормандський формат" щодо врегулювання ситуації в Донбасі входять Україна, Німеччина, Франція і РФ.</p>
      <p>У нараді взяли участь голова Державної Думи В'ячеслав Володін, керівник Адміністрації президента Антон Вайно, секретар Ради Безпеки Микола Патрушев, міністр оборони Сергій Шойгу, директор Федеральної служби безпеки Олександр Бортніков, директор Служби зовнішньої розвідки Сергій Наришкін.</p>
      <p>Раніше <a href="https://dt.ua/POLITICS/klimkin-nazvav-pidvodni-kameni-maybutnogo-normandskogo-samitu-330380_.html"><b>Павло Клімкін назвав підводні камені "нормандського саміту".</b></a> За його словами, західні учасники переговорного процесу можуть спробувати нав'язати Києву невигідні Україні рішення.</p>
      <p>Президенти України і Франції Еммануель Макрон і Володимир Зеленський під час телефонної розмови 15 листопада обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт "нормандської четвірки", який має відбутися 9 грудня</a></b> в Парижі. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <b><a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html">"нормандської четвірки" було заплановано на 17 вересня</a></b>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>