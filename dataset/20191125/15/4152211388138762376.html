<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/594965/%E0%A6%AC%E0%A6%97%E0%A7%81%E0%A7%9C%E0%A6%BE%E0%A7%9F-%E0%A6%AA%E0%A7%8D%E0%A6%B0%E0%A6%A5%E0%A6%AE-%E0%A6%AC%E0%A6%BF%E0%A6%AD%E0%A6%BE%E0%A6%97-%E0%A6%95%E0%A7%8D%E0%A6%B0%E0%A6%BF%E0%A6%95%E0%A7%87%E0%A6%9F-%E0%A6%B2%E0%A6%BF%E0%A6%97-%E0%A6%B6%E0%A7%81%E0%A6%B0%E0%A7%81"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T15:03:00+00:00"/>
    <meta property="og:title" content="বগুড়ায় প্রথম বিভাগ ক্রিকেট লিগ শুরু"/>
    <meta property="og:description" content="জেলা ক্রীড়া সংস্থার আয়োজনে বগুড়ায় শুরু হয়েছে প্রথম বিভাগ ক্রিকেট লিগ। আজ (সোমবার) সকালে শহীদ চান্দু স্টেডিয়ামে বেলুন উড়িয়ে ২০১৯-২০ মৌসুমের লিগ উদ্বোধন করেন জেলা প্রশাসক ফয়েজ আহাম্মদ। উদ্বোধনী খেলায় সূত্রাপুর স্পোর্টিং ক্লাব ৭ উইকেটে হারিয়েছে আগমণী ক্রীড়া চক্রকে। টস হেরে ব্যাটিংয়ে নামা..."/>
  </head>
  <body>
    <article>
      <h1>বগুড়ায় প্রথম বিভাগ ক্রিকেট লিগ শুরু</h1>
      <address><time datetime="2019-11-25T15:03:00+00:00">25 Nov 2019, 15:03</time> by <a rel="author">বগুড়া প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/120c9686f5cdb6d75eb17a6977f70f0b-5ddbec5e52d85.jpg"/>
      </figure>
      <p>
        <b>জেলা ক্রীড়া সংস্থার আয়োজনে বগুড়ায় শুরু হয়েছে প্রথম বিভাগ ক্রিকেট লিগ। আজ (সোমবার) সকালে শহীদ চান্দু স্টেডিয়ামে বেলুন উড়িয়ে ২০১৯-২০ মৌসুমের লিগ উদ্বোধন করেন জেলা প্রশাসক ফয়েজ আহাম্মদ। উদ্বোধনী খেলায় সূত্রাপুর স্পোর্টিং ক্লাব ৭ উইকেটে হারিয়েছে আগমণী ক্রীড়া চক্রকে।</b>
      </p>
      <p>টস হেরে ব্যাটিংয়ে নামা আগমণী ক্রীড়া চক্র ৩৩.২ ওভারে অলআউট হয় মাত্র ৮৩ রানে। শাফি ১৫, শিপন ১৫, ওয়াজকুরনি ১০ ও শ্রাবণ করেন ১০ রান। সূত্রাপুর স্পোর্টিং ক্লাবের ফিরোজ ৩টি ও সাগর নেন ২ উইকেট।</p>
      <p>সহজ লক্ষ্যে পৌঁছাতে মোটেও বেগ পেতে হয়নি সূত্রাপুর স্পোর্টিং ক্লাবকে। ১৩.৫ ওভারে মাত্র ৩ উইকেট হারিয়ে জয় নিশ্চিত করে তারা। দলের হয়ে সর্বোচ্চ ৩৫ রান করেন শুভ। আর নূর-ইসলামের ব্যাট থেকে আসে ৩১ রান। আগমণীর বোলার আরিফ ও রবিউল পান একটি করে উইকেট। ম্যাচসেরা হয়েছেন সূত্রাপুরের ফিরোজ।</p>
      <p>উদ্বোধনী অনুষ্ঠানে ছিলেন জেলা ক্রীড়া সংস্থা সহ-সভাপতি নুরুল আলম টুটুল, কার্যনির্বাহী সদস্য ইমদাদুল হক, জামিলুর রহমান জামিল, মাহফুজুল ইসলাম, আল রাজী জুয়েল, আলাউদ্দিন, দিলুরুবা আমিনা আক্তার, জাকিয়া সুলতানা আলেয়া ও ডিস্ট্রিক্ট ফুটবল অ্যাসোসিয়েশনের সভাপতি খাজা আবু হায়াত হিরু।</p>
      <footer>/কেআর/</footer>
    </article>
  </body>
</html>