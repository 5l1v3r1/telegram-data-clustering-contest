<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546866/Ministarstvo-prosvete-demantuje-sindikate-Za-putovanja-zaposlenih-18-miliona-dinara.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T15:58:00+00:00"/>
    <meta property="og:title" content="Ministarstvo demantuje sindikate: Za putovanja zaposlenih 18 miliona dinara"/>
    <meta property="og:description" content="Ministarstvo prosvete, nauke i tehnološkog razvoja demantovalo je navode pojedinih sindikata po kojima je za..."/>
  </head>
  <body>
    <article>
      <h1>Ministarstvo demantuje sindikate: Za putovanja zaposlenih 18 miliona dinara</h1>
      <address>
        <time datetime="2019-11-25T15:58:00+00:00">25 Nov 2019, 15:58</time>
      </address>
      <p>Ministarstvo prosvete, nauke i tehnološkog razvoja demantovalo je navode pojedinih sindikata po kojima je za putovanja zaposlenih u tom resoru potrošeno 2,2 milijarde dinara, navodeći da se tokom godine u tu svrhu potroši "18 miliona dinara za 358 zaposlenih u ministarstvu".</p>
      <p>Ministarstvo je u saopštenju navelo da se iznos od 1,93 milijarde dinara odnosi na prevoz 130.000 zaposlenih "u celoj Srbiji" koji pripadaju tom resoru, kao i da postoje donacije "od pojedinih fondova koji finansiraju putovanja i koje iznose 3,65 miliona dinara".</p>
      <p>"Iz budžeta Srbije izdvaja se 0,0001 odsto za troškove putovanja od ukupnog iznosa planiranih sredstava Ministarstva prosvete, nauke i tehnološkog razvoja u jednoj godini", navodi se u saopštenju i dodaje da su "finansijska sredstva svih putovanja transparentna i opravdana".</p>
      <p>Komentarišući nakjavu ministra prosvete o redizajnu modela male mature koji "još niko u Evropi nije napravio", predstavnica Sindikata prosvetnih radnika Nezavisnost <b><a href="http://rs.n1info.com/Vesti/a545899/Vesna-Vojvodic-Mitrovic-Izjave-Sarcevica-o-nikad-vidjenom-kao-Cirkus-Montija-Pajtona.html">Vesna Vojvodić Mitrović rekla je nedavno gostujući na N1 da je Ministarstvo prosvete za 2019. godine dobilo u svrhu službenog putovanja 22 miliona evra.</a></b></p>
      <p>"Naravno da su značajna stavka i putovanja koja su bila predviđena za upoznavanje ministra Šarčevića i njegovih kolega s tim modelima obrazovnim koji u Evropi dokazano funkcionišu. I sada bi svaki građanin mogao da se zapita koju istinu treba da sledi? Da li istinu u kojoj država omogući 22 miliona evra budžetskog novca da bi jedna administracija mogla da se inspiriše da uvede inovacije koje su dokazano dobre, ili da sledi istinu u kojoj nam ministar kaže da je to neviđeno do sada, ali da će sigurno biti toliko dobro da će našoj deci obezbediti podizanje kvaliteta obrazovanja", ocenila je Vojvodić Mitrović.</p>
    </article>
  </body>
</html>