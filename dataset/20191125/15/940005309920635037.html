<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/merkel-neaga-discutiile-aprinse-cu-macron-despre-viitorul-nato-ce-conflict-ar-fi-avut.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T15:03:00+00:00"/>
    <meta property="og:title" content="Merkel neagă discuțiile aprinse cu Macron despre viitorul NATO. Ce conflict ar fi avut"/>
    <meta property="og:description" content="Purtătorul de cuvânt al Angelei Merkel a respins luni existenţa unui schimb aprins de replici la începutul lunii noiembrie între cancelarul german şi preşedintele francez Emmanuel Macron cu privire la NATO."/>
  </head>
  <body>
    <article>
      <h1>Merkel neagă discuțiile aprinse cu Macron despre viitorul NATO. Ce conflict ar fi avut</h1>
      <h2>Purtătorul de cuvânt al Angelei Merkel a respins luni existenţa unui schimb aprins de replici la începutul lunii noiembrie între cancelarul german şi preşedintele francez Emmanuel Macron cu privire la NATO.</h2>
      <address>
        <time datetime="2019-11-25T15:03:00+00:00">25 Nov 2019, 15:03</time>
      </address>
      <p>A recunoscut în acelaşi timp diferenţele de abordare între cele două ţări cu privire la acest subiect, potrivit Agerpres.</p>
      <p><i>„În memoria cancelarului despre ce s-a întâmplat în noaptea aceea, nu a fost nici plângere, nici furie şi nici ceartă”</i>, a declarat Steffen Seibert în cadrul unei conferinţe de presă la Berlin.</p>
      <p>El a dezminţit o informaţie apărută în cotidianul american The New York Times cu privire la un schimb aprins de replici care i-ar fi opus pe cei doi lideri la 10 noiembrie, în timpul unui dineu la Berlin, în cadrul celebrării a 30 de ani de la căderea Zidului Berlinului.</p>
      <p>Purtătorul de cuvânt al Angelei Merkel a recunoscut însă că cei doi lideri au vorbit despre <i>„abordări politice adeseori diferite ale Germaniei şi Franţei pentru a face faţă problemelor şi provocărilor, precum şi despre faptul că suntem mereu în căutare de soluţii”.</i></p>
      <p>Cancelarul german, potrivit New York Times, i-ar fi arătat cu această ocazie, într-o manieră fermă, starea sa de spirit proastă şefului statului francez, după afirmaţiile lui Macron că NATO s-ar afla în 'moarte cerebrală'.</p>
      <p><i>„Înţeleg dorinţa dumneavoastră privind o politică de ruptură”</i>, ar fi spus Merkel, potrivit ziarului american,<i> 'dar m-am cam săturat să adun cioburile. Iar şi iar, trebuie să pun la loc cioburile cănii pe care aţi spart-o pentru ca apoi să ne aşezăm şi să bem o ceaşcă de ceai împreună”.</i></p>
      <p>Macron i-ar fi răspuns, potrivit cotidianului menţionat: <i>„Nu mă pot comporta ca şi cum nu s-ar fi întâmplat nimic"</i> la NATO în urma ofensivei Turciei, ţară membră a Alianţei Nord-Atlantice, în nordul Siriei, fără o consultare cu ceilalţi aliaţi.</p>
      <p>În privinţa NATO, Angela Merkel s-a distanţat deja public de afirmaţiile şefului statului francez.</p>
      <p>La începutul lunii noiembrie, ea a criticat declaraţiile lui Emmanuel Macron, evocând o<i> 'judecată intempestivă'</i> şi <i>'termeni radicali'</i> pe care nu îi împărtăşeşte.</p>
      <p>Sursa: Agerpres</p>
    </article>
  </body>
</html>