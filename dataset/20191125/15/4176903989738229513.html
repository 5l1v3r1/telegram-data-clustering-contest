<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/milanovic-vec-prikupio-10-000-potpisa-podrske/"/>
    <meta property="og:site_name" content="Krstarica"/>
    <meta property="article:published_time" content="2019-11-25T15:20:00+00:00"/>
    <meta property="og:title" content="Milanović već prikupio 10.000 potpisa podrške"/>
    <meta property="og:description" content="ZAGREB - Kandidat za predsednika Hrvatske, bivši premijer i predsednik SDP, Zoran Milanović, okončao je prikupljanje potpisa za podršku njegovoj"/>
  </head>
  <body>
    <article>
      <h1>Milanović već prikupio 10.000 potpisa podrške</h1>
      <address><time datetime="2019-11-25T15:20:00+00:00">25 Nov 2019, 15:20</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521479-750x430.jpg"/>
        <figcaption>Foto: Tanjug/Tanjug, arhiva</figcaption>
      </figure>
      <p>ZAGREB – Kandidat za predsednika Hrvatske, bivši premijer i predsednik SDP, Zoran Milanović, okončao je prikupljanje potpisa za podršku njegovoj kandidaturi, pošto je višestruko prebacio broj od potrebnih 10.000.</p>
      <p>Iz njegovog štaba su najavili da će potpise sutra predati Državnoj izbornoj komisiji, javila je Hina.</p>
      <p>Čelnik reformista, Radomir Čacić, je tim povodom izjavio da su planirali da prikupe 20.000 potpisa podrške Milanoviću, kojeg podrzava 13 stranaka uključujući njegov SDP, ali da je šef izbornog štaba Orsat Miljenić odlučio drugačije.</p>
      <p>Već polovinom prvog dana prikupljanja potpisa, u petak, iz Milanovićeva štaba je objavljeno da je prikupljen dovoljan broj potpisa.</p>
      <p>„Nadam se da će ovo biti mali korak prema cilju za koji je sve više i više nas uvereno da ćemo realizovati, a to je pobeda na predsedničkim izborima“, poručio je Čačić nakon što je Miljeniću predao kutiju s potpisima.</p>
      <p>Najavio je i da će njegova stranka i dalje učestvovati u Milanovićevim promotivnim aktivnostima.</p>
      <p>Poruka kojom će promovisati svog kandidata biće, kazao je, „Reformisti, normalno, za Milanovića. Predsednik s karakterom“.</p>
      <p>Čačić smatra da Milanoviću neće štetiti podrška poslanika Branimira Glavaša, koji je osuđeni ratni zločinac, jer, kako je rekao, svako ima pravo da glasa i za Reformiste i za Milanovića.</p>
      <p>Milanovićevu predsedničku kandidaturu podržava 13 stranaka – SDP, HS S, GLAS, IDS, HSU, Demokrati, SNAGA, PGS, Reformisti, SU, Hrvatski laburisti, Međimurski demokratski savez i Zelena Pula.</p>
      <p>(Tanjug)</p>
    </article>
  </body>
</html>