<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/sport/mff-rostar-om-damlag-alla-forutsattningar-5459582.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T15:48:36+00:00"/>
    <meta property="og:title" content="MFF röstar om damlag – alla förutsättningar"/>
    <meta property="og:description" content="Fotboll 15 år efter brytningen kan Malmö FF få ett damlag i fotboll igen.Men kommer medlemmarna att rösta för en ihopslagning med Limhamn/Bunkeflo?Här är alla förutsättningar inför det extra årsmötet."/>
  </head>
  <body>
    <article>
      <h1>MFF röstar om damlag – alla förutsättningar</h1>
      <h2>Fotboll 15 år efter brytningen kan Malmö FF få ett damlag i fotboll igen.Men kommer medlemmarna att rösta för en ihopslagning med Limhamn/Bunkeflo?Här är alla förutsättningar inför det extra årsmötet.</h2>
      <address><time datetime="2019-11-25T15:48:36+00:00">25 Nov 2019, 15:48</time> by <a rel="author">Ingela Ahlberg/TT</a></address>
      <figure>
        <img src="https://img10.ntm.eu/unt/public/img/5459583/1125165006/snart-kan-malmo-ffs-supportra?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Emil Langvad/TT | Snart kan Malmö FF:s supportrar ha ett damlag att heja på. Arkivbild.</figcaption>
      </figure>
      <p>Styrelserna i respektive fotbollsklubb är överens om att delar av Limhamn/Bunkeflo ska slås ihop med storklubben Malmö FF. På tisdag kväll ska medlemmarna i MFF säga sitt, och vid ett ja blir det ett extrainsatt årsmöte även i LB07, som har ett damlag som just åkt ur damallsvenskan, på onsdag.</p>
      <p>+ Varför vill Malmö FF ha ett damlag när det redan finns två elitlag i Malmö (förutom LB07 finns FC Rosengård)?</p>
      <p>Grunden är ett tidigare medlemsbeslut om att börja med flickfotboll igen. Malmö FF:s vd Niclas Carlnén har också sagt att det handlar om att få en bredd på pojksidan, utveckla talangutbildningen och få ett samarbete med ett herrlag. Limhamn/Bunkeflo har ett herrlag som just gått upp i division 2.</p>
      <p>+ Vad är det MFF-medlemmarna ska rösta om?</p>
      <p>Medlemmarna ska bestämma om man vill ha ett damlag, och vid ett ja (minst 50 procent av rösterna) ska det även röstas om man i så fall ska ta över LB07:s elitlicens. För att det förslaget ska gå igenom krävs minst två tredjedelars majoritet (66,6 procent). Blir det nej är tanken att starta ett eget damlag redan till nästa år, då i division 4.</p>
      <p>+ Hur starkt är stödet hos medlemmarna?</p>
      <p>Det verkar som om det kan bli ett ja till ett damlag. Knäckfrågan är om det blir genom ett samgående med LB07. Supporterföreningen MFF Support vill inte att MFF tar över "en annan förenings historia, framgång och plats i seriesystemet" utan vill att klubben i stället startar en egen damverksamhet.</p>
      <p>+ Vad har Limhamn/Bunkeflo att vinna på ett samgående och samarbete med Malmö FF?</p>
      <p>Det var LB07 som ansåg att man kunde komplettera Malmö FF och tog kontakt med storklubben tidigare i år för att inleda en diskussion om samarbete och samgående.</p>
      <p>LB07 har haft stora ekonomiska problem och har tvingats banta rejält på kansliet. Budgeten för 2020 är nästan halverad (från 12 miljoner kronor) till nästa år, skriver <a href="https://www.sydsvenskan.se/2019-11-25/landslagsspelarna-sakra-mff-bast-for-oss">Sydsvenskan</a>. Malmö FF har sagt att man satsar 8 miljoner kronor på damfotbollen nästa år och ska ha en budget på 17 miljoner kronor för damverksamheten 2024.</p>
      <p>+ Vad tycker spelarna i LB07 om att få spela i himmelsblått?</p>
      <p>Nathalie Hoff Persson säger till Sydsvenskan att "alla hoppas på ett MFF-ja" i truppen.</p>
      <p>+ Vad anser svenska mästarklubben Rosengård om att Malmö FF kanske tar över ett annat elitlag i staden?</p>
      <p>Rosengårdsordföranden Håkan Wifvesson välkomnar konkurrensen. Han säger till <a href="https://www.fotbollskanalen.se/damallsvenskan/rosengard-valkomnar-konkurrensen-fran-mff-vi-ligger-i-topp-i-malmo/">TV4:s Fotbollskanalen</a> att man är tacksam för alla investeringar som görs i damfotbollen och att svensk damfotboll är en vinnare om en stark klubb som Malmö FF satsar på ett damlag i eliten.</p>
      <p>+ Även IFK Göteborg och Elfsborg har tidigare i år beslutat att starta damlag. Varför satsar stora herrklubbar också på damfotboll just nu?</p>
      <p>Internationellt har det i några år varit en trend att stora herrklubbar satsar på damfotboll och nu har trenden nått Sverige. Kanske handlar det om idrottspolitik, jämställdhet och/eller ekonomi. IFK Göteborg har redan flicklag och vill ge dem chansen att stanna i klubben till seniornivå. Ordförande Mats Engström säger också till Göteborgs-Posten: "Vi visar att det är lika viktigt med både killar och tjejer."</p>
      <h3>Fakta</h3>
      <p>
        <b>Fakta: Malmö och damlag i fotboll</b>
      </p>
      <p>1970: Malmö FF startade sitt första damlag.</p>
      <p>1986: Första SM-guldet efter finalseger i slutspelet mot Sunnanå SK.</p>
      <p>1988: Trea i den första damallsvenskan som rikstäckande serie. Förlorade semifinalen i slutspelet mot Jitex.</p>
      <p>1989: Tvåa i damallsvenskan, finalförlust mot Jitex.</p>
      <p>1990: Vinner serien och finalen mot Öxabäck i slutspelet. Seger även i svenska cupen.</p>
      <p>1991: SM-guldet försvaras.</p>
      <p>1993 och 1994: Nya SM-guld.</p>
      <p>1995: Brons i damallsvenskan.</p>
      <p>1996 och 1997: SM-silver båda åren och cupseger 1997.</p>
      <p>1998 och 1999: Slutspel igen och förlust i finalerna båda åren mot Älvsjö.</p>
      <p>2000–2003: Nya SM-silver.</p>
      <p>2004: Damlaget bildar en egen förening. Ekonomiska problem och spelarförluster betyder sportslig nedgång.</p>
      <p>2007: Malmö FF byter namn till LDB Malmö.</p>
      <p>2010: LDB tar sitt första SM-guld.</p>
      <p>2011: Nytt SM-guld.</p>
      <p>2012: Tvåa efter Tyresö.</p>
      <p>2013: Klubben ombildas och får namnet FC Rosengård och vinner serien. LB07 tar klivet upp i elitettan, den näst högsta serien.</p>
      <p>2014: Rosengård tar fjärde guldet på fem år.</p>
      <p>2015: SM-guld igen.</p>
      <p>2016–2018: Rosengård vinner svenska cupen varje år.</p>
      <p>2017: LB07 går upp i damallsvenskan.</p>
      <p>2019: Rosengård tar SM-guld samtidigt som LB07 åker ur damallsvenskan. Om de extra årsmötena i Malmö FF och Limhamn/Bunkeflo säger ja slår klubbarna samman verksamheterna och Malmö FF har på nytt ett elitlag på damsidan 2020.</p>
    </article>
  </body>
</html>