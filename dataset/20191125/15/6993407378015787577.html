<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-metro-nizh-napad/30291361.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T15:45:22+00:00"/>
    <meta property="og:title" content="У Києві затримали чоловіка через поранення ножем пасажира метро – поліція"/>
    <meta property="og:description" content="У столичному управлінні Нацполіції повідомили, що затримали 25 листопада у Києві чоловіка, який завдав ножового поранення пасажирові метро. «Біля виходу зі станції метро «Контрактова площа» працівни"/>
  </head>
  <body>
    <article>
      <h1>У Києві затримали чоловіка через поранення ножем пасажира метро – поліція</h1>
      <address>
        <time datetime="2019-11-25T15:45:22+00:00">25 Nov 2019, 15:45</time>
      </address>
      <p>У столичному управлінні Нацполіції повідомили, що затримали 25 листопада у Києві чоловіка, який завдав ножового поранення пасажирові метро.</p>
      <p>«Біля виходу зі станції метро «Контрактова площа» працівники поліції помітили штовханину між двома чоловіками, а згодом один із них кинувся тікати. Правоохоронці наздогнали незнайомця та з’ясували, що він поранив ножем чоловіка. Для документування злочину на місце викликали слідчо-оперативну групу, а також бригаду швидкої допомоги. Поліцейським потерпілий повідомив, що в нього виник конфлікт із невідомим, який ножем вдарив його у плече. Із колото-різаним пораненням чоловіка доставили у лікарню», – йдеться в повідомленні поліції.</p>
      <p>За даними правоохоронців, правопорушник – 34-річний киянин, який раніше проблем із законом не мав.</p>
      <p>«Йому оголошено про підозру у скоєнні злочину, передбаченого ч. 4 ст. 296 (Хуліганство) Кримінального кодексу України», – додали у поліції.</p>
      <p>Повідомляється, що затриманому обрали запобіжний захід у вигляді нічного домашнього арешту, йому загрожує до семи років позбавлення волі.</p>
    </article>
  </body>
</html>