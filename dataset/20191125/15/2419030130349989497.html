<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191125/opnieuw-wapens-gevonden-in-operatie-alfa/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-25T15:37:39+00:00"/>
    <meta property="og:title" content="Opnieuw aanhoudingen in operatie Alfa"/>
    <meta property="og:description" content="OSS (ANP) - In het onderzoek naar een criminele familie in Oss, de zogenoemde Operatie Alfa, zijn opnieuw mensen opgepakt. Het gaat volgens de politie om &quot;kopstukken&quot;. Het zijn vier mannen (57, 24, 55 en 44 jaar) die zijn aangehouden door arrestatieteams. De vier worden onder meer verdacht van lidmaatschap van een criminele organisatie. Op vijf locaties in Oost-Brabant en België vinden maandag aan het eind van de middag doorzoekingen plaats, meldt de politie."/>
  </head>
  <body>
    <article>
      <h1>Opnieuw aanhoudingen in operatie Alfa</h1>
      <address><time datetime="2019-11-25T15:37:39+00:00">25 Nov 2019, 15:37</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>In het onderzoek naar een criminele familie in Oss, de zogenoemde Operatie Alfa, zijn opnieuw mensen opgepakt. Het gaat volgens de politie om “kopstukken”. Het zijn vier mannen (57, 24, 55 en 44 jaar) die zijn aangehouden door arrestatieteams. De vier worden onder meer verdacht van lidmaatschap van een criminele organisatie. Op vijf locaties in Oost-Brabant en België vinden maandag aan het eind van de middag doorzoekingen plaats, meldt de politie.</b>
      </p>
      <p>In het al langer lopende onderzoek naar een criminele familie in Oss, werden op 13 november al drie mannen van 48, 55 en 26 jaar opgepakt. Onder hen is de 48-jarige Martien R., die geldt als de ‘godfather’ van Brabant. De mannen worden verdacht van lidmaatschap van een criminele organisatie, het bezit van vuurwapens en grootschalige drugshandel.</p>
      <p>Het gaat nu om twee mannen (57 en 55 jaar) uit Berghem en een 44-jarige man uit Helmond. Ook in Oss werd een man (24 jaar) aangehouden.</p>
      <p>Direct na de arrestaties van de vier werd gestart met uitgebreide doorzoekingen van meerdere woningen in Helmond, Berghem, Oss, Asten en het Belgische Lommel. Opnieuw wordt gezocht naar wapens, drugs en geld. De doorzoekingen nemen nog zeker een groot deel van de avond in beslag. Nieuwe arrestaties zijn niet uitgesloten.</p>
      <p>Eerder maandag werd bekend dat de politie vrijdag opnieuw wapens had gevonden in de operatie: onder meer drie kalasjnikovs, drie mitrailleurs, een geweer en drie andere vuurwapens. Deze werden gevonden in een verborgen ruimte in een busje dat vrijdag in beslag was genomen bij een bedrijf in Oss.</p>
      <p>De politie is al twee weken bezig met Operatie Alfa. Er zijn meerdere invallen gedaan, onder meer in woonwagenkampen in Lith (eveneens Noord-Brabant) en Oss en in een woning in Oss en een chalet op een vakantiepark in het Friese Sumar. Ook waren er doorzoekingen in Berghem, Macharen en Oijen. Er zijn wapens, geld, drugs en mogelijke explosieven gevonden.</p>
    </article>
  </body>
</html>