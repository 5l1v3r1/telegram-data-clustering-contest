<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/maltempo_meteo_natale-6616634/news/2019-11-25/"/>
    <meta property="og:site_name" content="Agi"/>
    <meta property="article:published_time" content="2019-11-25T15:17:00+00:00"/>
    <meta property="og:title" content="Nuove perturbazioni a inizio dicembre ma a Natale non farà freddo"/>
    <meta property="og:description" content="&quot;Nei primi 10 giorni di dicembre tempo piovoso e un'ondata di freddo, nelle feste natalizie le temperature saranno tendenzialmente più miti&quot;, spiega il colonnello Giuliacci."/>
  </head>
  <body>
    <article>
      <h1>Nuove perturbazioni a inizio dicembre ma a Natale non farà freddo</h1>
      <h2>"Nei primi 10 giorni di dicembre tempo piovoso e un'ondata di freddo, nelle feste natalizie le temperature saranno tendenzialmente più miti", spiega il colonnello Giuliacci.</h2>
      <address><time datetime="2019-11-25T15:17:00+00:00">25 Nov 2019, 15:17</time> by <a rel="author" href="https://www.agi.it/authors/paolo-giorgi/" target="_blank">Paolo Giorgi</a></address>
      <p>"Nei primi <b>10 giorni di dicembre</b> <b>tempo piovoso</b> e un'ondata di freddo, nelle feste natalizie le temperature saranno tendenzialmente più miti": questo il quadro per le prossime settimane tracciato per l'AGI dal colonnello <b>Mario Giuliacci,</b> meteorologo e fondatore del sito meteogiuliacci.it. "Fino ai primi dieci giorni di dicembre sono previste quattro perturbazioni atlantiche con una breve fase di freddo", sottolinea.</p>
      <p>"In particolare, da mercoledì fino all'1-2 dicembre - continua - sono attese piogge, in particolare al Centro-Nord e nevicate sulle Alpi di confine. Dal 3 al 5 dicembre sono previste piogge su gran parte d'Italia. In questa occasione avremo un primo assaggio di freddo, in particolare a Nord-Est e nel Centro-Sud con nevicate a quote anche più basse sull'Appennino emiliano. Intorno al 7-<b>8 dicembre</b> ci saranno piogge sulle regioni meridionali, ma le <b>temperature saranno in rialzo</b>".</p>
      <p>Dopo il 10 dicembre le previsioni sono decisamente più fallibili, ma la tendenza sembra piuttosto chiara: le temperature dovrebbero essere più miti. "Sembra cessare questa lunga fase piovosa e non sembrano esserci segnali di ondate di freddo. Con l'arrivo dell'Anticiclone delle Azzorre - spiega Giuliacci - le correnti atlantiche verranno tenute lontane dall'Italia e questo dovrebbe proteggerci dalle perturbazioni. Sarà un periodo <b>poco piovoso</b>, con precipitazione che tendenzialmente colpiranno le regioni meridionali sul versante ionico. Ma gli amanti della <b>neve</b> non devono scoraggiarsi: nevicherà tanto nei prossimi giorni che ce ne sarà in abbondanza sulle piste". </p>
    </article>
  </body>
</html>