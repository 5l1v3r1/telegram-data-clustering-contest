<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/usmiercal-karpie-gilotyna-samorobka-w-sadzie-odpowiedz-na-pytanie-czy-karpie-czuja-bol/"/>
    <meta property="og:site_name" content="Polsat News"/>
    <meta property="article:published_time" content="2019-11-25T15:00:00+00:00"/>
    <meta property="og:title" content="Czy karpie odczuwają ból i strach? Zadanie dla biegłego w głośnym procesie"/>
    <meta property="og:description" content="Ichtiolog ma odpowiedzieć m.in. na pytanie, czy karpie odczuwają ból i strach - zdecydował w poniedziałek Sąd Okręgowy w Kaliszu, rozpatrujący apelację od wyroku trzech miesięcy dla 59-latka gilotynującego ryby bez ogłuszania. Odwołanie wniosła Fundacja Viva!, która domaga się roku więzienia."/>
  </head>
  <body>
    <article>
      <h1>Czy karpie odczuwają ból i strach? Zadanie dla biegłego w głośnym procesie</h1>
      <address>
        <time datetime="2019-11-25T15:00:00+00:00">25 Nov 2019, 15:00</time>
      </address>
      <p>
        <b>Ichtiolog ma odpowiedzieć m.in. na pytanie, czy karpie odczuwają ból i strach - zdecydował w poniedziałek Sąd Okręgowy w Kaliszu, rozpatrujący apelację od wyroku trzech miesięcy dla 59-latka gilotynującego ryby bez ogłuszania. Odwołanie wniosła Fundacja Viva!, która domaga się roku więzienia.</b>
      </p>
      <related>
        <a href="https://www.polsatnews.pl/wiadomosc/2019-03-10/krotoszyn-rusza-proces-oskarzonego-o-gilotynowanie-ryb-bez-uprzedniego-ich-ogluszenia/"/>
      </related>
      <p>59-letni Wojciech C. sprzedawał w grudniu 2018 r. w Krotoszynie karpie, uśmiercając je gilotyną. O podejrzeniu popełnienia przestępstwa przez sprzedawcę zawiadomiła policję fundacja Międzynarodowy Ruch na Rzecz Zwierząt Viva! Do obrońców zwierząt trafiło nagranie z targowiska.</p>
      <p>
        <a href="https://www.polsatnews.pl/wiadomosc/2019-11-20/palil-w-piecu-drewnem-i-weglem-jest-wyrok-sadu/">
          <b>ZOBACZ: Palił w piecu drewnem i węglem. Jest wyrok sądu</b>
        </a>
      </p>
      <p>- Kiedy otwierałam filmik nagrany w Krotoszynie, byłam przekonana, że nic mnie nie zaskoczy. Myliłam się. Mężczyzna w sposób absolutnie okrutny zabijał ryby. Naprawdę nie dało się na to patrzeć – powiedziała wówczas Anna Plaszczyk z fundacji Viva! prowadzącej kampanię "Krwawe Święta".</p>
      <p>Sprawa znalazła swój finał w sądzie. Prokuratura z Krotoszyna wnioskowała o 6 miesięcy więzienia dla oskarżonego "ze względu na wysoce szkodliwy społecznie czyn".</p>
      <p>
        <b>Oskarżony już wcześniej był skazany na więzienie</b>
      </p>
      <p>Pełnomocnik Fundacji Viva!, adwokat Katarzyna Topczewska, sprawę nazwała precedensową i zażądała roku więzienia oraz zakazu hodowli i sprzedaży ryb na 5 lat.</p>
      <p>Jak podkreśliła, ustawodawca przesądził, że jedynym sposobem na zabijanie i minimalizowanie cierpienia zwierząt jest ich wcześniejsze ogłuszanie.</p>
      <p>Mężczyzna przyznał się do zarzucanego mu czynu, ale - według jego słów - nie wiedział, że nie można w taki sposób zabijać karpi. Zapewniał w sądzie, że nigdy więcej nie będzie tak robił i wnioskował o uniewinnienie.</p>
      <p>Sąd Rejonowy w Krotoszynie skazał 11 marca 2019 r. Wojciecha C. na 3 miesiące bezwzględnego więzienia, nawiązkę 1000 zł i przepadek dowodu rzeczowego w postaci gilotyny.</p>
      <p>
        <a href="https://www.polsatnews.pl/wiadomosc/2018-12-15/zabijal-karpie-gilotyna-samorobka-dostal-zarzut-znecania-sie-nad-zwierzetami/">
          <b>ZOBACZ: Zabijał karpie gilotyną-samoróbką. Dostał zarzut znęcania się nad zwierzętami</b>
        </a>
      </p>
      <p>- Każde zwierzę, każdy kręgowiec, a więc także ryba, powinna być wcześniej ogłuszona. Oskarżony tego nie robił - mówiła wówczas sędzia Dorota Wojtkowiak-Mielicka.</p>
      <p>- Oskarżony był już wcześnie skazany na więzienie, w związku z tym przepisy kodeksu karnego nie przewidują możliwości warunkowego zawieszenia kary, dlatego jest ona bezwzględna - tłumaczyła sędzia podczas uzasadnienia wyroku.</p>
      <p>Pełnomocnik Fundacji Viva! zaskarżyła wyrok. W poniedziałek w Sądzie Okręgowym w Kaliszu odbyła się w tej sprawie apelacja.</p>
      <p>- Mam nadzieję, że w najgorszym przypadku sąd utrzyma ten wyrok w mocy, bo nie wyobrażam sobie, żeby była inna kara, niż bezwarunkowe pozbawienie wolności - powiedziała mecenas Topczewska. Wyjaśniła, że "gilotyna to była tępa krajalnica do sera i dlatego w mojej ocenie to było szczególne okrucieństwo".</p>
      <p>
        <b>"Każdy wędkarz i rybak wie, że ryb się nie ogłusza"</b>
      </p>
      <p>Na sprawie apelacyjnej oskarżonego prezentował adwokat Wojciech Kołodziejczyk z Kalisza, który został opłacony ze środków zebranych podczas internetowej zbiórki pieniędzy na rzecz obrony Wojciecha C. Zainicjował ją Leszek Świerzewski z Pudliszek.</p>
      <p>Mężczyzna postanowił pomóc oskarżonemu, bo - jak powiedział - "każdy wędkarz i rybak wie, że ryb się nie ogłusza, wszystko idzie pod nóż i pod maszyny, a tu za coś takiego karać więzieniem; to niesprawiedliwe" - ocenił Świerzewski.</p>
      <p>Podczas apelacji sąd poinformował o możliwości zmiany kwalifikacji prawnej czynu ze znęcania się nad rybami ze szczególnym okrucieństwem na zarzut ich uśmiercania.</p>
      <p>Ponadto sędzia Maria Siwek-Walczak postanowiła powołać biegłego z zakresu ichtiologii, żeby uzyskać odpowiedź m.in. na pytania, czy karpie mają układ nerwowy, pozwalający na odczuwanie bólu i strachu oraz czy posiadają na skórze receptory, wyczuwające krew od innego osobnika tego gatunku, co może powodować ich cierpienie.</p>
      <p>Biegły ichtiolog ma też poinformować sąd, czy istotny podczas zabijania karpi jest stopień naostrzenia ostrza gilotyny.</p>
      <p>
        <a href="https://www.polsatnews.pl/wideo/polnaga-tanczyla-na-kratach-aresztu-nagrali-ja-wloclawscy-policjanci_6760010/">WIDEO - Półnaga tańczyła na kratach aresztu. Nagrali ją włocławscy policjanci</a>
      </p>
      <figure>
        <img src="https://r.dcs.redcdn.pl/http/o2/redefine/cp/zk/zkytxei4isz5aunvhacava92kswdd7zo.jpg"/>
      </figure>
    </article>
  </body>
</html>