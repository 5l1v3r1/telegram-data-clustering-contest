<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546855/U-poplavama-u-Keniji-poginulo-65-osoba.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T15:27:00+00:00"/>
    <meta property="og:title" content="U poplavama u Keniji poginulo 65 osoba"/>
    <meta property="og:description" content="Broj stradalih u poplavama u Keniji tokom vikenda porastao je na 65, pošto je noćas poginulo još pet ljudi,..."/>
  </head>
  <body>
    <article>
      <h1>U poplavama u Keniji poginulo 65 osoba</h1>
      <address>
        <time datetime="2019-11-25T15:27:00+00:00">25 Nov 2019, 15:27</time>
      </address>
      <p>Broj stradalih u poplavama u Keniji tokom vikenda porastao je na 65, pošto je noćas poginulo još pet ljudi, uključujući troje dece, saopštile su vlasti.</p>
      <p>Pet osoba koje su noćas stradale vraćale su se sa venčanja u Tanzaniji kada je bujica odnela auto u kojem su bili, navela je policija.</p>
      <p>Guverner okruga Vest Pokot Džon Lonjangapuo rekao je da je poplavama i klizištima pogodjeno između 80.000 i 120.000 ljudi u toj oblasti.</p>
      <p>Od ukupnog broja stradalih u poplavama u Keniji tokom vikenda, najmanje 52 osobe poginule su u tom okrugu, dodao je Lonjangapuo.</p>
      <p>Poplave u Keniji izazvane su jakim kišama koje nisu uobičajene za ovo doba godine.</p>
      <p>Crveni krst u Keniji saopštio je da bi delovi zemlje mogli da budu pogođeni razornim poplavama i ove nedelje, a evakuacija stanovništva se nastavlja.</p>
    </article>
  </body>
</html>