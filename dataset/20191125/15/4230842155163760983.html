<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191125-ukrayina-pro-nyh-ne-zabula-yak-obyraly-kvartyry-kolyshnim-brantsyam-kremlya/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T15:14:10+00:00"/>
    <meta property="og:title" content="Україна про них не забула. Як обирали квартири колишнім бранцям Кремля"/>
    <meta property="og:description" content="Колишні політв’язні Кремля отримали в Києві власне житло. Олег Сенцов, Олександр Кольченко, Володимир Балух, Артур Панов та Олексій Сизонович після звільнення з полону опинились без даху над головою. Бо все їх майно залишилось на окупованих територіях Донбасу чи в анексованому Криму."/>
  </head>
  <body>
    <article>
      <h1>Україна про них не забула. Як обирали квартири колишнім бранцям Кремля</h1>
      <address>
        <time datetime="2019-11-25T15:14:10+00:00">25 Nov 2019, 15:14</time>
      </address>
      <p>Колишні політв’язні Кремля отримали в Києві власне житло. <b>Олег Сенцов, Олександр Кольченко, Володимир Балух, Артур Панов та Олексій Сизонович</b> після звільнення з полону опинились без даху над головою. Бо все їх майно залишилось на окупованих територіях Донбасу чи в анексованому Криму.</p>
      <p>Не залишати їх сам на сам з проблемою закликав президент Зеленський і його ініціативу знову підтримав Фонд Віктора Пінчука. Раніше,  квартири були куплені фондом усім морякам, повернутим з полону. Тепер у власні оселі в’їхали  ще п’ятеро колишніх бранців.</p>
      <blockquote>Олексій Сизанович був серед 35 українців, які повернулися на батьківщину на початку вересня  у рамках обміну полоненими між Україною та Росією.</blockquote>
      <p>Сизановича затримали в самопроголошеній ЛНР навесні 2015 року, а потом переправили в Росію, де суд Ростова виніс вирок – 12 років за ґратами.</p>
      <p>Тепер же Олексій Сизанович звикає до нормального життя у київській квартирі. Її придбав Фонд Віктора Пінчука за ініціативи президента Володимира Зеленського. Адже Сизановичу не було куди повертатися, його дім залишився на окупованій Луганщині.</p>
      <p><b>Читайте:</b> <a href="https://fakty.com.ua/ua/ukraine/20190917-yak-kolyshni-brantsi-kremlya-zvykayut-do-voli-ta-yihni-odkrovennya-pro-rosijski-v-yaznytsi/">Як колишні бранці Кремля звикають до волі та їхні одкровення про російські в’язниці</a></p>
      <p>Не було їхати куди і ще чотирьом бранцям Кремля. Володимиру Балуху, Олександру Кольченку, Олегу Сенцову та Артуру Панову. Їхні домівки також залишилися в анексованому Криму та на окупованому Донбасі.</p>
      <blockquote>Помешкання обирали, враховуючи побажання самих колишніх в’язнів.</blockquote>
      <p>Головна умова: квартири повинні бути з якісним ремонтом – так, щоб заїжджай і живи і не треба чекати.</p>
      <p>Своє людське щастя у новій київській квартирі тепер шукатиме і режисер Олег Сенцов.</p>
      <p>Майже усі його подорожі нині присвячені ключовій меті – допомогти звільнити інших громадян України, які досі залишаються у російських тюрмах.</p>
      <p>В новій двокімнатній квартирі обживається і наймолодший колишній в’язень Кремля  Артур Панов. 2015 року російські спецслужби викрали його з території України. Артуру лише 19, він з окупованого Луганська.</p>
      <p>Що буде робити далі вже давно визначився. Найперше – забере до себе маму з Луганська. А потім буде вступати до академії МВС.</p>
      <figure>
        <iframe src="https://www.youtube.com/embed/w-NhvIizLXE" width="560" height="315" data-service="Youtube" scrolling="no"/>
      </figure>
      <p>Для Володимира Балуха, при виборі квартири у Києві, було важливо, щоб  помістилися численні книжки та подарунки. Він їх отримав уже після повернення з Росії.</p>
      <p>Окупанти  звинуватили його у зберіганні зброї. Але по факту затримали просто за те, що вивісив на своєму будинку прапор України. На знак протесту 2018 року він голодував у в’язниці майже півроку.</p>
      <p><b>Місяць тому Фонд Віктора Пінчука вручив ключі від квартир</b> у одній з одеських новобудов усім морякам, звільненим з російського полону.</p>
      <p>Колишні бранці Кремля кажуть, найголовніше для них – відчувати, що про тебе не забули. А саме цим у полоні лякали кожного з них.</p>
      <p>Факти ICTV раніше писали про те, що звільнені з полону <a href="https://fakty.com.ua/ua/videos/zvilneni-z-polonu-moryaky-otrymaly-kvartyry-v-odesi/">моряки отримали квартири в Одесі.</a></p>
    </article>
  </body>
</html>