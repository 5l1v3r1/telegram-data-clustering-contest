<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-podle-pestitele-stromku-davaji-na-vanoce-prednost-jedlicce/1825065?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T15:24:00+00:00"/>
    <meta property="og:title" content="Lidé podle pěstitele stromků dávají na Vánoce přednost jedličce"/>
    <meta property="og:description" content="Staré Ždánice (Pardubicko) - Mezi lidmi stoupá obliba dražších vánočních stromků. Lidem nevadí za ně dát víc peněz. Kupují si jedle, černou borovici nebo stříbrný smrk. ČTK to řekl pěstitel a prodejce stromků Jaromír Rejl ze Starých Ždánic na Pardubicku."/>
  </head>
  <body>
    <article>
      <h1>Lidé podle pěstitele stromků dávají na Vánoce přednost jedličce</h1>
      <address><time datetime="2019-11-25T15:24:00+00:00">25 Nov 2019, 15:24</time> by <a rel="author" href="http://www.ctk.cz/" target="_blank">ČTK</a></address>
      <p>Staré Ždánice (Pardubicko) - Mezi lidmi stoupá obliba dražších vánočních stromků. Lidem nevadí za ně dát víc peněz. Kupují si jedle, černou borovici nebo stříbrný smrk. ČTK to řekl pěstitel a prodejce stromků Jaromír Rejl ze Starých Ždánic na Pardubicku.</p>
      <p>"Lidi si pořizují dražší stromky, už tolik nekoukají na korunu. Stromky jsou pěstované profesionálně na plantážích a vypadají opravdu pěkně," řekl Rejl. Pěstitel má stromky na 14 hektarech, v sobotu začal řezat první stromky do prodeje.</p>
      <p>Ceny stromků ze Starých Ždánic jsou letos v rozmezí od 200 korun za běžný smrček do 690 korun za jedli korejskou. Pěstitel je tři roky nezdražuje. Stromky prodává přímo v provozovně nebo v menších obchodech na Pardubicku, nikam daleko je nevyváží. Příští rok možná zohlední v ceníku inflaci. "Lidé se k nám naučili jezdit, fungujeme od roku 1991," řekl Rejl.</p>
      <p>Problémem je jako u každého pěstitele sucho. Velké ztráty jsou při výsadbě nejen v lesích, ale také na plantážích. Když bylo dostatek vláhy, ztrátovost byla pět deset procent, v současnosti uschne 40 až 50 procent sazenic. "Sucho je jednoznačný průšvih. Výsadba zahyne na nedostatek vody a na velké teplo. Okrasné jedle jsou stromy, které mají optimální podmínky ve stínu," řekl Rejl.</p>
      <p>Místním pěstitelům konkurují dovozy z Dánska, ale i jiných zemí Evropy. Z velkých plantáží míří v chladicích vozech na trh už třeba v říjnu, aby je pěstitelé stihli sklidit včas a prodat je před Vánoci.</p>
      <p>"V Dánsku jsou ideální podmínky pro pěstování, výborně se o ně starají, ale jsou dlouho v chlaďáku, zapařené, podchlazené, stromkům prostě není dobře. Dřív pak opadá, nemusí vydržet přes celé Vánoce. Může se to stát," řekl Rejl.</p>
    </article>
  </body>
</html>