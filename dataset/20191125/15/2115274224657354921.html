<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/accademia_danza_gal_balletschoolstars-6616696/news/2019-11-25/"/>
    <meta property="og:site_name" content="Agi"/>
    <meta property="article:published_time" content="2019-11-25T15:35:00+00:00"/>
    <meta property="og:title" content="A Roma i talenti delle più prestigiose accademie di danza al mondo"/>
    <meta property="og:description" content="Sabato 30 novembre alle ore 20.30 presso il Nuovo Teatro Orione di Roma si esibiranno i giovanissimi danzatori"/>
  </head>
  <body>
    <article>
      <h1>A Roma i talenti delle più prestigiose accademie di danza al mondo</h1>
      <h2>Sabato 30 novembre alle ore 20.30 presso il Nuovo Teatro Orione di Roma si esibiranno i giovanissimi danzatori</h2>
      <address><time datetime="2019-11-25T15:35:00+00:00">25 Nov 2019, 15:35</time> by <a rel="author" href="https://www.agi.it/authors/vincenzo-castellano/" target="_blank">Vincenzo Castellano</a></address>
      <p>Per ora sono allievi ma studiano nelle istituzioni più prestigiose della danza e sono le migliori promesse dell'<b>Accademia Teatro Alla Scala</b> di Milano (Italia), del <b>Ballettakademie Staatsoper</b> di Vienna (Austria), del <b>Bolshoi Ballet Academy</b> di Mosca (Russia), del <b>Conservatorio Internacional de Ballet </b>e Danca (Portogallo, del <b>Royal Ballet School</b> di Londra (Inghilterra), della Scuola di Ballo <b>Teatro del San Carlo di Napoli</b> (Italia), della Scuola di Danza del <b>Teatro dell'Opera di Roma</b> (Italia), della <b>Staatliche Ballettschule </b>di Berlino (Germania), della <b>Tetsuya Kumakawa K-Ballet School</b> di Tokyo (Giappone).</p>
      <p>Per la prima volta in Italia, questi talenti brilleranno per il <b>Galà BalletSchoolStars</b> sabato 30 novembre alle ore 20.30 presso il Nuovo Teatro Orione di Roma. I protagonisti sono giovani, ed anche giovanissimi, danzatori destinati a diventare etoiles e principal dancer nei teatri e nelle dance company più importanti del mondo che BalletSchoolStars riunisce per una strepitosa anteprima sul futuro della danza internazionale.</p>
      <p>Una serata fortemente voluta da Alessandro Rende, danzatore del Teatro dell'Opera di Roma e già direttore artistico di rinomati eventi, che ne ha disegnato i contorni con attenzione in linea con una visione che punta alla qualità e in un'ottica di diffusione di alto valore della cultura della danza. </p>
    </article>
  </body>
</html>