<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/justitie-wil-158000-euro-terug-van-griekse-drugsboer"/>
    <meta property="og:site_name" content="1limburg"/>
    <meta property="article:published_time" content="2019-11-25T15:55:02+00:00"/>
    <meta property="og:title" content="Justitie wil 158.000 euro terug van Griekse drugsboer"/>
    <meta property="og:description" content="De Griekse drugsboer Slavek T. (37) lijkt een flinke prijs te moeten betalen voor een hennepplantage in Kerkrade. Justitie wil de dertiger ruim 158.000 euro laten betalen voor geld dat hij met de plantjes verdiende."/>
  </head>
  <body>
    <article>
      <h1>Justitie wil 158.000 euro terug van Griekse drugsboer</h1>
      <h2>De Griekse drugsboer Slavek T. (37) lijkt een flinke prijs te moeten betalen voor een hennepplantage in Kerkrade. Justitie wil de dertiger ruim 158.000 euro laten betalen voor geld dat hij met de plantjes verdiende.</h2>
      <address><time datetime="2019-11-25T15:55:02+00:00">25 Nov 2019, 15:55</time> by <a rel="author">Bas Dingemanse</a></address>
      <p>Op 24 oktober 2017 werd Slavek betrapt in een drugspand in Kerkrade.</p>
      <p><b>Drie verdachten</b><br/>De dertiger is overigens niet de enige verdachte in het dossier. Ook landgenote Marika P. (53) en de Albanees Ilirian D. (33) zouden betrokken zijn geweest bij de plantage. De Griekse vrouw zou de plantage ook hebben onderhouden; de rol van Ilirian is vooralsnog onduidelijk.</p>
      <p><b>Financieel geprofiteerd</b><br/>Slavek lijkt pech te hebben. Hij is op dit moment de enige die het bedrag van 158.000 euro zou moeten terugbetalen. Dat komt doordat justitie (nog) niet kan bewijzen dat de anderen ook financieel hebben geprofiteerd van de hennepplantage. Zijn advocaat, Phil Boonen, wil aantonen dat Slavek niet lang heeft kunnen profiteren van de plantage en het gevorderde bedrag dus stukken lager moet zijn.</p>
      <p><b>Groter netwerk</b><br/>Achter deze casus schuilt vermoedelijk een groter netwerk. Zo komt de werkwijze overeen met die van de Albanese drugsnetwerken die in mei van dit jaar werden opgerold door justitie; Grieken en Albanezen die samenwerken in de opbouw en het onderhouden van hennepplantages. Als ze gesnapt worden, zitten veel verdachten binnen de kortste keren weer in eigen land.</p>
      <p><b>Vluchtende verdachten</b><br/>Dat laatste speelt ook nadrukkelijk in dit dossier. Zo heeft Niko K. waarschijnlijk ook bijgedragen aan de opbouw van de plantage, maar deze Griek zou zich nu ophouden in de omgeving van Thessaloniki. Daarnaast is het onzeker of verdachten Marika en Ilirian Ã¼berhaupt nog in Nederland zijn. Ze hebben allebei officieel een postadres, maar vooralsnog is niet bekend of ze daar daadwerkelijk verblijven.<br/><br/>De zaak is nu onder de rechter. Het is nog niet bekend wanneer er een volgende zitting plaatsvindt.</p>
    </article>
  </body>
</html>