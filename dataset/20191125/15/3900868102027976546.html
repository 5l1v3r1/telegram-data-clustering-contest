<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1563220/europol-i-paroysia-toy-islamikoy-kratoys-sto-internet-perioristhike-simantika"/>
    <meta property="og:site_name" content="NOOZ."/>
    <meta property="article:published_time" content="2019-11-25T15:31:00+00:00"/>
    <meta property="og:title" content="Europol: Η παρουσία του Ισλαμικού Κράτους στο Ίντερνετ περιορίσθηκε σημαντικά"/>
    <meta property="og:description" content="Ευρωπαϊκές αστυνομικές υπηρεσίες κατέφεραν σημαντικό πλήγμα στην παρουσία του Ισλαμικού Κράτους στο Ίντερνετ αχρηστεύοντας μερικούς σέρβερ που χρησιμοποιούνταν από την οργάνωση, ανακοίνωσε η ευρωπαϊκή αστυνομική υπηρεσία Europol."/>
  </head>
  <body>
    <article>
      <h1>Europol: Η παρουσία του Ισλαμικού Κράτους στο Ίντερνετ περιορίσθηκε σημαντικά</h1>
      <address>
        <time datetime="2019-11-25T15:31:00+00:00">25 Nov 2019, 15:31</time>
      </address>
      <p>
        <b>Ευρωπαϊκές αστυνομικές υπηρεσίες κατέφεραν σημαντικό πλήγμα στην παρουσία του Ισλαμικού Κράτους στο Ίντερνετ αχρηστεύοντας μερικούς σέρβερ που χρησιμοποιούνταν από την οργάνωση, ανακοίνωσε η ευρωπαϊκή αστυνομική υπηρεσία Europol.</b>
      </p>
      <p>«Εξαφανίσθηκαν από σημαντικό τμήμα του Ίντερνετ», δήλωσε ο εκπρόσωπος των βέλγων εισαγγελέων <b>Έρικ Φαν Ντερ Σιπτ</b> σε συνέντευξη Τύπου στο αρχηγείο της <b>Europol</b> στη Χάγη.</p>
      <p>«Δεν μπορώ να πω αυτή τη στιγμή πως είναι <b>100%</b>, θα δούμε πώς θα ανακάμψουν απ' αυτό», πρόσθεσε.</p>
      <p>Η Europol ανέφερε σε δήλωση που εξέδωσε ότι εργάσθηκε με εννέα από τις μεγαλύτερες ιντερνετικές πλατφόρμες-μεταξύ των οποίων οι <b>Google, Twitter, Instagram</b> και <b>Telegram</b>- για να αντιμετωπίσει επιχειρήσεις προπαγάνδας του <b>Ισλαμικού Κράτους</b>.</p>
      <p>Στον ιστότοπό της η <b>Europol</b> ανέφερε πως επί δύο ημέρες την περασμένη εβδομάδα εξέτασε «βίντεο προπαγάνδας, εκδόσεις και λογαριασμούς σε μέσα κοινωνικής δικτύωσης που υποστηρίζουν την τρομοκρατία και τον βίαιο εξτρεμισμό».</p>
      <p>«Το <b>Telegram</b> ήταν ο πάροχος ιντερνετικών υπηρεσιών» στον οποίο βρέθηκε το περισσότερο προπαγανδιστικό υλικό, σύμφωνα με τη <b>Europol</b>. Το υλικό αυτό αφαιρέθηκε από την πλατφόρμα.</p>
      <p>Η <b>Europol</b> επαίνεσε τη βοήθεια που της προσέφερε το <b>Telegram</b> και ανέφερε πως η εταιρεία βοηθάει τη <b>Europol</b> να «εξαλείψει κακόβουλο περιεχόμενο».</p>
    </article>
  </body>
</html>