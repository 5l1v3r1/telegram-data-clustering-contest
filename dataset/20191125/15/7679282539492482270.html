<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-by-mistake-children-swallowed-jatropha-seeds-15-sick-2867845.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T15:19:32+00:00"/>
    <meta property="og:title" content="बादाम समझकर बच्चों ने निगल ली जेट्रोफा की बीज, 15 बीमार, गांव में हड़कंप"/>
    <meta property="og:description" content="उत्तर प्रदेश में शाहजहांपुर के बंडा ब्लॉक क्षेत्र के प्राथमिक विद्यालय ढुकुरी के पंद्रह बच्चों ने जेट्रोफा के बीज को बादाम समझ कर खा लिया। इसके बाद हालत पंद्रह बच्चों की हालत बिगड़ गई। प्रधानाध्यापक..."/>
  </head>
  <body>
    <article>
      <h1>बादाम समझकर बच्चों ने निगल ली जेट्रोफा की बीज, 15 बीमार, गांव में हड़कंप</h1>
      <address><time datetime="2019-11-25T15:19:32+00:00">25 Nov 2019, 15:19</time> by <a rel="author">हिन्दुस्तान टीम,बंडा-शाहजहांपुर</a></address>
      <p>उत्तर प्रदेश में शाहजहांपुर के बंडा ब्लॉक क्षेत्र के प्राथमिक विद्यालय ढुकुरी के पंद्रह बच्चों ने जेट्रोफा के बीज को बादाम समझ कर खा लिया। इसके बाद हालत पंद्रह बच्चों की हालत बिगड़ गई। प्रधानाध्यापक की सूचना पर बीएसए राकेश कुमार मेडिकल कालेज पहुंचे, डाक्टरों ने बच्चों का इलाज किया।</p>
      <p>प्रधानाचार्य अजय कुमार केशरवानी ने बताया कि सोमवार सुबह प्रार्थना करते समय कुछ बच्चों को उल्टियां होने लगीं। बीमार होने वालों में रूपा, शोभित, मोनू, पप्पू, दीवाकर, देव, रितिक, रजनी, अभिषेक, देव सिंह, विशाखा,  अनिकेत आदि शामिल हैं। टीचर ने बच्चों से पूछा गया कि क्या खाया है, तब उन्होंने जेट्रोफा के फल खाने की बात बताई। उनके परिजनों को सूचना भेजी गई। इस बीच बच्चों को भी उल्टियां व पेटदर्द होने लगा।</p>
      <p>परिजनों के स्कूल आते ही प्रधानाचार्य बच्चों को लेकर सामुदायिक स्वास्थ्य केंद्र बंडा पहुंचे, जहां से सभी 15 बच्चों को मेडिकल कॉलेज रेफर कर दिया गया। मेडिकल कालेज में बच्चों के भर्ती होने की सूचना पाकर बीएसए राकेश कुमार भी आ गए और बच्चों का हालचाल लिया। डाक्टर एके सिंह ने बच्चों का इलाज शुरू कर दिया, जिसमें कुछ बच्चों की हालत बिगड़ती देख उनको गहन चिकित्सा सुविधा देते हुए इलाज शुरू कर दिया गया। बच्चों के अभिभावक घबराए हुए थे। बीएसए ने उनको ढाढस बंधाया। इस दौरान कई अध्यापक मौजूद रहे ।</p>
      <p>अभिभावकों ने बताया कि गांव के बाहर जेट्रोफा के पौधे लगे हैं, जिनके फल के बीज को बादाम समझ कर बच्चों ने खा लिया, जिससे बह बीमार पड़ गए। डाक्टर एके सिंह के अनुसार, बच्चों का समुचित इलाज किया जा रहा है, खतरे की कोई बात नहीं है।</p>
      <p>
        <b>गांव में मच गई अफरातफरी</b>
      </p>
      <p>बंडा के प्राथमिक विद्यालय ढुकरी बुजुर्ग में पढ़ने वाले बच्चों ने  फल समझकर जेट्रोफा के बीज खा लिए, जिससे 15 बच्चों की हालत बिगड़ गई, जिससे गांव में अफरातफरी मच गई। आनन-फानन में अभिभावक बच्चों को लेकर सीएचसी दौड़ पड़े। जहां पर प्राथमिक उपचार के बाद बच्चों को जिला अस्पताल रेफर कर दिया गया। </p>
      <p>
        <b>स्कूल पीछे लगे हैं जेट्रोफा के पौधे</b>
      </p>
      <p>सोमवार को ग्राम ढुकरी बुजुर्ग स्थित प्राथमिक विद्यालय के कुछ बच्चे पढ़ाई के दौरान स्कूल के पीछे तालाब के पास पहुंच गए। जहां पर खड़े जेट्रोफा(रतनजोत) के पेड़ में लगे बीजों को तोड़ कर पुन: स्कूल पहुंच गए। तथा उसे बादाम समझकर अन्य बच्चों के साथ मिलकर सेवन कर लिया। जट्रोफा के बीज खाने से बच्चे बीमार हो गए। </p>
      <p>
        <b>प्रतिरक्षण अधिकारी पहुंचे गांव</b>
      </p>
      <p>जिला प्रतिरक्षण अधिकारी डा. लक्ष्मण सिंह अस्पताल पहुंचकर इलाज आदि की जानकारी लेने के बाद प्राथमिक विद्यालय ढुकरी बुजुर्ग पहुंचे। जहां पर मौजूद बच्चों से जानकारी लेने के साथ बाकी बच्चों को अलग-अलग बुलाकर जांच की। सूचना पर उप जिला अधिकारी पुवायां सौरव भट्ट ने भी घटना स्थल का जायजा लेते हुए बच्चों को उचित ईलाज दिलाए जाने का निर्देश दिया।</p>
    </article>
  </body>
</html>