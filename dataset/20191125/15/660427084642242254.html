<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/sekolah-wawasan-gagal-sebab-cina-takut-dimelayukan/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T15:36:31+00:00"/>
    <meta property="og:title" content="Sekolah wawasan gagal sebab Cina takut ‘dimelayukan’"/>
    <meta property="og:description" content="Oleh Siti Hafidah Abd Ghaffar BANGI, 28 Rabiulawal 1441H, Isnin – Struktur pendidikan sekolah rendah yang pelbagai sebenarnya menggalakkan pengasingan etnik pada usia muda, kata Felo Utama Institut Kajian Etnik (KITA) Universiti Kebangsaan Malaysia (UKM), Prof Datuk Dr Teo Kok Siong. Beliau berkata, struktur kepelbagaian ini perlu dilihat semula kerana pengasingan bangsa pada usia muda …"/>
  </head>
  <body>
    <article>
      <h1>Sekolah wawasan gagal sebab Cina takut ‘dimelayukan’</h1>
      <h2>Struktur kepelbagaian pendidikan sekolah rendah perlu dilihat semula</h2>
      <address><time datetime="2019-11-25T15:36:31+00:00">25 Nov 2019, 15:36</time> by <a rel="author">fazleen safina</a></address>
      <figure>
        <img src="https://www.ismaweb.net/wp-content/uploads/2019/11/index-7.jpeg"/>
      </figure>
      <p>Oleh Siti Hafidah Abd Ghaffar</p>
      <p><b>BANGI, 28 Rabiulawal 1441H, Isnin</b> – Struktur pendidikan sekolah rendah yang pelbagai sebenarnya menggalakkan pengasingan etnik pada usia muda, kata Felo Utama Institut Kajian Etnik (KITA) Universiti Kebangsaan Malaysia (UKM), Prof Datuk Dr Teo Kok Siong.</p>
      <p>Beliau berkata, struktur kepelbagaian ini perlu dilihat semula kerana pengasingan bangsa pada usia muda bukanlah sesuatu yang baik dalam usaha memupuk dan melestarikan perpaduan yang lebih utuh.</p>
      <p>Katanya, strukur sekolah rendah di Malaysia terdiri daripada tiga jenis iaitu sekolah kebangsaan, jenis kebangsaan dan sekolah agama bantuan kerajaan.</p>
      <p>“Jumlah keseluruhan sekolah rendah ada 8,000 buah, 75 peratus daripadanya adalah sekolah kebangsaan, 25 peratus sekolah vernakular dan sekolah agama bantuan kerajaan yang tidak sampai 1 peratus.</p>
      <p>“Sepatutnya pada usia yang begitu muda – enam atau tujuh tahun – kita perlu sekolah satu aliran. Sistem (pendidikan sekolah rendah) kita perlu dilihat kembali,” katanya ketika temu bual dalam rancangan ‘Cakap Serupa Bikin’ yang disiarkan di TV Pertiwi, malam ini.</p>
      <p>Di tanya sama ada isu perpaduan di Malaysia berkait dengan pendidikan negara, Kok Siong berkata, tahap perpaduan di Semenanjung hanya berada peringkat sosial sahaja.</p>
      <p>Bagaimanapun, pergaulan sesama kaum agak terhad dan pengenalan masih wujud pada tahap ‘kenal Cina’.</p>
      <p>“Meskipun kita nampak aman damai kerana tiada konflik terbuka malah kelihatan boleh menerima satu sama lain tetapi antara Melayu, Cina dan India tiada kerukunan dan sokong menyokong di situ.</p>
      <p>“Kita ada banyak bukti dalam bidang pendidikan contohnya ada sekolah wawasan yang ingin dijayakan tetapi gagal kerana bangsa Cina tidak mahu menyertainya.</p>
      <p>“Ini kerana mereka mempercayai bahawa itu adalah satu rancangan licik bangsa Melayu untuk ‘melayukan’ anak Cina dan akhirnya ‘mengislamkan’ mereka,” katanya.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>