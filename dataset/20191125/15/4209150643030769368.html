<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Dodik-Izetbegovic-moze-samo-da-se-zanosi/570446?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T15:52:32+00:00"/>
    <meta property="og:title" content="Dodik: Izetbegović može samo da se zanosi"/>
    <meta property="og:description" content="LAKTAŠI - Srpski član Predsjedništva BiH Milorad Dodik rekao je da srpski narod ima Republiku Srpsku i svoje institucije i da Bakir Izetbegović može samo da se &quot;zanosi&quot;."/>
  </head>
  <body>
    <article>
      <h1>Dodik: Izetbegović može samo da se zanosi</h1>
      <address><time datetime="2019-11-25T15:52:32+00:00">25 Nov 2019, 15:52</time> by <a rel="author">Srna</a></address>
      <p>LAKTAŠI - Srpski član Predsjedništva BiH Milorad Dodik rekao je da srpski narod ima Republiku Srpsku i svoje institucije i da Bakir Izetbegović može samo da se "zanosi".</p>
      <p>"Srpski narod ima volju za svojom Republikom koja ima granicu prema Hrvatskoj i privremenu granicu prema Srbiji", rekao je Dodik novinarima u Kriškovcima kod Laktaša.</p>
      <p>Povodom izjave lidera SDA Bakira Izetbegovića da ništa u BiH nije samo srpsko osim naziva Republika Srpska, Dodik je rekao da Izetbegović "može samo da se zanosi".</p>
      <p>"U Banjaluci su institucije koje su pod upravom srpskog naroda. Ne želimo time da pošaljemo poruku Bošnjacima da nisu dobrodošli, ali to je činjenica", istakao je Dodik.</p>
      <p>On je naveo da razumije frustraciju bošnjačkih političara jer u Federaciji BiH imaju vlast samo u kantonu ili dva, a i u tom entitetu dijele je sa hrvatskim narodom.</p>
      <p>"Tako je u Federaciji, dok na nivou BiH moraju da uvažavaju naše stavove", dodao je Dodik.</p>
      <p>Govoreći o 25. novembru, koji se u FBiH obilježava kao "dan državnosti BiH", Dodik je ponovio da njihove tvrdnje o ovom datumu nisu tačne.</p>
      <p>"Na zasjedanju ZAVNOBiH-a u Mrkonjić Gradu nisu većinski učestvovali. Oni nisu bili u antifašističkom pokretu, bilo je nekoliko intelektualaca muslimana koji su se izjašnjavali kao Srbi i Hrvati, ali Bošnjaka nije bilo i sada je to odjednom njihov praznik", rekao je Dodik.</p>
      <p>Izetbegović je ranije danas rekao da je svaki pedalj BiH zajednički i da ništa u BiH nije samo srpsko osim naziva Republika Srpska, prenio je portal "Klix". </p>
    </article>
  </body>
</html>