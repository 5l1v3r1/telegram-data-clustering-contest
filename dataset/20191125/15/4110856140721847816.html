<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/syriza_gia_syntagmatiki_anatheorisi_amixanos_kai_pali_pseudomenos_o_k_mitsotakis-589534/"/>
    <meta property="og:site_name" content="Real.gr"/>
    <meta property="article:published_time" content="2019-11-25T15:25:00+00:00"/>
    <meta property="og:title" content="Αυτοψία του υπουργού Υποδομών Κ. Καραμανλή στις πληγείσες περιοχές στην Κινέτα"/>
    <meta property="og:description" content="Κριτική στον Κυριάκο Μητσοτάκη σχετικά με την ομιλία του στη Βουλή επί της Συνταγματικής Αναθεώρησης, ασκεί ο ΣΥΡΙΖΑ, επικεντρώνοντας σε τρία συγκεκριμένα σημεία. Σύμφωνα με την αξιωματική αντιπολίτευση, ο Πρωθυπουργός εμφανίστηκε “αμήχανος και πάλι ψευδόμενος”."/>
  </head>
  <body>
    <article>
      <h1>
        <a href="https://www.real.gr/politiki/arthro/autopsia_tou_ypourgou_ypodomon_k_karamanli_stis_pligeises_perioxes_stin_kineta-589531/">Αυτοψία του υπουργού Υποδομών Κ. Καραμανλή στις πληγείσες περιοχές στην Κινέτα</a>
      </h1>
      <address><time datetime="2019-11-25T15:25:00+00:00">25 Nov 2019, 15:25</time> by <a rel="author">Real.gr</a></address>
      <p>
        <b>Κριτική στον Κυριάκο Μητσοτάκη σχετικά με την ομιλία του στη Βουλή επί της Συνταγματικής Αναθεώρησης, ασκεί ο ΣΥΡΙΖΑ, επικεντρώνοντας σε τρία συγκεκριμένα σημεία. Σύμφωνα με την αξιωματική αντιπολίτευση, ο Πρωθυπουργός εμφανίστηκε “αμήχανος και πάλι ψευδόμενος”.</b>
      </p>
      <p>Κατά πρώτον, υποστηρίζει ο ΣΥΡΙΖΑ, "ο κ. Μητσοτάκης δε βρήκε ούτε μισό επιχείρημα για την άρνηση της ΝΔ να ψηφίσει την ερμηνευτική διάταξη που αποσαφηνίζει ότι η δωροδοκία δεν είναι στα καθήκοντα του υπουργού αλλά επ' ευκαιρία αυτών και άρα δεν μπορεί να έχει σύντομη παραγραφή. Η σιωπή του κ. Μητσοτάκη συνιστά ομολογία ενοχής για την πολιτική σκοπιμότητα του να καλύψει μελλοντικά μέσω παραγραφής υπουργούς της ΝΔ που ενδεχομένως να διερευνώνται ή να διερευνηθούν δικαστικά για δωροδοκία”.</p>
      <p>Κατά δεύτερον, σημειώνει η αξιωματική αντιπολίτευση, ο Πρωθυπουργός “ισχυρίστηκε, για ακόμη μία φορά ψευδώς προκειμένου να αντικρούσει τα επιχειρήματα του Προέδρου του ΣΥΡΙΖΑ, ότι ουδέποτε η ΝΔ πρότεινε την καθιέρωση αναλογικού εκλογικού συστήματος στο Σύνταγμα. Διαψεύδεται από την ίδια την πρόταση της ΝΔ του 2014 που υπογράμμιζε επί λέξει ‘την ανάγκη ρητής καθιέρωσης μίας μορφής αναλογικού συστήματος, με δεδομένο το γεγονός ότι η ως τώρα κοινοβουλευτική μας εμπειρία έχει καταδείξει πως το αναλογικό σύστημα ανταποκρίνεται περισσότερο στις ανάγκες διεύρυνσης της δημοκρατικής νομιμοποίησης της Βουλής’”.</p>
      <p>Ο ΣΥΡΙΖΑ καταλήγει, σχολιάζοντας την απάντηση του Κυριάκου Μητσοτάκη στην αναφορά του Αλέξη Τσίπρα στον Κωνσταντίνο Καραμανλή και τον Κωνσταντίνο Τσάτσο, σχετικά με την εκλογή του Προέδρου της Δημοκρατίας. "Ο κ. Μητσοτάκης δεν είχε ούτε μισό επιχείρημα για την αδιανόητη επιλογή του να ευτελίσει το θεσμό του Προέδρου της Δημοκρατίας, προτείνοντας επιλογή του ακόμα και με σχετική πλειοψηφία. Μόνο διαδικαστικές δικαιολογίες και εξυπνακισμούς, όπως ότι ο Κωνσταντίνος Καραμανλής το 1990, στη δεύτερη θητεία του, εξελέγη με 153 ψήφους - και όχι με 145 ή 120. Μόνο που ξέχασε, σκόπιμα, ότι αυτό έγινε μετά από τη διάλυση της Βουλής, σύμφωνα με το άρθρο 32 του Συντάγματος, το οποίο σήμερα αναθεωρήσαμε”, τονίζει ο ΣΥΡΙΖΑ.</p>
    </article>
  </body>
</html>