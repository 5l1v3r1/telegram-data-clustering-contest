<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/v-novi-gorici-obelezujejo-110-letnico-prvega-polet"/>
    <meta property="og:site_name" content="Primorske novice"/>
    <meta property="article:published_time" content="2019-11-25T15:09:19+00:00"/>
    <meta property="og:title" content="V Novi Gorici obeležujejo 110-letnico prvega poleta Edvarda Rusjana"/>
    <meta property="og:description" content="S prireditvijo v Eda centru se bodo v Novi Gorici spomnili na zgodovinski mejnik, ki sta ga brata Edvard in starejši Josip s prvim motornim letalskim poletom postavila prav na današnji dan leta 1909 v sosednji Gorici."/>
  </head>
  <body>
    <article>
      <h1>V Novi Gorici obeležujejo 110-letnico prvega poleta Edvarda Rusjana</h1>
      <address><time datetime="2019-11-25T15:09:19+00:00">25 Nov 2019, 15:09</time> by <a rel="author">STA</a></address>
      <p>
        <b>S prireditvijo v Eda centru se bodo v Novi Gorici spomnili na zgodovinski mejnik, ki sta ga brata Edvard in starejši Josip s prvim motornim letalskim poletom postavila prav na današnji dan leta 1909 v sosednji Gorici.</b>
      </p>
      <figure>
        <img src="https://static.primorske.si/foto/highres/gnweb/721150_271-rusjan.jpg"/>
        <figcaption>S prireditvijo v Eda centru se bodo v Novi Gorici spomnili na zgodovinski mejnik, ki sta ga brata Edvard in starejši Josip s prvim motornim letalskim poletom postavila prav na današnji dan leta 1909 v sosednji Gorici. </figcaption>
      </figure>
      <p><b>NOVA GORICA</b> &gt; Ob tej priložnosti bo danes projekcija dokumentarnega filma Leteča brata Rusjan režiserja <b>Borisa Palčiča</b>, v nadaljevanju večera bo sledil pogovor z <b>Ernestom Ferkom</b> iz Združenja ljubiteljev letalstva Edvarda Rusjana in legendarnim letalcem <b>Benjaminom Ličerjem</b>.</p>
      <p>Na to obletnico so se spomnili že ob občinskem prazniku Mestne občine Nova Gorica septembra, ko so pripravili polet z letalom pod solkanskim mostom v organizaciji Aerokluba obalni letalski center Portorož. Polet je uspešno izvedel prav Ličer.</p>
      <blockquote>Edvard Rusjan je prvi polet opravil 25. novembra 1909 na Malih Rojcah, zahodnem delu Gorice, kjer je danes postavljen atletski stadion. Na dvokrilnem zrakoplovu Eda 1 se je Rusjan dvignil od tal, prav daleč pa mu prvič ni uspelo poleteti. Dober poznavalec življenja in dela Edvarda in Josipa Rusjana <b>Viljem Prinčič</b> je povedal, da Edvard Rusjan ni bil prvi Evropejec, ki je poletel z letalom, vendar je bil njegov dosežek pomemben zaradi nečesa drugega. Vsi drugi letalci po Evropi so bili premožni, brata Rusjan pa nista imela denarja in v začetku tudi ne znanja, saj sta bila pri sestavljanju letal samouka.</blockquote>
      <p>Obletnico bratov Rusjan so obeležili tudi z vodenim ogledom, ki so ga naslovili Goriški Ikarus peš ali s kolesi. Vodnica je zbrane s Trga Evropa popeljala mimo rojstne hiše bratov Rusjan na Kostanjevico, nato pa po novogoriški Erjavčevi ulici z alejo slavnih mož do spomenika Edvardu Rusjanu in Eda centra, kjer je razstavljena replika letala Eda 5.</p>
      <p>Na novogoriški občini so prepričani, da je treba z zgodbo o življenju in delu bratov Rusjan seznanjati tudi mlajše generacije in ohranjati spomin na brata Rusjan, je na predstavitvi dogajanja ob obletnici prvega poleta na Goriškem jeseni poudaril novogoriški podžupan <b>Simon Rosič</b>. "Istočasno je to zgodbo treba razumeti kot idealno priložnost za razvijanje turizma, saj tu govorimo o kulturni dediščini, o letalski dediščini. Z drznimi in odločnimi potezami lahko ustvarimo zgodbo, ki bo zelo zanimiva za številne turiste, ki bi si to radi pogledali od blizu."</p>
    </article>
  </body>
</html>