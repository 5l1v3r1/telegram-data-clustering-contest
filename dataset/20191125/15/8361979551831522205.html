<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/pograbuvannya-muzeyu-v-drezdeni-na-milyard-yevro-shcho-vidomo-novini-svitu-50055534.html"/>
    <meta property="og:site_name" content="НВ"/>
    <meta property="article:published_time" content="2019-11-25T15:53:00+00:00"/>
    <meta property="og:title" content="Пограбування на мільярд євро. Що відомо про викрадення ювелірних прикрас з музею Зелене склепіння у Дрездені"/>
    <meta property="og:description" content="25 листопада з музею Зелене склепіння у Дрездені були викрадені ювелірні прикраси, вартість яких ЗМІ оцінюють у мільярд євро."/>
  </head>
  <body>
    <article>
      <h1>Пограбування на мільярд євро. Що відомо про викрадення ювелірних прикрас з музею Зелене склепіння у Дрездені</h1>
      <h2>25 листопада з музею Зелене склепіння у Дрездені були викрадені ювелірні прикраси, вартість яких ЗМІ оцінюють у мільярд євро.</h2>
      <address><time datetime="2019-11-25T15:53:00+00:00">25 Nov 2019, 15:53</time> by <a rel="author">Анастасія Одінцова</a></address>
      <p>НВ розповідає, що відомо про зухвалий злочин.</p>
      <h3>Що відомо про пограбування</h3>
      <p>Рано вранці 25 листопада зловмисники пробралися в музей Зелене склепіння розташований у Дрезденському замку.</p>
      <p>Імовірно перед пограбуванням вони підпалили трансформатор під мостом Августа Сильного, який забезпечує електрикою Зелене склепіння. Чи справді пов’язана пожежа з пограбуванням, все ще з’ясовують.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/028/204/big/6d45b17f6a4ad139dcaac549632fe068.png&amp;stamp=20191125171353&amp;q=85&amp;output=jpg&amp;bg=white"/>
        <figcaption>Поліцейські біля входу в музей Зелене склепіння / Фото: REUTERS / Matthias Rietschel</figcaption>
      </figure>
      <p>Газета <a href="https://www.bild.de/regional/dresden/dresden-aktuell/grossalarm-nach-angeblichem-ueberfall-milliarden-coup-im-gruenen-gewoelbe-66254972.bild.html">Bild</a> повідомила, що вартість вкрадених ювелірних прикрас — близько 1 млрд євро.</p>
      <p>За даними газети, після того, як загорівся трансформатор, злочинці проникли в Зелене склепіння через вікно. Вони взяли лише коштовності, залишивши громіздкі предмети, такі як вази або картини.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/028/207/big/afb13150cce5fd9a5cbb2c379598be4d.png&amp;stamp=20191125171752&amp;q=85&amp;output=jpg&amp;bg=white"/>
        <figcaption>Канцлер Німеччини Ангела Меркель в музеї Зелене склепіння 1 вересня 2006 року / Фото: REUTERS / Arnd Wiegmann</figcaption>
      </figure>
      <p>Маріон Акерман, генеральний директор Державних художніх зібрань Дрездена повідомила, що злодії забрали з вітрини музею щонайменше три комплекти ювелірних прикрас XVIII століття, прикрашених дорогоцінним камінням, передає громадська телерадіокомпанія земель Саксонія, Тюрингія і Саксонія-Анхальт <a href="https://www.mdr.de/sachsen/dresden/dresden-radebeul/ticker-einbruch-gruenes-gewoelbe-dresden-aktueller-stand-100.html">Mitteldeutscher Rundfunk</a>.</p>
      <p>За словами Акерман, це діамантовий, рубіновий і сапфіровий ансамблі. Причому їх матеріальна цінність не така висока як історична.</p>
      <p>«Це було б жахливо, якби ансамблі були розбиті або розплавлені», — зазначила вона.</p>
      <p>Як передає <a href="https://www.focus.de/panorama/welt/wertvolle-historische-sammlung-wohl-millionenraub-in-dresden-grosseinsatz-nach-einbruch-in-schatzkammer_id_11386619.html">focus.de</a>, Акерман заявила, що справжню цінність вкрадених коштовностей не можна оцінити, оскільки їх не можливо продати.</p>
      <h3>Що відомо про розслідування пограбування</h3>
      <p>На даний момент у справі про пограбування ніхто не заарештований і розслідування триває.</p>
      <p>Пограбування було зафіксоване камерами спостереження. Охорона музею помітила грабіжників і, як передбачала інструкція, повідомила в поліцію о 4:59 за місцевим часом. Охоронці музею не озброєні, тому вони не могли перешкодити грабіжникам. Фолькер Ланге з Дрезденського поліцейського управління розповів, що на записах видно двох грабіжників. Однак правоохоронці вважають, що злочинців може бути більше.</p>
      <p>О 5:05 на місце події відправили першу поліцейську машину, в 5:09 стало відомо про те, що горить трансформатор.</p>
      <p>За даними поліції, злочинці розбили вікно, зробили отвір у ґратах, після чого проникли всередину музею і скоїли крадіжку. Вітрина була із захисного скла. Як саме грабіжникам вдалося її пошкодити, на даний момент невідомо.</p>
      <p>Через 15 хвилин після отримання повідомлення про пограбування від охорони музею поліція виявила на підземній автостоянці за декілька кілометрів від Зеленого склепіння палаючий автомобіль. За словами Фолькера Ланге, не можна виключати, що грабіжники поїхали на ньому після викрадення коштовностей з музею, після чого змінили транспортний засіб на парковці.</p>
      <p>
        <i>Фото згорілого автомобіля, який пов’язують з пограбуванням музею</i>
      </p>
      <h3>Реакція німецької влади</h3>
      <p>Прем'єр-міністр Саксонії Міхаель Кречмер, коментуючи подію, заявив, що пограбована не лише колекція державного музею, а й усі мешканці Саксонії.</p>
      <p>«Цінності, що зберігаються в Зеленому склепінні і королівському замку, збирав народ вільної Саксонії, збирав з труднощами, протягом століть», — сказав Кречмер.</p>
      <p>Він назвав скарбницю Зелене склепіння невід'ємною частиною саксонської історії.</p>
      <p>Міністр внутрішніх справ Саксонії Ролланд Веллер назвав 25 листопада «гірким днем для культурної спадщини» Саксонії. За його словами, пограбування Зеленого склепіння — «замах на культурну самобутність всіх саксонців, який неможливо оцінити».</p>
      <p>
        <i>Музей Зелене склепіння — найбагатша колекція коштовностей у Європі, яка охоплює період від Ренесансу до Класицизму, вона налічує близько 4 тисяч ювелірних прикрас. В її основі - колишня скарбниця німецьких князів Веттінів. Свою назву музей отримав від колон Залу коштовностей, у яких був малахітово-зелений колір (зараз вони закриті дзеркалами). 13 лютого 1945 року під час бомбардування Дрездена було зруйновано три із п’яти залів скарбниці. Після Другої світової війни експонати Зеленого склепіння вивезли в СРСР, але у 1958 році за рішенням радянського уряду їх повернули до Східної Німеччини.</i>
      </p>
    </article>
  </body>
</html>