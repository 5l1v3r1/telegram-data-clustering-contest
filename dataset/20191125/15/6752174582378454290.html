<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-ez-az-mma-allasfoglalasa-gothar-peter-ugyeben/"/>
    <meta property="og:site_name" content="lokál"/>
    <meta property="article:published_time" content="2019-11-25T15:12:13+00:00"/>
    <meta property="og:title" content="Ez az MMA állásfoglalása Gothár Péter ügyében"/>
    <meta property="og:description" content="A Nemzet Művésze díjat gondozó Magyar Művészeti Akadémia (MMA) tájékoztatást vár a Gothár Péter ügyében folyó vizsgálatokról a Katona József Színháztól, valamint a Színház- és Filmművészeti Egyetemtől - tájékoztatta a köztestület hétfőn az MTI-t."/>
  </head>
  <body>
    <article>
      <h1>Ez az MMA állásfoglalása Gothár Péter ügyében</h1>
      <address><time datetime="2019-11-25T15:12:13+00:00">25 Nov 2019, 15:12</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/Szinhaz-es-Filmmuv-Egy_Rakoczi-ut-21_0313-1000-1280x960.jpg"/>
      </figure>
      <p>
        <b>A Nemzet Művésze díjat gondozó Magyar Művészeti Akadémia (MMA) tájékoztatást vár a Gothár Péter ügyében folyó vizsgálatokról a Katona József Színháztól, valamint a Színház- és Filmművészeti Egyetemtől – tájékoztatta a köztestület hétfőn az MTI-t.</b>
      </p>
      <p>Mindezt annak kapcsán közölte az MMA, hogy a budapesti Katona József Színház a múlt héten – az érintett megnevezése nélkül – közölte: kitiltotta egyik szerződéses munkatársát, mert a színház vezetőségének tudomására jutott, hogy többször is “erkölcsi határokat átlépő módon” viselkedett a többi dolgozóval szemben. A döntést egy belső vizsgálatot követően hozta meg a vezetőség.</p>
      <p>Később Gothár Péter, a nemzet művésze a Facebookon tette közzé bocsánatkérő nyilatkozatát. A Színház- és Filmművészeti Egyetem pedig közleményt adott ki arról, hogy Gothár Péter, az intézmény tanára megkereste az egyetem vezetőjét és etikai vizsgálatot kért önmaga ellen.</p>
      <p>“Mint a Nemzet Művésze díjat kezdeményező és a díj gondozását ellátó köztestület, a Magyar Művészeti Akadémia elvárja a közvetlenül érintettektől – így a Nemzet Művésze díjjal rendelkező Gothár Pétertől, valamint az üggyel kapcsolatban belső vizsgálatokat már megindító Színház- és Filmművészeti Egyetemtől és Katona József Színháztól -, hogy tetteikben és nyilatkozataikban a magyar művészek közössége egészének érdekét, valamint a művészek által a művészeknek adható és egyben legmagasabb díj méltóságát szem előtt tartva járjanak el” – olvasható az MMA hétfői közleményében.</p>
      <p>Felidézik, hogy a Nemzet Művésze díj Bizottság a legmagasabb állami művészeti elismeréssel, a Kossuth-díjjal kitüntetett művészek testülete, amely a Nemzet Művésze díj odaítélésről határoz. “A díj érdemtelenség esetén történő visszavonásáról és az ezzel kapcsolatos eljárás lefolytatásáról ugyancsak kizárólagosan a bizottság dönthet” – közölték.</p>
      <p>Mint írták, a Magyar Művészeti Akadémia – nem ismerve a folyamatban lévő vagy már lefolytatott vizsgálatok eredményét – az ügyben vizsgálatot folytatók megfelelő intézkedését kéri, amennyiben a jogi felelősségre vonás szükségessége felmerül, hiszen ez esetben már nem felsőoktatási vagy előadóművészeti szervezet által kezelendő kérdésről van szó.</p>
      <p>“A Magyar Művészeti Akadémia a fentiek okán indokoltnak tartja a Színház- és Filmművészeti Egyetem, illetve a Katona József Színház részéről a Bizottság tájékoztatását a belső vizsgálatok végeredményéről” – tartalmazza a közlemény.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-a-teljes-balliberalis-ellenzek-miert-falaz-gothar-peternek/">A teljes balliberális ellenzék miért falaz Gothár Péternek?</a>
        </li>
        <li>
          <a href="https://www.lokal.hu/2019-11-zaklatas-a-katonaban-kinos-ellentmondas-a-szinhaz-es-gothar-kozott/">Zaklatás a Katonában – Kínos ellentmondás a színház és Gothár között </a>
        </li>
        <li>
          <a href="https://www.lokal.hu/2019-11-zaklatas-a-katonaban-gothar-peter-magyarazkodik/">Zaklatás a Katonában: Gothár Péter magyarázkodik</a>
        </li>
        <li>
          <a href="https://www.lokal.hu/2019-11-kiderult-felfedte-magat-a-katona-jozsef-szinhazban-zaklato-rendezo/">Kiderült! Felfedte magát a Katona József Színházban zaklató rendező</a>
        </li>
        <li>
          <a href="https://www.lokal.hu/2019-11-huszoneves-szinesznot-zaklatott-a-rendezo-a-katona-jozsef-szinhazban/">Huszonéves színésznőt zaklatott a rendező a Katona József Színházban</a>
        </li>
      </ul>
    </article>
  </body>
</html>