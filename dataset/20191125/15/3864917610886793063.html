<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2825067-v-ukraini-cogoric-ponad-300-ditej-postrazdali-vid-seksualnogo-nasilstva.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T15:02:00+00:00"/>
    <meta property="og:title" content="В Україні цьогоріч понад 300 дітей постраждали від сексуального насильства"/>
    <meta property="og:description" content="В Україні з початку цього року 324 дитини постраждали від злочинів проти статевої свободи та недоторканості."/>
  </head>
  <body>
    <article>
      <h1>В Україні цьогоріч понад 300 дітей постраждали від сексуального насильства</h1>
      <h2>В Україні з початку цього року 324 дитини постраждали від злочинів проти статевої свободи та недоторканості.</h2>
      <address>
        <time datetime="2019-11-25T15:02:00+00:00">25 Nov 2019, 15:02</time>
      </address>
      <p>Про це заявив заступник голови Нацполіції Олександр Фацевич 25 листопада під час відкриття практичного семінару з проведення допиту дітей, які постраждали від сексуальної експлуатації, інформує <a href="https://www.npu.gov.ua/news/preventivna-robota/pid-chas-rozsliduvannya-policzejski-i-predstavniki-vsix-sluzhb-povinni-dbati-pro-ditej-yaki-postrazhdali-vid-seksualnogo-nasilstva-oleksandr-faczevich/">Управління комунікації Нацполіції.</a></p>
      <p>«В Україні протягом 2019 року 324 дитини постраждали від злочинів проти статевої свободи та недоторканості. Для нас надважливо мінімізувати можливе травмування психіки дитини, яка постраждала від насильства», - наголосив Фацевич.</p>
      <p>Він додав, що задля вдосконалення безпеки дітей усі правоохоронні підрозділи, працівники соціальної сфери, громадськість та міжнародні партнери повинні діяти спільно і мати комплексний підхід.</p>
      <p>У заході, ініціатором якого є Національне агентство з боротьби зі злочинністю Великої Британії (NCA), взяли участь тимчасово повірена у справах посла Великої Британії в Україні Хелен Хейзі, міжнародний офіцер зв’язку NCA Дейвід Васср-Смітт та начальник управління ювенальної превенції Департаменту превентивної діяльності НПУ Лариса Зуб.</p>
      <figure>
        <img src="https://static.ukrinform.com/photos/2019_11/1574698053-442.jpg"/>
      </figure>
      <p>Також у п’ятиденному семінарі беруть участь ювенальні <a href="https://www.ukrinform.ua/tag-policia">поліцейські</a>, слідчі, ювенальні прокурори, соціальні працівники та психологи, які працюють із дітьми-жертвами злочинів, проводять опитування та допити.</p>
      <p>Навчання для них проведуть висококваліфіковані спеціалісти з Поліцейського коледжу Великої Британії.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824947-vid-domasnogo-nasilstva-v-ukraini-strazdae-ponad-18-miljona-zinok.html">Від домашнього насильства в Україні страждає понад 1,8 мільйона жінок</a>
      </blockquote>
      <p>Фацевич подякував Посольству Великої Британії, зокрема Національному агентству з питань боротьби зі злочинністю Великої Британії, за організацію такого семінару.</p>
      <p>Він зазначив, що на сьогодні захист прав і законних інтересів дитини в Україні є загальнонаціональним пріоритетом і одним із важливих напрямів діяльності МВС і Нацполіції України.</p>
      <p>
        <i>Фото: npu.gov.ua</i>
      </p>
    </article>
  </body>
</html>