<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000113170"/>
    <meta property="og:site_name" content="MGR Online"/>
    <meta property="article:published_time" content="2019-11-25T15:57:00+00:00"/>
    <meta property="og:title" content="&quot;เรือ&quot; เสียดาวยิง &quot;กุน&quot; เจ็บขาวืดซัลโวผีแดง"/>
    <meta property="og:description" content="แมนเชสเตอร์ ซิตี หมดสิทธิใช้งาน เซร์คิโอ อกูเอโร่ กองหน้าชาวอาร์เจนไตน์ ช่วงเดือนธันวาคม อันหมายถึงพลาดบิ๊กแมตช์เจอ แมนเชสเตอร์ ยูไนเต็ด รวมอยู่ด้วยเพราะอาการบาดเจ็บจากเกม พรีเมียร์ ลีก อังกฤษ นัดล่าสุด"/>
  </head>
  <body>
    <article>
      <h1>"เรือ" เสียดาวยิง "กุน" เจ็บขาวืดซัลโวผีแดง</h1>
      <address><time datetime="2019-11-25T15:57:00+00:00">25 Nov 2019, 15:57</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011707701.JPEG"/>
      </figure>
      <p>แมนเชสเตอร์ ซิตี หมดสิทธิใช้งาน เซร์คิโอ อกูเอโร่ กองหน้าชาวอาร์เจนไตน์ ช่วงเดือนธันวาคม อันหมายถึงพลาดบิ๊กแมตช์เจอ แมนเชสเตอร์ ยูไนเต็ด รวมอยู่ด้วยเพราะอาการบาดเจ็บจากเกม พรีเมียร์ ลีก อังกฤษ นัดล่าสุด<br/><br/>"กุน" ถูกเปลี่ยนตัวออกในเกมที่ชนะ เชลซี 2-1 นัดที่ผ่านมา หลังมีอาการเจ็บต้นขา ทำให้ตอนนี้เขาไปอยู่ในกลุ่มนักเตะบาดเจ็บของ "เรือใบสีฟ้า" เพิ่มอีกหนึ่งราย<br/><br/>ตำแหน่งกองหน้าของ ซิตี ปัจจุบันมีเพียง กาเบรียล เฆซุส คนเดียวที่ฟิตปั๋ง ซึ่งก่อนเกม ยูฟ่า แชมเปียนส์ ลีก เปิดบ้านเจอ ชัคตาร์ โดเนสต์ วันที่ 26 พฤศจิกายน เป๊ป กวาร์ดิโอลา นายใหญ่ชาวสเปน บอกว่า อกูเอโร่ จะหายไปสักพักในเดือนธันวาคม<br/><br/>กวาร์ดิโอลา พูดเรื่องนี้ว่า "เราจะไม่มี เซร์คิโอ แต่เราก็พร้อมที่จะรอเขา รวมถึง กาเบรียล เรายังมีนักเตะที่พร้อมลงเล่นตำแหน่งนี้อยู่ เขา (กาเบรียล) และ เซร์คิโอ เคารพซึ่งกันและกัน แต่บางครั้งเราก็อยากให้ทั้งคู่อยู่ด้วยกันในสนาม"<br/><br/>ทั้งนี้ การขาดหายไปของ อกูเอโร่ ราว 1-2 สัปดาห์ หมายถึงว่า ซิตี จะไม่มีดาวยิงตัวเก่งลงเจอกับ แมนเชสเตอร์ ยูไนเต็ด เกมดาร์บี แมตช์ วันที่ 7 ธันวาคม ด้วยเช่นกัน</p>
    </article>
  </body>
</html>