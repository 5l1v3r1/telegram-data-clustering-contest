<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626246/%E0%A6%97%E0%A7%87%E0%A6%9F%E0%A7%87-%E0%A6%A4%E0%A6%BE%E0%A6%B2%E0%A6%BE-%E0%A6%B6%E0%A7%81%E0%A6%B0%E0%A7%81-%E0%A6%95%E0%A6%B0%E0%A6%BE-%E0%A6%AF%E0%A6%BE%E0%A6%9A%E0%A7%8D%E0%A6%9B%E0%A7%87-%E0%A6%A8%E0%A6%BE-%E0%A6%86%E0%A6%B0%E0%A6%BE%E0%A6%AE%E0%A6%AC%E0%A6%BE%E0%A6%97%E0%A7%87%E0%A6%B0-%E0%A6%85%E0%A6%A8%E0%A7%81%E0%A6%B6%E0%A7%80%E0%A6%B2%E0%A6%A8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T15:18:00+00:00"/>
    <meta property="og:title" content="গেটে তালা, শুরু করা যাচ্ছে না আরামবাগের অনুশীলন"/>
    <meta property="og:description" content="ক্যাসিনো-কাণ্ডে বিপর্যস্ত আরামবাগ ক্রীড়া সংঘ আসন্ন ফুটবল মৌসুমে দল গঠন না করার ইঙ্গিত দিয়েছিল। শেষ পর্যন্ত দল গঠন করেও ক্লাব গেটে তালা থাকায় অনুশীলন শুরু করতে পারছে না তারা। ক্যাসিনো বিরোধী অভিযানের পর নতুন মৌসুমে দল গঠন না করার ইঙ্গিত দিয়েছিলেন আরামবাগ ক্লাবের কর্তারা। তবে শেষ পর্যন্ত নতুন মৌসুমের প্রিমিয়ার লিগ ফুটবলের জন্য দল গঠন করেছে তারা। দল বদলের শেষ দুই দিনের তৎপরতায় বেশ কিছু অভিজ্ঞ..."/>
  </head>
  <body>
    <article>
      <h1>গেটে তালা, শুরু করা যাচ্ছে না আরামবাগের অনুশীলন</h1>
      <address><time datetime="2019-11-25T15:18:00+00:00">25 Nov 2019, 15:18</time> by <a rel="author">ক্রীড়া প্রতিবেদক</a></address>
      <p>
        <b>ক্যাসিনো-কাণ্ডে বিপর্যস্ত আরামবাগ ক্রীড়া সংঘ আসন্ন ফুটবল মৌসুমে দল গঠন না করার ইঙ্গিত দিয়েছিল। শেষ পর্যন্ত দল গঠন করেও ক্লাব গেটে তালা থাকায় অনুশীলন শুরু করতে পারছে না তারা।</b>
      </p>
      <p>ক্যাসিনো বিরোধী অভিযানের পর নতুন মৌসুমে দল গঠন না করার ইঙ্গিত দিয়েছিলেন আরামবাগ ক্লাবের কর্তারা। তবে শেষ পর্যন্ত নতুন মৌসুমের প্রিমিয়ার লিগ ফুটবলের জন্য দল গঠন করেছে তারা। দল বদলের শেষ দুই দিনের তৎপরতায় বেশ কিছু অভিজ্ঞ ফুটবলারকে দলে ভেড়ানো গেছে। অন্তত প্রিমিয়ারে টিকে থাকার মতো খেলোয়াড় তাদের দলে আছে বলে মনে করেন ফুটবল সংশ্লিষ্টরা।</p>
      <p>২০১৮ সালের স্বাধীনতা কাপ জয়ী আরামবাগ আসন্ন মৌসুমে সবাইকে চমকে দেওয়ার পরিকল্পনা নিয়ে এগোচ্ছিল। দলের প্রয়োজনীয় পুরোনো খেলোয়াড়দের ধরে রেখে অন্য ক্লাবের খেলোয়াড়দের সঙ্গে কথাবার্তা এগিয়ে রেখেছিল তারা। কিন্তু ক্যাসিনো অভিযানের পর থেকে দেশছাড়া ক্লাবের সভাপতি মমিনুল হক সাঈদ। তিনিই ছিলেন ক্লাবের প্রধান অর্থ সরবরাহকারী। তাঁর অনুপস্থিতিতে দল গঠন না করার মতো পরিস্থিতি সৃষ্টি হয়েছিল। তবে শেষ মুহূর্তে অন্য একটি ক্লাবের সহযোগিতায় দল দাঁড় করিয়েছে আরামবাগ।</p>
      <p>দল বদলের বাজারে শেষ মুহূর্তে নেমে আগের বছরে খেলা ৬ জন খেলোয়াড়কে পেয়েছে আরামবাগ। এদের মধ্যে উল্লেখযোগ্য নাম ডিফেন্ডার আবু সুফিয়ান জাহিদ ও মিডফিল্ডার পারভেজ মিয়া। নতুন নেওয়া খেলোয়াড়দের মধ্যে আছেন বেশ কয়েক বছর জাতীয় দলে খেলা ফরোয়ার্ড আবদুল বাতেন কোমল। শেষ মৌসুমে চট্টগ্রাম আবাহনীতে খেলেছিলেন তিনি। এ ছাড়া বসুন্ধরা কিংস থেকে নেওয়া হয়েছে ডিফেন্ডার দিদারুল হক ও শেখ জামাল থেকে লেফটব্যাক সুইট মিয়াকে। দলে আছেন ৫ জন বিদেশিও। এদের মধ্যে খুব পরিচিত নাম নাইজেরিয়ান স্ট্রাইকার এলিটা কিংসলে ও তাঁর ছোট ভাই ডিফেন্ডার এলিটা জুনিয়র। আর এদের তুলে দেওয়া হচ্ছে আরামবাগের সাবেক কোচ মিলন মোল্লার হাতে।</p>
      <p>দ্রুত অনুশীলন শুরু করতে পারলে প্রিমিয়ারে টিকে থাকতে কষ্ট হবে না বলে মনে করেন ক্লাবের সহসভাপতি এজাজ জাহাঙ্গীর, ‘শেষ মুহূর্তে যে দল হয়েছে, তাতে আমরা সন্তুষ্ট। এই দল অবনমন হবে না, এই ভরসা আমাদের আছে। শুধু দরকার দ্রুত অনুশীলন শুরু করা।’</p>
      <p>প্রায় প্রতিটি দল অনেক আগে অনুশীলন শুরু করলেও আরামবাগ কবে থেকে অনুশীলন শুরু করতে পারবে, তা তাদের জানা নেই। কারণ এখনো ক্লাবের গেটে ঝুলছে তালা। গেটের তালা খোলা হবে তবে, তা জানেন না ক্লাবের সহসভাপতি, ‘শেষ পর্যন্ত দল যখন করেছি, অনুশীলন তো শুরু করতেই হবে। কিন্তু আমাদের ক্লাবের গেটে এখনো তালা। ক্লাবে না ঢুকতে পারলে খেলোয়াড়েরা থাকবে কোথায়। ক্লাব খুলে দেওয়ার ব্যাপারে প্রশাসনের সঙ্গে যোগাযোগ করা হচ্ছে।’</p>
    </article>
  </body>
</html>