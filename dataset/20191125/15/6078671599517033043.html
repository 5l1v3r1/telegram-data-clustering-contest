<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/voda-vucha-zaradi-1618788.html"/>
    <meta property="og:site_name" content="Cross"/>
    <meta property="article:published_time" content="2019-11-25T15:14:00+00:00"/>
    <meta property="og:title" content="Глобяват &quot;Напоителни системи&quot; заради пресушаването на река Въча"/>
    <meta property="og:description" content="/КРОСС/ Ще бъде наложена глоба на &quot;Напоителни системи&quot;, тъй като не са осигурили достатъчно количество вода в река Въча и така са застрашили екологичната обстановка. Това съобщи БНР, позовавайки се на думите на заместник-министъра на околната среда и водите Красимир Живков по време на брифинг в областната управа заради обезводняването на реката."/>
  </head>
  <body>
    <article>
      <h1>Глобяват "Напоителни системи" заради пресушаването на река Въча</h1>
      <address>
        <time datetime="2019-11-25T15:14:00+00:00">25 Nov 2019, 15:14</time>
      </address>
      <p>/КРОСС/ Ще бъде наложена глоба на "Напоителни системи", тъй като не са осигурили достатъчно количество вода в река Въча и така са застрашили екологичната обстановка. Това съобщи БНР, позовавайки се на думите на заместник-министъра на околната среда и водите Красимир Живков по време на брифинг в областната управа заради обезводняването на реката.</p>
      <p>Очаква се днес да приключи проверката на "Басейнова дирекция" по случая. По закон минималната санкция е 10 000 лв.</p>
      <p>Припомняме, миналата седмица риболовците сезираха прокуратурата и МОСВ за голямо количество мъртва риба в коритото на реката и настояха за оставката на ресорния министър Нено Димов.</p>
      <p>По думи на областния управител Дани Каназирева е установено, че проблемът е вследствие на ремонтни дейности на ВЕЦ "Въча 1" - за 6 часа през нощта изпускането на вода е спряно заради планов ремонт, а през останалите 18 часа от денонощието са поддържани 5 кубични метра вода в секунда. Тя увери, че работата вече е възстановена.</p>
      <p>Каназирева посочи, че ще бъде възложено хидроложко проучване на коритото на реката в град Кричим, за да се реши как да се обезпечат екосистемите в района по време на следващи ремонти. Ще се търси европейско финансиране, като бенефициент ще бъде община Кричим, тъй като ще се работи в урбанизирана територия, обясни още тя.</p>
      <p>От своя страна зам.-министър Живков добави, че до 31 януари, докато тече размножителният период на рибата, ремонтите ще бъдат преустановени и водата няма да се спира.</p>
    </article>
  </body>
</html>