<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=964177"/>
    <meta property="og:site_name" content="Andhrajyothy"/>
    <meta property="article:published_time" content="2019-11-25T15:03:41+00:00"/>
    <meta property="og:title" content="పర్సు ఎరవేసి.. వృద్ధురాలి నగలు దోచేసిన ఘరానా ముఠా!"/>
    <meta property="og:description" content="ADVT"/>
  </head>
  <body>
    <article>
      <h1>పర్సు ఎరవేసి.. వృద్ధురాలి నగలు దోచేసిన ఘరానా ముఠా!</h1>
      <address>
        <time datetime="2019-11-25T15:03:41+00:00">25 Nov 2019, 15:03</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>తిరుపతి:</b> వృద్ధురాలిని మాటల్లో పెట్టి ఆమె దగ్గరున్న నగలను దోచుకెళ్లిన ఘటన తిరుపతిలో చోటుచేసుకుంది. వివరాల్లోకి వెళితే.. తిరుపతిలోని తిలక్ నగర్‌కు చెందిన ధనలక్ష్మి రిటైర్డ్ టీచర్. సోమవారం ఉదయం మార్నింగ్ వాక్ చేస్తుండగా.. ఆమెకు రోడ్డుపై ఓ పర్సు కనపడింది. దాన్ని తెరిచి చూస్తే.. అందులో రూ.5వేలు ఉన్నాయి. ఎవరిదా అని చుట్టూ చూస్తుండగా.. ఓ మహిళ అక్కడికి వచ్చింది. ఆమె వెంటే మరో మహిళ అక్కడికి చేరుకుంది. ఆ పర్సు తనదంటే తనదంటూ ఇద్దరూ వాదులాడుకోవడం మొదలుపెట్టారు. ముగ్గురు కలిసి.. పంచుకుందామన్న నిర్ణయానికి వచ్చారు. ఇంతలో మరో ఇద్దరు పురుషులు అక్కడికి చేరుకుని గొడవను సెటిల్ చేసే పెద్ద మనుషుల్లా మాట్లాడటం మొదలుపెట్టారు. ఆ వృద్ధురాలు తమ మాటలు నమ్ముతుందన్న నిర్ణయానికి వచ్చిన వాళ్లు.. ఆమెకు బంగారంపై ఆశ కలిగించారు. ధనలక్ష్మి దగ్గరున్న బంగారు గాజులు, గొలుసు తీసుకుని ఓ నకిలీ గొలుసును అంటగట్టారు. అక్కడి నుంచి వాళ్లంతా పరారయ్యారు.</p>
      <p> ఆ తర్వాత అసలు విషయాన్ని గ్రహించిన ఆమె లబోదిబోమంటూ.. తిరుపతి ఈస్ట్ పోలీస్ స్టేషన్‌లో ఫిర్యాదు చేసింది. కేసు నమోదు చేసుకున్న పోలీసులు దర్యాప్తు ప్రారంభించారు. ఇది దొంగల పనేనని.. 2013లోనూ ధనలక్ష్మి ఇదే తరహా మోసానికి గురైందని పోలీసులు చెబుతున్నారు.</p>
    </article>
  </body>
</html>