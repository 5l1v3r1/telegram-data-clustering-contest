<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.trend-online.com/prp/italia-economia-decennio-perduto/"/>
    <meta property="og:site_name" content="Trend Online"/>
    <meta property="article:published_time" content="2019-11-25T15:00:00+00:00"/>
    <meta property="og:title" content="L’Italia: l’economia avviata verso un “decennio perduto”"/>
    <meta property="og:description" content="Come ha scoperto il Giappone a proprie spese, un settore bancario solido è fondamentale per ridare slancio a un sistema economico."/>
  </head>
  <body>
    <article>
      <h1>L’Italia: l’economia avviata verso un “decennio perduto”</h1>
      <h2>Come ha scoperto il Giappone a proprie spese, un settore bancario solido è fondamentale per ridare slancio a un sistema economico.</h2>
      <address><time datetime="2019-11-25T15:00:00+00:00">25 Nov 2019, 15:00</time> by <a rel="author" href="https://www.trend-online.com/pierpaolo-molinengo/" target="_blank">Pierpaolo Molinengo</a></address>
      <p>Paul Smillie, Analista senior degli investimenti, Reddito fisso di <a href="https://www.columbiathreadneedle.it/">Columbia Threadneedle Investments</a>, spiega che come ha scoperto il Giappone a proprie spese, un settore bancario solido è fondamentale per ridare slancio a un sistema economico. Ma la terza maggiore economia europea, con le sue banche ampiamente sottocapitalizzate, sembra destinata a una lunga stagnazione.</p>
      <p><b>Il Giappone offre insegnamenti preziosi per l'eurozona.</b> A dieci anni dall'inizio della crisi finanziaria globale si osservano notevoli somiglianze tra la situazione attuale dell'area euro e quella in cui versava il Giappone un decennio dopo la crisi bancaria nipponica dei primi anni '90. Esaminando l'andamento dei tassi di riferimento delle banche centrali e dei rendimenti dei titoli di Stato, l'eurozona sembra trovarsi in una posizione simile a quella in cui si trovava il Giappone dieci anni dopo l'espansione monetaria avviata dalla Bank of Japan negli anni '90. A ben vedere, i rendimenti obbligazionari dell'area euro sono oggi più bassi del livello raggiunto dai loro omologhi giapponesi un decennio dopo l'inizio della crisi bancaria nipponica: i Bund decennali tedeschi presentano attualmente un rendimento negativo, mentre nel 2001 i titoli di Stato giapponesi di pari scadenza offrivano un rendimento di poco inferiore all'1,5%.</p>
      <p><b>L'inflazione e la crescita economica nell'eurozona sono analogamente depresse, e riteniamo che la regione rimarrà in una fase prolungata di crescita e inflazione modeste avendo già attraversato un periodo analogo al "decennio perduto" di deflazione e stagnazione economica vissuto dal Giappone tra il 1991 e il 2001.</b> Ciò avrà inevitabilmente ripercussioni negative sui mercati azionari. I motivi per cui le prospettive economiche dell'eurozona appaiono così deboli sono molteplici. In primo luogo, non prevediamo né significative pressioni inflazionistiche né un'accelerazione della crescita economica nel medio periodo; di conseguenza, i tassi d'interesse rimarranno sui minimi storici o quasi. Inoltre, con rapporti debito pubblico/PIL prossimi ai massimi storici nell'intero blocco monetario europeo, la Banca centrale europea (BCE) sarà costretta a mantenere i tassi d'interesse contenuti per ridurre al minimo i costi del servizio del debito. Nell'eventualità di un rialzo dei tassi, gli elevati rapporti debito/PIL diventerebbero un grave motivo di preoccupazione. In particolare, un'impennata dei tassi in Italia (dove i costi del servizio del debito sono ancora a malapena gestibili) avrebbe conseguenze molto gravi per il settore finanziario e per la più ampia economia dell'eurozona.</p>
      <footer>
        <a href="https://www.trend-online.com/prp/italia-economia-decennio-perduto/./2.html">CONTINUA A LEGGERE </a>
        <br/>
        <br/>
        <br/>
        <a href="https://www.spreaker.com/show/il-fatto-di-giancarlo-marcotti">Listen to "Il Fatto di Giancarlo Marcotti" on Spreaker.</a>
      </footer>
    </article>
  </body>
</html>