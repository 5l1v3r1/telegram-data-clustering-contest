<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.turkiyegazetesi.com.tr/yasam/664900.aspx"/>
    <meta property="og:site_name" content="Türkiye Gazetesi"/>
    <meta property="article:published_time" content="2019-11-25T15:30:00+00:00"/>
    <meta property="og:title" content="Sağanak ve fırtına uyarısı"/>
    <meta property="og:description" content="Meteoroloji İzmir'in Foça, Menemen ve Aliağa ilçeleri için kuvvetli yağış uyarısında bulundu. Antalya Valiliği ile Mersin Meteoroloji Müdürlüğü de Doğu Akdeniz’de bu gece yarısından itibaren fırtına beklendiğini belirterek vatandaşları uyardı."/>
  </head>
  <body>
    <article>
      <h1>Sağanak ve fırtına uyarısı</h1>
      <address>
        <time datetime="2019-11-25T15:30:00+00:00">25 Nov 2019, 15:30</time>
      </address>
      <p>
        <b>Meteoroloji İzmir'in Foça, Menemen ve Aliağa ilçeleri için kuvvetli yağış uyarısında bulundu. Antalya Valiliği ile Mersin Meteoroloji Müdürlüğü de Doğu Akdeniz’de bu gece yarısından itibaren fırtına beklendiğini belirterek vatandaşları uyardı.</b>
      </p>
      <p>Bölge Müdürlüğünden yapılan açıklamada, kentte gün boyunca etkili olan yağışın akşam etkisini arttıracağı belirtildi.<br/><br/><b>Vatandaşların dikkatli olması istenilen açıklamada, şunlar kaydedildi:</b><br/>"İzmir il genelinde görülmekte olan sağanak ve gök gürültülü sağanak yağmurların Çeşme Yarımadası ile Aliağa, Foça, Menemen ilçeleri ve çevresinde şiddetli, yerel olarak aşırı yağış şeklinde devam etmesi beklendiğinden meydana getirebileceği ani sel, su baskını, yıldırım, yağış anında kuvvetli rüzgar ve dolu yağışına karşı dikkatli ve tedbirli olunmalıdır."</p>
      <p>ANTALYA</p>
      <p>ANTALYA Valiliği, bu geceden itibaren kuvvetli yağış ve fırtınanın etkili olacağını belirterek, vatandaşların etkilenmemesi için bir dizi önlem alındığını duyurdu.</p>
      <p>Meteoroloji 4’üncü Bölge Müdürlüğü’nden yapılan açıklamada, Antalya ve ilçelerinde gece saatlerinden itibaren güney ve güneydoğu yönlerinden başlayacak rüzgarın, zamanla şiddetini artırarak iç kesimlerde kuvvetli rüzgar ve fırtına (60-80 km/sa), kıyı kesimlerde yer yer kuvvetli fırtına (80-100 km/sa) şeklinde esmesinin beklendiği belirtildi. Kuvvetli rüzgar ve fırtınanın oluşturabileceği çatı uçması, ağaç ve direk devrilmesi, ulaşımda aksamalar gibi olumsuzluklara karşı dikkatli ve tedbirli olunması gerektiği belirtildi.</p>
    </article>
  </body>
</html>