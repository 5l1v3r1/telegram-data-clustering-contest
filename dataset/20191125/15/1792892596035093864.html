<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/trends/49433/idc-meer-dan-helft-van-personeelsbestand-wordt-robot/"/>
    <meta property="og:site_name" content="Techzine"/>
    <meta property="article:published_time" content="2019-11-25T15:28:03+00:00"/>
    <meta property="og:title" content="IDC: Meer dan helft van personeelsbestand wordt robot"/>
    <meta property="og:description" content="In de toekomst bestaat meer dan de helft van het personeelsbestand uit robots. De omvang van het aantal digitale werknemers wijst op een fundamentele verschuiving in de richting van een verregaande samenwerking tussen mens en machine. Dat blijkt uit een wereldwijd onderzoek van onderzoeksbureau IDC naar de omvang van de impact van softwarerobots op de […]"/>
  </head>
  <body>
    <article>
      <h1>IDC: Meer dan helft van personeelsbestand wordt robot</h1>
      <address><time datetime="2019-11-25T15:28:03+00:00">25 Nov 2019, 15:28</time> by <a rel="author">Zamire Willems</a></address>
      <p>
        <b>In de toekomst bestaat meer dan de helft van het personeelsbestand uit robots. De omvang van het aantal digitale werknemers wijst op een fundamentele verschuiving in de richting van een verregaande samenwerking tussen mens en machine.</b>
      </p>
      <p>Dat blijkt uit een wereldwijd onderzoek van onderzoeksbureau IDC naar de omvang van de impact van softwarerobots op de werkplek van mensen. Voor het onderzoek zijn 500 senior influencers en beslissingnemers van organisaties met meer dan vijfhonderd medewerkers in de VS, Canada, het Verenigd Koninkrijk, Duitsland, Frankrijk en Australië ondervraagd. ABBYY, wereldspeler op het gebied van Digital IQ voor bedrijven, publiceerde de resultaten uit het onderzoek in de whitepaper <a href="https://www.abbyy.com/en-eu/solutions/content-iq/content-intelligence-for-the-future-of-work/">Content Intelligence for the Future of Work</a>.</p>
      <h3>Robots worden het nieuwe normaal</h3>
      <p>“Een groeiend aantal werknemers krijgt gezelschap van een digitale collega naarmate technologie steeds meer hun werkzaamheden automatiseert. Samenwerking tussen mens en machine is niet langer de toekomst van werk, het is het nieuwe normaal voor iedere goed presterende onderneming”, zegt Holly Muscolino, Research VP, Content and Process Strategies van IDC. Het onderzoeksbureau verwacht dat de markt voor intelligente procesautomatisering (IPA), waaronder content intelligence en robotmatige procesautomatisering (RPA), zal groeien van 13,1 miljard dollar in 2019 naar 20,7 miljard dollar in 2023. </p>
      <p>De inzet van content intelligence bij slimme toepassingen van procesautomatisering gaat vaak hand in hand met RPA. Dat komt vooral doordat veel processen en taken, die zich goed lenen voor automatisering, gebaseerd zijn op content. Bovendien worden automatiseringsinitiatieven mogelijk door process intelligence, een nieuwe generatie process mining-tools die volledig inzicht bieden in bedrijfsprocessen. Wil je als organisatie het succes van een IPA-project verbeteren, dan kan dat niet zonder kritisch inzicht.</p>
      <h3>Aanvullend op menselijke capaciteiten</h3>
      <p>De angst dat mensen vervangen gaan worden door robots is volgens het onderzoek onterecht. In de meeste gevallen is de technologie eerder aanvullend op menselijke capaciteiten, dan dat het die gaat vervangen. Robotassistenten zijn door artificiële intelligentie (AI) en machine learning (ML) in staat om mensen te helpen betere beslissingen te nemen. Bovendien bieden ze ondersteuning bij repetitieve taken, zoals data-invoer. Uit het onderzoek blijkt onder meer dat de inzet van technologie voor het evalueren van informatie de komende twee jaar met 28 procent zal groeien. 18 procent van de besluiten zal tegen die tijd door machines worden genomen.</p>
      <p>Daarbij biedt de inzet van content intelligence-technologie in hun digitale transformatiestrategie ook voordelen. Ruim 40 procent van de respondenten voorziet een stijging van 40 procent in zowel klanttevredenheid als productiviteit van medewerkers. Ook  denkt een derde van de respondenten dat bedrijven sneller reageren op klanten en op nieuwe product- of omzetkansen, als er sprake is van verhoogde zichtbaarheid en klantbetrokkenheid.</p>
      <h3>Ethisch verantwoorde automatisering</h3>
      <p>“De IDC-enquête toont aan dat automatisering mensgericht moet zijn en aangevuld met kunstmatige intelligentie. Ethisch verantwoorde automatisering draagt bij aan een productievere, gelukkigere toekomst waarin mensen zich concentreren op de echt belangrijke klussen. Denk dan aan creatieve en maatschappelijk relevante taken. Bovendien genieten klanten van betere klantervaringen en snellere service. Zogeheten early adopters<i> </i>van de integratie van content intelligence in hun platformen behalen hiermee een aanzienlijk concurrentievoordeel.”</p>
    </article>
  </body>
</html>