<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/politik-negara-gagal-putuskan-status-sekolah-vernakular/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T15:49:29+00:00"/>
    <meta property="og:title" content="Politik negara gagal putuskan status sekolah vernakular"/>
    <meta property="og:description" content="Oleh Fazleen Safina BANGI, 28 Rabiulawal 1441H, Isnin – Landskap politik di Malaysia gagal memberi keputusan berhubung keabsahan sekolah vernakular, walaupun selepas mencapai kemerdekaan yang ke-62. Peguam Khairul Azam Abdul Aziz berkata, cabang politik eksekutif dan legislatif yang diguna pakai menjadi punca kepada kegagalan itu. Bagaimanapun katanya, terdapat satu lagi cabang politik iaitu kehakiman, di …"/>
  </head>
  <body>
    <article>
      <h1>Politik negara gagal putuskan status sekolah vernakular</h1>
      <h2>Tema hari merdeka mustahil dicapai, kena pupuk sejak sekolah rendah</h2>
      <address><time datetime="2019-11-25T15:49:29+00:00">25 Nov 2019, 15:49</time> by <a rel="author">fazleen safina</a></address>
      <figure>
        <img src="https://www.ismaweb.net/wp-content/uploads/2019/11/Screenshot-2019-11-25-tv-pertiwi-Facebook-Search-780x470.png"/>
      </figure>
      <p>Oleh Fazleen Safina</p>
      <p><b>BANGI, 28 Rabiulawal 1441H, Isnin</b> – Landskap politik di Malaysia gagal memberi keputusan berhubung keabsahan sekolah vernakular, walaupun selepas mencapai kemerdekaan yang ke-62.</p>
      <p>Peguam Khairul Azam Abdul Aziz berkata, cabang politik eksekutif dan legislatif yang diguna pakai menjadi punca kepada kegagalan itu.</p>
      <p>Bagaimanapun katanya, terdapat satu lagi cabang politik iaitu kehakiman, di mana ia belum pernah dicuba oleh mana-mana pihak dalam menyelesaikan isu sama.</p>
      <p>“Tetapi di universiti, cabang kehakiman pernah diaplikasi pada tahun 1981, iaitu ketika membuat keputusan mengenai universiti merdeka. Kehakiman jelas menghalang sebuah penubuhan IPTA (Institut Pengajian Tinggi Awam), yang tidak menggunakan bahasa kebangsaan sebagai bahasa pengantar utama.</p>
      <p>“Jadi, isu sekarang adalah bahasa pengantar utama, kita tidak menghalang hak mana-mana kaum untuk belajar apa jua bahasa kaum mereka dan ianya tidak menjadi satu kesalahan, malah hak untuk belajar bahasa lain dijamin di bawah Perlembagaan.</p>
      <p>“Cuma hak untuk menggunakan bahasa selain daripada bahasa Kebangsaan sebagai bahasa pengantar utama di institusi pengajian itu yang tidak dibenarkan oleh Perlembagaan,” katanya ketika temu bual dalam rancangan ‘Cakap Serupa Bikin’ yang disiarkan di TV Pertiwi, malam ini.</p>
      <p>Mengulas lanjut, Azam berkata, sebelum ini beliau pernah memperjuangkan isu bahasa kebangsaaan sebagai bahasa pengantar di sekolah vernakular di Mahkamah Persekutuan.</p>
      <p>“Apa yang saya harapkan daripada mahkamah adalah bukan untuk menutup terus sekolah vernakular, tetapi saya rasa kita kena tukar dan seragamkan sekolah vernakular menjadi sekolah Kebangsaan termasuk persekitarannya untuk berlaku adil,” katanya.</p>
      <p>Pada masa sama, Azam berpendapat bahawa tema hari kebangsaan adalah mustahil untuk dicapai oleh semua kaum di negara ini.</p>
      <p>“Kita bercakap tentang kesaksamaan, perpaduan tetapi di sekolah kita berbeza dan tidak konsisten.</p>
      <p>“Sebab sudah dua tahun kerajaan baru guna tema Malaysiaku Negaraku, tapi pada pendapat saya, tema itu menunjukkan bahawa kerajaan mahu menerapkan Malaysia ini sama untuk semua orang.</p>
      <p>“Jadi, matlamat Malaysiaku Negaraku tidak boleh dicapai sejak dari peringkat awal lagi, sedangkan ia perlu dipupuk sejak sekolah rendah,” katanya.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>