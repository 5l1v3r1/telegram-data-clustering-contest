<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58774/chiny-gracz-przypadkowo-sprzedal-postac-znajomego-warta-55-miliona-zlotych-za-2-tysiace.html"/>
    <meta property="og:site_name" content="CD-Action"/>
    <meta property="article:published_time" content="2019-11-25T15:49:00+00:00"/>
    <meta property="og:title" content="Chiny: Gracz przypadkowo sprzedał postać znajomego wartą 5,5 miliona złotych za... 2 tysiące"/>
    <meta property="og:description" content="Już nie są kolegami."/>
  </head>
  <body>
    <article>
      <h1>Chiny: Gracz przypadkowo sprzedał postać znajomego wartą 5,5 miliona złotych za... 2 tysiące</h1>
      <address><time datetime="2019-11-25T15:49:00+00:00">25 Nov 2019, 15:49</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Już nie są kolegami.</p>
      <p>Wszyscy zgodzimy się chyba, że mikrotransakcje i przeróżne mechanizmy pay to win nie są raczej czymś, co przyciąga nas do gier. Są jednak tacy, którym nie tylko taki model biznesowy nie przeszkadza, a jest wręcz dla nich zaletą. Każdy z nas słyszał o ludziach wydających tysiące dolarów na przeróżne boosty, czapki, miecze etc. dla swoich bohaterów – zwykle w sytuacji, gdy coś się z taką postacią dzieje niespodziewanego. Nie inaczej było w omawianym dzisiaj przypadku. Jak donosi hongkoński South China Morning Post, sąd w Hongya (rejon w prowincji Syczuan) musiał bowiem rozsądzić dość oryginalną sprawę.</p>
      <p>Lu Mou z Henan wydał na swoją postać w MMORPG Justice Online ok. 10 milionów juanów (prawie<b> 5,5 miliona złotych</b>). Rzecz jest o tyle skomplikowana, że grał na niej przeważnie jego przyjaciel, Li Mousheng. Ten zaś po jakimś czasie chciał prawowitemu właścicielowi rzeczonego bohatera... odsprzedać. W tym celu wystawił go na aukcji w grze za... 3888 juanów, czyli <b>2156,99 złotych</b>. Oskarżony tłumaczył się potem, że zamierzał sprzedać ją za 388 tysięcy juanów (ponad 215 tysięcy złotych), ale przez zmęczenie wywołane całonocnym maratonem grania zrobił literówkę. Jak się domyślacie, chętny kupiec znalazł się błyskawicznie.</p>
      <p>Rozwścieczony prawowity właściciel udał się do sądu, gdzie pozwał nie tylko bezpośrednio winnego, ale również odpowiedzialne za grę NetEase. W trakcie procesu wszystkie strony zgodziły się na mediację, podczas których uzgodniono, że firma cofnie transakcję, a powód (czyli oryginalny posiadacz konta) zapłaci 90 tysięcy juanów (prawie <b>50 tysięcy złotych</b>) odszkodowania niedoszłemu nabywcy. O ewentualnej karze dla Li Mousheng nic nie wspomniano.</p>
      <p>Sędzia Wang Xuemei ogłosiła, że ma nadzieję, iż ta sprawa będzie przestrogą dla wszystkich wydających za dużo pieniędzy w grach online.</p>
    </article>
  </body>
</html>