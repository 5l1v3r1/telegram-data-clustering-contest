<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221053/konecne-to-prislo-svetozname-meno-sa-oblieka-do-dresu-hk-nitra-s-bratom-chcem-vyhrat-titul"/>
    <meta property="og:site_name" content="Športky.sk"/>
    <meta property="article:published_time" content="2019-11-25T15:15:00+00:00"/>
    <meta property="og:title" content="Konečne to prišlo, svetoznáme meno sa oblieka do dresu HK Nitra: S bratom chcem vyhrať titul!"/>
    <meta property="og:description" content="BRATISLAVA - Účastník slovenskej najvyššej hokejovej súťaže HK Nitra získal kanadského útočníka Krisa Versteega do konca aktuálnej sezóny. Dvojnásobný víťaz Stanleyho pohára premiérovo nastúpi za ..."/>
  </head>
  <body>
    <article>
      <h1>Konečne to prišlo, svetoznáme meno sa oblieka do dresu HK Nitra: S bratom chcem vyhrať titul!</h1>
      <address>
        <time datetime="2019-11-25T15:15:00+00:00">25 Nov 2019, 15:15</time>
      </address>
      <p>BRATISLAVA - Účastník slovenskej najvyššej hokejovej súťaže HK Nitra získal kanadského útočníka Krisa Versteega do konca aktuálnej sezóny. Dvojnásobný víťaz Stanleyho pohára premiérovo nastúpi za "corgoňov" v piatok 29. novembra doma proti Zvolenu. V druhej polovici decembra a v úvode januára 2020 dostane od klubu voľno a bude reprezentovať Kanadu na Spenglerovom pohári vo švajčiarskom Davose. Na pondelňajšej tlačovej konferencii o tom informoval generálny manažér klubu Tomáš Chrenko.</p>
      <p>Tridsaťtriročný krídelník má bohaté skúsenosti z účinkovania v zámorskej NHL. V základnej časti profiligy odohral 643 zápasov, v ktorých nazbieral 358 bodov (149+209). V 93 stretnutiach play-off mal bilanciu 18 gólov a 30 asistencií. V najkvalitnejšej súťaži sveta hrával postupne za Chicago Blackhawks, Toronto Maple Leafs, Philadelphiu Flyers, Floridu Panthers, Carolinu Hurricanes, Los Angeles Kings a Calgary Flames. Stanleyho pohár zdvihol nad hlavu v sezónach 2009/2010 a 2014/2015 ako hráč "čiernych jastrabov". <b><i>"Sme radi, že Kris dodržal to, čo povedal v minulej sezóne a potešilo nás, že prišiel takto relatívne skoro,"</i></b> skonštatoval Chrenko.</p>
      <p>Na tlačovej konferencii v Nitre si zobral slovo aj kanadský útočník. <b><i>"O mojom príchode sme sa bavili už skôr. S bratom Mitchom sme ešte spolu nehrali, takto si splníme hokejový sen. Je to moja posledná sezóna v kariére a chcem ju ukončiť ziskom titulu s bratom v meste, v ktorom majú pre hokej veľkú vášeň. Možno sa na mojom rozhodnutí o konci kariéry ešte niečo zmení, ale zatiaľ to beriem tak a všetky sily vložím do pôsobenia v Nitre. Bude na tréneroch, či budem s Mitchom v jednej formácii, byť spolu však pre nás veľa znamená," </i></b>povedal Kris Versteeg po príchode na Slovensko.</p>
      <p>V minulej sezóne nastupoval Versteeg v Európe. Jedenásť štartov si pripísal v Kontinentálnej hokejovej lige (KHL) za ruský Avangard Omsk, devätnásť duelov odohral za Växjö Lakers vo švédskej SHL. V tejto sezóne pred príchodom do Nitry absolvoval šesť zápasov za Rockford IceHogs v AHL, kde plnil úlohu kapitána mužstva.</p>
      <figure>
        <iframe src="https://www.youtube.com/embed/NAbxFWZ2UqQ" width="560" height="315" data-service="Youtube" scrolling="no"/>
      </figure>
      <footer><b>Zdroj:</b> SITA<br/><b>Foto:</b> Youtube; Video: Youtube</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221047/liptovsky-mikulas-chce-ist-v-tipsport-lige-nahor-zvysena-konkurencia-k-lepsim-vysledkom"/>
        <a href="https://sportky.zoznam.sk/c/221037/video-odvazny-sen-sa-splnil-slovensko-to-dokazalo-hrstka-bojovnikov-postupila-medzi-elitu"/>
        <a href="https://sportky.zoznam.sk/c/221025/video-tvrdsi-trest-v-nhl-este-nevyfasoval-nikto-bezbranneho-supera-si-podal-ked-bol-na-kolenach"/>
        <a href="https://sportky.zoznam.sk/c/220997/strieborny-medailista-z-ms-opat-uradoval-dvojgolovy-miklik-prispel-k-drvivej-vyhre-nad-osemnastkou"/>
      </related>
    </article>
  </body>
</html>