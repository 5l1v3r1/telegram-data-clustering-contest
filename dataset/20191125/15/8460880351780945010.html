<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kek-hirek/helyi-kek-hirek/huszezres-japan-konyvadomany-erkezett-egy-reszuk-pecsre-2142687/"/>
    <meta property="og:site_name" content="BAMA"/>
    <meta property="article:published_time" content="2019-11-25T15:30:00+00:00"/>
    <meta property="og:title" content="Húszezres japán könyvadomány érkezett, egy részük Pécsre"/>
    <meta property="og:description" content="A japán-magyar diplomáciai kapcsolatok felvételének 150. évfordulója alkalmából húszezer kötetet számláló könyvadomány érkezett a szigetországból magyar intézményekbe."/>
  </head>
  <body>
    <article>
      <h6 class="kicker">PTE</h6>
      <h1>Húszezres japán könyvadomány érkezett, egy részük Pécsre</h1>
      <address><time datetime="2019-11-25T15:30:00+00:00">25 Nov 2019, 15:30</time> by <a rel="author">MTI</a></address>
      <h4>A japán-magyar diplomáciai kapcsolatok felvételének 150. évfordulója alkalmából húszezer kötetet számláló könyvadomány érkezett a szigetországból magyar intézményekbe – jelentették be a baranyai megyeszékhelyen hétfőn.</h4>
      <p>A Pécsi Tudományegyetem Egyetemi Könyvtár és Tudásközpontban (PTEKT) kétszázötven kötetet adtak át hétfőn abból a húszezerből, amelyet az Osztrák-Magyar Monarchia és Japán által megkötött barátsági, kereskedelmi és hajózási egyezmény százötvenedik évfordulójához kapcsolódóan a szigetország déli részén található Kagosima megyében gyűjtöttek össze.</p>
      <p>Mint azt a könyvadományozási akciót szervező, 2003 óta a szigetországban élő Juhász Sandy az átadási ünnepség előtt kiemelte, japán nyelvű irodalom eddig még soha nem érkezett ekkora mennyiségben egyszerre Magyarországra. Elmondta, hogy a projekt keretében a Károli Gáspár Református Egyetem kapja a legtöbb – ötezer – kötetet, és ezzel a legnagyobb japán nyelvű könyvállománnyal rendelkezik majd Magyarországon.</p>
      <p>Hozzátette: a több száz japán és magyar önkéntes összefogásával összegyűjtött köteteket oktatási intézményekbe, könyvtárakba és japán tulajdonú cégekhez juttatják el. Olyan helyekre kerülhetnek így a könyvek, ahol hasznát vehetik a japán nyelvű irodalomnak – mutatott rá Juhász Sandy, hozzátéve: a kezdeményezés fő célja, hogy Kagosima megye és Magyarország között erősítse a gazdasági és kulturális kapcsolatokat.</p>
      <p>Füzes Barnabás, a Pécsi Tudományegyetem Egyetemi Könyvtár és Tudásközpont stratégiai és innovációs főigazgató-helyettese hangsúlyozta: a kezdeményezés segíti az egyetemen folyó japán nyelvtanulást, egyben lehetőséget ad a megyeszékhelyen tanuló több mint száz japán diák számára, hogy az eddigiekhez képest több lehetőségük legyen anyanyelvükön olvasni, mindezeken túl pedig színesíti a bibliotéka könyvállományát.</p>
      <p>Horváth Tamás (Mindenki Pécsért Egyesület), a pécsi önkormányzat kulturális bizottságának elnöke – utalva arra, hogy a város legnagyobb könyvtárában méltó helyre kerülnek a könyvek – megjegyezte: Magyarországon Pécsen létesült elsőként nyilvános közkönyvtár, emellett a városban igazi történelme van a könyvgyűjtésnek.</p>
    </article>
  </body>
</html>