<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/lff-pec-gada-atkal-maina-klubu-sacensibu-sistemu.d?id=51667217"/>
    <meta property="og:site_name" content="DELFI"/>
    <meta property="article:published_time" content="2019-11-25T15:58:53+00:00"/>
    <meta property="og:title" content="LFF pēc gada atkal maina klubu sacensību sistēmu "/>
    <meta property="og:description" content="Latvijas Futbola federācija (LFF) nolēmusi mainīt klubu sacensību sistēmu, ko uz trīs gadiem pieņēma tikai pirms gada. Jaunā sacensību sistēma pieņemta uz četrām nākamajām sezonām, informē LFF."/>
  </head>
  <body>
    <article>
      <h1>LFF pēc gada atkal maina klubu sacensību sistēmu </h1>
      <address><time datetime="2019-11-25T15:58:53+00:00">25 Nov 2019, 15:58</time> by <a rel="author">DELFI Sports</a></address>
      <p>
        <b>Latvijas Futbola federācija (LFF) nolēmusi mainīt klubu sacensību sistēmu, ko uz trīs gadiem pieņēma tikai pirms gada. Jaunā sacensību sistēma pieņemta uz četrām nākamajām sezonām, informē LFF.</b>
      </p>
      <p>Pēc jautājuma izdiskutēšanas LFF Klubu sacensību komitejā LFF valde apstiprināja vīriešu klubu sacensību modeli 2020. – 2023. gadam, kas paredz atteikties no 1. līgas A un B čempionātiem, kā arī šo čempionātu dalībnieku saplūdināšanas pēc šīs sezonas sportiskajiem rezultātiem. Tā vietā atbalstu guvis priekšlikumus 2. līgas sacensības pārformēt no reģionu sacensībām uz vienotas līgas turnīru un izveidot Latvijas 3. līgu kā reģionu sacensības šīs līgu sistēmas zemākajā līmenī.</p>
      <p>Tādējādi no 2020. gada klubu sacensības Latvijā veidos Virslīgas čempionāts ar 10 komandu dalību četros apļos, 1. līgas sacensības ar 10 komandu dalību trīs apļos, 2. līgas sacensības ar provizoriski 8 līdz 12 komandu dalību un 3. līgas reģionālais čempionāts. Starp katru līgu paredzēta komandu migrēšanas sistēma:</p>
      <p>• Virslīgas 10. vietas ieguvēja pārceļas uz 1. līgu, bet 9. vietas ieguvēja piedalās pārspēlēs;<br/>• 1. līgas 1. vietas ieguvēja pārceļas uz Virslīgu, bet 2. vietas ieguvēja piedalās pārspēlēs;<br/>• 1. līgas 10. vietas ieguvēja pārceļas uz 2. līgu, bet 9. vietas ieguvēja piedalās pārspēlēs;<br/>• 2. līgas 1. vietas ieguvēja pārceļas uz 1. līgu, bet 2. vietas ieguvēja piedalās pārspēlēs;<br/>• 2. līgas pēdējo vietu pārcelšanās uz 3. līgu un piedalīšanās pārspēlēs atkarībā no dalībnieku skaita;<br/>• 3. līgas finālposma dalībnieki iegūst tiesības pārcelties uz 2. līgu un piedalīties pārspēlēs.</p>
      <p>Uz šo noteikumu bāzes tiks veidoti visu minēto sacensību nākamās sezonas reglamenti. Virslīgas čempionāta kubu dublieru komandu sacensības tiek organizētas atsevišķi, bet to reglaments tiks veidots atsevišķi, apspriežot attiecīgajā komitejā.</p>
      <p>LFF valde arī apstiprināja papildinājumus virslīgas noteikumos par asociācijā sagatavotajiem spēlētājiem.</p>
      <p>Iepriekš bija apstiprināts, ka nākamajā sezonā Virslīgas mačos tiks pielietota 8-3 sistēma jeb katrai komandai vienlaikus laukumā būs jābūt vismaz trim federācijā sagatavotiem spēlētājiem. LFF valde pirmdien apstiprināja šo noteikumu papildinājumus, kas tiks iekļauti sacensību reglamentā. Ar šo lēmumu Virslīgas čempionāta komandas pieteikumā sezonai noteikts ne vairāk kā 30 spēlētāju ierobežojums, no kuriem ne vairāk kā 15 spēlētāji var būt citas federācijas sagatavoti spēlētāji. Spēles pieteikumā katras komandas sastāvā vismaz vienam federācijas sagatavotam spēlētājam jābūt U-21 vecuma grupā.</p>
      <p>Citas federācijas sagatavotu spēlētāju iekļaušanai sezonas pieteikumā paredzēta reģistrēšanas maksa – 1000 EUR par katru no pirmajiem astoņiem spēlētājiem, 3000 EUR par devīto, desmito un vienpadsmito, 5000 EUR par katru nākamo. No šīm iemaksām tiek veidota jauno spēlētāju atbalsta sistēma, kuras darbības noteikumus līdz nākamajai valdes sēdei uzdots izstrādāt LFF administrācijai.</p>
      <related>
        <h4>Lasi vēl</h4>
        <a href="https://www.delfi.lv/sports/news/futbols/latvijas-futbola-izlases-vilnosanas-turpinas-stojanovica-nakotne-amata-neskaidra.d?id=51664225"/>
        <a href="https://www.delfi.lv/news/national/politics/girgens-esmu-pieteicis-karu-latvijas-futbola-spelu-manipulatoriem.d?id=51661141"/>
        <a href="https://www.delfi.lv/sports/news/other_kinds/other/latvijas-sporta-komandu-solins-ar-neregistretiem-arstiem-fizioterapeitiem-un-masieriem.d?id=51647837"/>
      </related>
    </article>
  </body>
</html>