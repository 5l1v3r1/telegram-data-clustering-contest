<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/a-kormany-orul-annak-hogy-tobb-mint-200-ezren-toltottek-ki-a-klimakonzultaciot"/>
    <meta property="og:site_name" content="444"/>
    <meta property="article:published_time" content="2019-11-25T15:49:48+00:00"/>
    <meta property="og:title" content="A kormány örül annak, hogy több mint 200 ezren töltötték ki a klímakonzultációt"/>
    <meta property="og:description" content="Amit eddig eleve csak Brüsszel miatt szerveztek, és amit szinte teljesen eldugtak az emberek elől."/>
  </head>
  <body>
    <article>
      <h1>A kormány örül annak, hogy több mint 200 ezren töltötték ki a klímakonzultációt</h1>
      <address><time datetime="2019-11-25T15:49:48+00:00">25 Nov 2019, 15:49</time> by <a rel="author">Horváth Bence</a></address>
      <p>Újabb fordulatot vett az eddig sem eseménytelen klímakonzultáció, ami a kormány honlapján volt elérhető az elmúlt egy hét során,<a href="https://444.hu/2019/11/22/a-kormany-eppen-nemzeti-konzultaciot-folytat-a-klimavedelemrol-csak-az-embereknek-felejtettek-el-szolni-rola"> és aminek a létezését a kormány egyáltalán nem kommunikálta az állampolgárok felé</a>.</p>
      <p>Pénteken írtuk meg, hogy ott lapul a Nemzeti Tiszta Fejlődési Stratégiáról szóló konzultáció a kormány oldalán, azóta pedig rengetegen kitöltötték azt. Ezzel kapcsolatban vasárnap előbb a konzultációt szervező Innovációs és Technológiai Minisztérium szólalt meg, amelyik megüzente, hogy <a href="https://444.hu/2019/11/24/kormany-nem-inditottunk-klimavedelmi-nemzeti-konzultaciot-brusszel-miatt-van-az-egesz">nem indítottak klímavédelmi nemzeti konzultációt, és Brüsszel miatt van az egész</a>. </p>
      <p>Majd jött hétfőn <a href="https://444.hu/2019/11/25/hollik-a-klimavedelmi-konzultacio-nem-azert-van-hogy-a-kormany-megismerje-az-emberek-velemenyet">Hollik István kormányszóvivő</a>, aki elmondta, a konzultációnak nem az a célja, hogy az emberek átfogó véleményét megtudja a kormány, hanem egy Brüsszel által előírt kötelezettség, amelynek a kormány eleget tesz.</p>
      <p>Ehhez képest aztán hétfőn újabb közleményt adott ki a Palkovics László vezette minisztérium, és közölték, hogy nagyon örülnek, hogy ennyien kitöltötték a kormány által amúgy elrejtett konzultációt. Közleményük így szól: </p>
      <p>
        <i>„A Brüsszel által előírt cselekvési tervek elkészítése kapcsán Magyarország minden esetben társadalmi egyeztetésre bocsátotta a témát. Ilyen volt például a Nemzeti Energiahatékonysági Cselekvési Terv, a Megújuló Energia Hasznosítási Cselekvési Terv és a Második Nemzeti Éghajlatváltozási Stratégia.</i>
      </p>
      <p>
        <i>Örülünk annak, hogy a kérdőívet ennyien, több mint 200 ezren töltötték ki. Mindenkinek a véleménye számít,  a beérkezett válaszokat a minisztérium kiértékeli, annak eredményeit nyilvánosságra fogjuk hozni. Ezt követően tárgyal majd a kérdésről a kormány.  Magyarország kormánya – ahogyan eddig is - a magyar emberek véleményének figyelembevételével fogja meghozni döntését.”</i>
      </p>
    </article>
  </body>
</html>