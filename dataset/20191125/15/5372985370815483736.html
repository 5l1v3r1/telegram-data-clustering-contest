<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgiornaledivicenza.it/territori/vicenza/l-impresa-di-pigafetta-protagonista-in-tv-1.7799839"/>
    <meta property="og:site_name" content="IL GIORNALE DI VICENZA"/>
    <meta property="article:published_time" content="2019-11-25T15:16:14+00:00"/>
    <meta property="og:title" content="L'impresa di Pigafetta protagonista in tv"/>
    <meta property="og:description" content="."/>
  </head>
  <body>
    <article>
      <h1>L'impresa di Pigafetta protagonista in tv</h1>
      <address>
        <time datetime="2019-11-25T15:16:14+00:00">25 Nov 2019, 15:16</time>
      </address>
      <p>"Il primo viaggio intorno al mondo": Ferdinando Magellano e Antonio Pigafetta saranno al centro della puntata che il professor Alessandro Barbero e Paolo Mieli affrontano insieme a tre laureandi in storia a "Passato e Presente", che andrà in onda su Rai3 domani, martedì 26 novembre, alle 13.15 e in replica su Rai Storia alle 20.30.</p>
      <p>«Contattati dalla produzione, abbiamo prontamente messo a disposizione i nostri beni architettonici, culturali e librari per garantire un approfondimento più dettagliato possibile - afferma l'assessore alla cultura Simona Siotto -. Si tratta di un'importante occasione per Vicenza di mostrarsi sotto una veste differente, non solo quindi come città del Palladio, ma anche come luogo che ha dato i natali al noto scrittore». «Il patrimonio documentale che ha fornito la Bertoliana per la curatela e la costruzione della puntata è di inestimabile interesse e valore - sottolinea la presidente Chiara Visentin -. Sempre di più la Bertoliana viene riconosciuta in città, ma soprattutto altrove, come luogo non solo di conservazione ma anche di ricerca e consulenza scientifica e storica di altissimo livello».</p>
      <p>La troupe è venuta in città richiamata dalla manifestazione per celebrare i 500 anni della partenza della spedizione organizzata dal 20 al 22 settembre dall'associazione Pigafetta 500 in collaborazione con il Comune. L'associazione ha avuto un ruolo di accoglienza e coordinamento nella programmazione delle riprese che hanno incluso anche vari momenti della manifestazione stessa, con un focus sul monumento a Pigafetta in viale Roma restituito alla città grazie a una iniziativa proprio dell'associazione. «Siamo ben felici - commenta il presidente Stefano Soprana - che un programma come Passato e presente abbia sentito la necessità di andare oltre il solito racconto».</p>
    </article>
  </body>
</html>