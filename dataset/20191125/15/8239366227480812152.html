<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_drogobychi_zapratsyuvala_garyacha_liniya_svyatogo_mykolaya_331614.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T15:15:00+00:00"/>
    <meta property="og:title" content="У Дрогобичі запрацювала «гаряча лінія» Святого Миколая"/>
    <meta property="og:description" content="Вже вдруге у Дрогобичі запрацювала «гаряча лінія» Святого Миколая для дітей, сім`ї яких перебувають у скрутних життєвих обставинах. Про це Гал-інфо повідомили сьогодні, 25 листопада, у прес-службі Дрогобицької міської ради."/>
  </head>
  <body>
    <article>
      <h1>У Дрогобичі запрацювала «гаряча лінія» Святого Миколая</h1>
      <h2>Вже вдруге у Дрогобичі запрацювала «гаряча лінія» Святого Миколая для дітей, сім`ї яких перебувають у скрутних життєвих обставинах. Про це Гал-інфо повідомили сьогодні, 25 листопада, у прес-службі Дрогобицької міської ради.</h2>
      <address>
        <time datetime="2019-11-25T15:15:00+00:00">25 Nov 2019, 15:15</time>
      </address>
      <figure>
        <img src="https://galinfo.com.ua/media/gallery/intxt/s/v/sviatiy_mykolay.jpg"/>
      </figure>
      <p>День Святого Миколая — найочікуваніше та найулюбленіше свято всіх дітей.</p>
      <p>Згідно з українськими звичаями, в ніч з 18 на 19 грудня усім чемним діткам Святий Миколай підкладає під подушку подарунки та солодощі.</p>
      <p>Однак, через фінансову неспроможність окремих сімей Святий Миколай може не виконати бажання дітей. Саме тому цього року вдруге у Дрогобицькій міській раді працюватиме «гаряча лінія» Святого Миколая.</p>
      <p>Ініціатором цієї ідеї минулоріч виступив міський голова Дрогобича Тарас Кучма.</p>
      <p>Свою роботу «гаряча лінія» розпочинає з понеділка, 25 листопада.</p>
      <p>Дітки, сім`ї яких перебувають у скрутних життєвих обставинах, матимуть змогу впродовж 15 днів з 25 листопада до 9 грудня включно надсилати листи-прохання до Святого Миколая. Вже о 00:00 9 грудня прийом листів буде завершено. Вікова категорія — до 16 років.</p>
      <blockquote>«У таке очікуване дітьми свято, жодна дитина не може залишитись без подаруночка, адже що може бути важливіше від дитячої усмішки. Тому ми спільно зі службовцями та депутатами міської ради вже другий рік поспіль намагатимемось у День Святого Миколая здійснити маленькі мрії маленьких дрогобичан», — зазначив Тарас Кучма.</blockquote>
      <p>Надіслати листа на «гарячу лінію» Святого Миколая можна на е-адресу: press_drog_rada@ukr.net з тегом #Лист Святому Миколаю.</p>
      <p>У листі обов`язково необхідно вказати: - прізвище, ім`я та по-батькові батьків; - прізвище, ім`я та по-батькові дитини; - домашню адресу та контактний номер телефону одного з батьків; - текст-прохання до Святого Миколая.</p>
      <p>Однак, при написанні листа-прохання про подаруночки, просимо враховувати те, що у місті є дуже багато діток, які очікують на Святого Миколая.</p>
    </article>
  </body>
</html>