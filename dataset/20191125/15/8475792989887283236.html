<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/fd-miljopartist-infor-ratta-for-grovt-fortal-mot-partikollega"/>
    <meta property="og:site_name" content="SVT Nyheter"/>
    <meta property="article:published_time" content="2019-11-25T15:50:27+00:00"/>
    <meta property="og:title" content="Före detta miljöpartist inför rätta för grovt förtal mot partikollega"/>
    <meta property="og:description" content="För två år sedan fick riksdagsledamoten Stefan Nilsson grova anklagelser riktade mot sig och tvingades lämna Miljöpartiets riksdagsgrupp. På måndagen ställdes en kvinnlig tidigare partikamrat inför rätta, åtalad för grovt förtal"/>
  </head>
  <body>
    <article>
      <h1>Före detta miljöpartist inför rätta för grovt förtal mot partikollega</h1>
      <address><time datetime="2019-11-25T15:50:27+00:00">25 Nov 2019, 15:50</time> by <a rel="author">Pontus Mattsson</a></address>
      <p>
        <b>För två år sedan fick riksdagsledamoten Stefan Nilsson grova anklagelser riktade mot sig och tvingades lämna Miljöpartiets riksdagsgrupp. På måndagen ställdes en kvinnlig tidigare partikamrat inför rätta, åtalad för grovt förtal</b>
      </p>
      <p>Det var under metoo-hösten 2017 som den kvinnliga miljöpartisten spred grova anklagelser <a href="https://www.svt.se/nyheter/inrikes/miljopartiet-uppmanar-riksdagsledamot-att-lamna-sina-uppdrag-efter-att-han-pekats-ut-for-sextrakasserier">mot sin partikollega Stefan Nilsson</a> via sitt instagramkonto.</p>
      <p>Publiceringen fick stor spridning och ledde till omfattande medial uppmärksamhet. Andra anklagelser dök upp i kölvattnet och Stefan Nilsson sparkades ut från Miljöpartiets riksdagsgrupp. Han avstod sedan från att kandidera till valet 2018.</p>
      <h3>Polisanmälan lades ned</h3>
      <p>På måndagen stod kvinnan, som nu lämnat Miljöpartiet, inför rätta i Södertörns tingsrätt, åtalad för grovt förtal. Hon medgav att hon låg bakom publiceringen på instagramkontot och att avsikten var att Stefan Nilsson inte skulle bli återvald till riksdagen.</p>
      <p>– När miljöpartisterna väljer sina kandidater måste de få veta, sade kvinnan i rätten.</p>
      <p>Hon hade tidigare polisanmält Stefan Nilsson för övergrepp, men utredningen lades ned.</p>
      <h3>”Min politiska karriär tog slut”</h3>
      <p>Åklagaren Henrik Olin sade att publiceringen var ett skolboksexempel på förtal och att kvinnan måste ha förstått att konsekvenserna för Stefan Nilsson skulle bli omfattande.</p>
      <p>– Där tog min politiska karriär slut, sade Stefan Nilsson som lämnade riksdagen efter valet 2018.</p>
      <p>Åklagaren yrkade på villkorlig dom och dagsböter för kvinnan. Stefan Nilsson yrkade på 50 000 kronor i skadestånd.</p>
      <p>Miljöpartiet har sedan tidigare avböjt att kommentera en pågående rättsprocess. Dom faller den 2 december.</p>
      <related>
        <h4>Relaterat</h4>
        <a href="https://www.svt.se/nyheter/inrikes/mp-politikern-sparkades-nu-atalas-partikollegan-for-fortal"/>
        <a href="https://www.svt.se/nyheter/inrikes/forundersokning-om-fortal-mot-lokal-mp-politiker"/>
        <a href="https://www.svt.se/nyheter/inrikes/mp-politiker-tvingades-lamna-efter-anklagelser-kanner-mig-rattslos"/>
        <a href="https://www.svt.se/nyheter/inrikes/miljopartiet-uppmanar-riksdagsledamot-att-lamna-sina-uppdrag-efter-att-han-pekats-ut-for-sextrakasserier"/>
      </related>
    </article>
  </body>
</html>