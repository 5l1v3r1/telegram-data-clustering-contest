<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232991/"/>
    <meta property="og:site_name" content="Українська правда"/>
    <meta property="article:published_time" content="2019-11-25T15:53:49+00:00"/>
    <meta property="og:title" content="Начальник Генштабу про розведення: Я би не робив надто великий ажіотаж"/>
    <meta property="og:description" content="Начальник Генерального штабу генерал-лейтенант Руслан Хомчак каже, що в армії переважно позитивно сприймають тенденцію розведення військ на лінії розмежування на Донбасі."/>
  </head>
  <body>
    <article>
      <h1>Начальник Генштабу про розведення: Я би не робив надто великий ажіотаж</h1>
      <address>
        <time datetime="2019-11-25T15:53:49+00:00">25 Nov 2019, 15:53</time>
      </address>
      <p>Начальник Генерального штабу генерал-лейтенант Руслан Хомчак каже, що в армії переважно позитивно сприймають тенденцію розведення військ на лінії розмежування на Донбасі.</p>
      <p><b>Джерело:</b> головнокомандувач Збройних сил України в інтерв’ю "<a href="https://www.ukrinform.ua/rubric-ato/2824697-ruslan-homcak-nacalnik-genstabu-golovnokomanduvac-zsu.html">Укрінформу</a>"</p>
      <p><b>Деталі:</b> За словами Хомчака, в 2016 році як керівник АТО він виконував домовленості щодо розведення військ на ділянках Петрівське й Золоте. Два роки ті дві ділянки були "нейтральні", на третій рік вони знову були зайняті військами. Це не було стратегічне рішення ані Генерального штабу, ані командуючого операцією, каже Хомчак, а ініціативою окремих підрозділів. Генерал зазначає, що не вітає таку ініціативу.</p>
      <p>Начальник Генштабу стверджує, що нині у війську ініціатива розведення "у значній більшості – сприймається нормально".</p>
      <p><b>Пряма мова:</b> "Тому що в значній більшості армія – це ті військові люди, які розуміють: якщо хтось приймає рішення – значить, він має для цього привід та підстави.</p>
      <p>Щодо рішення про розведення… По-перше, це рішення прийнято вже роки тому. По-друге, це рішення показує не стільки військових, скільки здатність військово-політичного керівництва виконувати прийняті зобов’язання...</p>
      <p>Тому я сьогодні не робив би надто великий ажіотаж щодо розведення. Дехто відверто маніпулює військовими термінами. На жаль, ті, хто хочуть розхитувати ситуацію у державі, вони кричать, що відведення – це здача позицій, зрада… При цьому кричать ті, які п’ять із лишком років війни б’ють себе в груди, що вони ветерани, що вони воювали. Популізм таких "ветеранів" аж ніяк не згуртовує суспільство".</p>
      <p>
        <b>Передісторія:  </b>
      </p>
      <ul>
        <li>Росія висунула <a href="https://www.pravda.com.ua/news/2019/10/2/7227881/">умову для зустрічі</a> лідерів країн нормандського формату - підписати так звану "формулу Штайнмаєра". Розведення сил у Золотому і Петрівському - також одна з умов для проведення саміту "нормандської четвірки".</li>
        <li>9 листопада на лінії розмежування біля н.п. Богданівка та Петрівське <a href="https://www.pravda.com.ua/news/2019/11/9/7231467/">почалося дзеркальне розведення</a> сил і засобів на відстань 1 км. Практична фаза розведення завершилася <a href="https://www.pravda.com.ua/news/2019/11/11/7231633/">11 листопада</a>.</li>
        <li>13 листопада піротехніки Державної служби з надзвичайних ситуацій <a href="https://www.pravda.com.ua/news/2019/11/14/7231912/">почали обстеження</a> територій біля Петрівського й Богданівки на наявність вибухонебезпечних предметів.</li>
        <li>21 листопада на ділянці розведення №3 "Петрівське" у Донецькій області <a href="https://www.pravda.com.ua/news/2019/11/21/7232660/">завершили</a> розмінування.</li>
        <li>Після розведення сил у Петрівському і <a href="https://www.pravda.com.ua/news/2019/11/1/7230762/">Золотому</a> штаб планував почати розведення <a href="https://www.pravda.com.ua/news/2019/10/28/7230308/">ще на 4-х ділянках</a>, а тоді вже вздовж усієї лінії зіткнення.</li>
      </ul>
      <p>
        <b>Знати більше: <i><a href="https://www.pravda.com.ua/articles/2019/10/9/7228491/">Піти чи залишитись. Чи допоможе розведення військ закінчити війну на Донбасі</a></i></b>
      </p>
      <p>
        <i>
          <b>
            <a href="https://www.eurointegration.com.ua/articles/2019/09/19/7100928/">Українізація Штайнмаєра: як зробити ідею Кремля безпечною для України</a>
          </b>
        </i>
      </p>
      <p>
        <i>
          <b>
            <a href="https://www.eurointegration.com.ua/news/2019/10/14/7101866/">Пристайко: "нормандська зустріч" в листопаді – останній шанс "Мінська"</a>
          </b>
        </i>
      </p>
      <p>
        <i>
          <b>
            <a href="https://www.eurointegration.com.ua/news/2019/11/10/7102865/">"Нормандська зустріч" може відбутися 24 або 26 листопада – ЗМІ</a>
          </b>
        </i>
      </p>
      <related>
        <a href="https://www.pravda.com.ua/news/2019/11/25/7232962/"/>
        <a href="https://www.pravda.com.ua/columns/2019/11/25/7232941/"/>
        <a href="https://www.pravda.com.ua/news/2019/11/25/7232905/"/>
      </related>
    </article>
  </body>
</html>