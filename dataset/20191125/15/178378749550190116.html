<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/rassegna/nomi-bambini-2018-2019.html"/>
    <meta property="og:site_name" content="Today"/>
    <meta property="article:published_time" content="2019-11-25T15:46:00+00:00"/>
    <meta property="og:title" content="Leonardo e Sofia sono i nomi preferiti dai neogenitori per i nuovi nati"/>
    <meta property="og:description" content="I risultati della rilevazione Istat. Francesco perde il suo storico primato dal 2001 ed è secondo in classifica. Per le bambine, dopo Sofia, i più gettonati sono Giulia e Aurora"/>
  </head>
  <body>
    <article>
      <h1>Leonardo e Sofia sono i nomi preferiti dai neogenitori per i nuovi nati</h1>
      <h2>I risultati della rilevazione Istat. Francesco perde il suo storico primato dal 2001 ed è secondo in classifica. Per le bambine, dopo Sofia, i più gettonati sono Giulia e Aurora</h2>
      <address><time datetime="2019-11-25T15:46:00+00:00">25 Nov 2019, 15:46</time> by <a rel="author">Redazione</a></address>
      <figure>
        <video src="http://citynews-today.video.stgy.ovh/~media/mp4-hd/38850971792475/salvataggio-in-mare-dei-bambini-a-lampedusa-2.mp4"/>
      </figure>
      <p><b>Leonardo e Sofia </b>sono i nomi preferiti dai genitori per nuovi nati in Italia nel 2018. A livello nazionale <b>Francesco </b>perde il suo primato storico di nome più scelto dal 2001. Al terzo posto dei nomi preferiti per i maschietti c'è Alessandro. Sofia invece resta stabile in testa per quanto riguarda i nomi femminili, seguita da Giulia e Aurora.</p>
      <p>Questi i risultati dell'ultima rilevazione Istat, che segnala come nonostante ci siano q<b>uasi 29mila nomi diversi per i maschi e oltre 27mila per le femmine </b>(includendo sia i nomi semplici sia quelli composti), la distribuzione del numero di bambini secondo il nome rivela un’elevata concentrazione intorno ai primi 30 in ordine di frequenza, che complessivamente coprono quasi il 45% di tutti i nomi attribuiti ai bambini e oltre il 38% di quelli delle bambine.</p>
      <h3>I nomi più gettonati per i bambini</h3>
      <p><b>Leonardo raggiunge il primato in ben 14 regioni</b>. In tutte quelle del Centro-nord (ad eccezione della provincia autonoma di Bolzano dove primeggia il nome Elias) oltre che in Abruzzo e in Sardegna, è il nome più scelto. A livello regionale, invece, Francesco risulta al primo posto in classifica soltanto in quattro regioni italiane, tutte nel Mezzogiorno: Molise, Puglia, Basilicata e Calabria. Alessandro, invece, terzo posto a livello nazionale, non è primo in alcuna regione. Giuseppe continua a primeggiare in Sicilia e Antonio in Campania.</p>
      <h3>I nomi più scelti per le bambine</h3>
      <p>Per le bambine, ad eccezione della Provincia Autonoma di Bolzano, dove Emma è il nome più scelto, in tutte le realtà locali si ritrovano gli stessi tre nomi del podio nazionale.<b> Sofia è al primo posto </b>in dieci regioni del Centro-nord, in Basilicata (a pari merito con Giulia) e in Calabria. Aurora, stabile al terzo posto in classifica rispetto allo scorso anno, primeggia nelle Marche e in quattro regioni del Mezzogiorno (Abruzzo, Molise, Campania e Sardegna). Il nome Giulia, anch’esso stabile al secondo posto, torna in cima alla classifica nel Lazio, in Puglia e in Sicilia.</p>
      <h3>I nomi per bambini scelti dagli stranieri in Italia</h3>
      <p>Si chiamano prevalentemente Adam, Amir e Rayan ma anche Matteo, Leonardo, Mattia e Alessandro i <b>bambini stranieri nati da genitori residenti nel nostro Paese.</b> Anche per le bambine straniere il primato spetta a Sofia, come per la totalità delle nate residenti, seguito da Sara, Emma e Aurora. Le preferenze dei genitori stranieri si differenziano a seconda della cittadinanza. La tendenza a scegliere per i propri figli un nome diffuso nel Paese ospitante è più spiccata per le comunità romena e cinese. Un comportamento opposto si riscontra per i genitori del Marocco, che prediligono per i loro figli nomi legati alle tradizioni del loro Paese d’origine.</p>
      <p>
        <a href="https://www.istat.it/it/archivio/235964">Fonte: Istat →</a>
      </p>
    </article>
  </body>
</html>