<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/breaking-iohannis-a-convocat-csat-pentru-miercuri-va-fi-discutata-rectificarea-bugetara-si-numirea-noului-sef-de-stat-major.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T15:14:48+00:00"/>
    <meta property="og:title" content="BREAKING Iohannis a convocat CSAT pentru miercuri. Va fi discutată rectificarea bugetară și numirea noului șef de Stat Major"/>
    <meta property="og:description" content="La doar o zi după realegerea în funcția de președinte, Klaus Iohannis a convocat o ședință a Consiliului Suprem de Apărare a Țării (CSAT) pentru miercuri,"/>
  </head>
  <body>
    <article>
      <h1> BREAKING Iohannis a convocat CSAT pentru miercuri. Va fi discutată rectificarea bugetară și numirea noului șef de Stat Major </h1>
      <address><time datetime="2019-11-25T15:14:48+00:00">25 Nov 2019, 15:14</time> by <a rel="author">Mihai Roman</a></address>
      <p>La doar o zi după realegerea în funcția de președinte, Klaus Iohannis a convocat o ședință a Consiliului Suprem de Apărare a Țării (CSAT) pentru miercuri, ora 16.00, la care vor fi discutate propunerile de rectificare bugetară, avizarea numirii noului șef al Statului Major, dar și obiectivele României la reuniunea NATO din Londra.</p>
      <p>
        <b>Comunicatul oficial al Administrației Prezidențiale:</b>
      </p>
      <p>Miercuri, 27 noiembrie a.c., începând cu ora 16:00, la Palatul Cotroceni, va avea loc ședința Consiliului Suprem de Apărare a Țării, condusă de către Președintele României, domnul Klaus Iohannis.</p>
      <p>Pe ordinea de zi a ședinței sunt incluse subiecte referitoare la:<br/>• Obiectivele României la Reuniunea aniversară a șefilor de stat și de guvern din NATO (Londra, 03-04 decembrie 2019);<br/>• Planul de întrebuințare a Forțelor Armate ale României care se trimit la misiuni și operații în afara teritoriului statului român, în anul 2020;<br/>• Propunerile de rectificare a bugetului de stat al instituțiilor cu atribuții în domeniul securității naționale, pe anul 2019;<br/>• Programul de activitate al Consiliului Suprem de Apărare a Țării pentru anul 2020;<br/>• Avizarea numirii în funcția de Șef al Statului Major al Apărării.</p>
      <p>În cadrul ședinței Consiliului vor fi analizate și alte tematici de actualitate din domeniul securității naționale.</p>
      <p>
        <i>Foto: InquamPhotos / Octav Ganea</i>
      </p>
    </article>
  </body>
</html>