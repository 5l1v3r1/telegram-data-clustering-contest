<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/mama-unui-copil-cu-pneumonie-la-spitalul-onesti-frig-iar-afara-ningea-ciorba-cu-gust-de-apa-chioara-18615467"/>
    <meta property="og:site_name" content="Gândul"/>
    <meta property="article:published_time" content="2019-11-25T15:57:00+00:00"/>
    <meta property="og:title" content="Mama unui copil cu pneumonie la Spitalul Oneşti: Frig, iar afară ningea. Ciorbă cu gust de apă chioară"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Mama unui copil cu pneumonie la Spitalul Oneşti: Frig, iar afară ningea. Ciorbă cu gust de apă chioară</h1>
      <h2>Mama unei fetiţe cu pneumonie internată la Spitalul Oneşti spune că în spital e extrem de frig, chiar şi când afară ninge. Femeia a încercat să izoleze uşa de la salon cu un cearşaf, dar i s-a interzis. Despre mâncare, spune că se dă ciorbă gust de apă chioară şi „paste aruncate în sos roşu”.</h2>
      <address><time datetime="2019-11-25T15:57:00+00:00">25 Nov 2019, 15:57</time> by <a rel="author" href="https://www.gandul.info/autor/ilinca-nazarie" target="_blank">Ilinca Nazarie</a></address>
      <p>Femeia şi-a internat fata vineri la Spitalul din Oneşti pentru că avea pneumonie. Încă de când a ajuns în salon era frig, susţine ea. Din această cauză, copila s-ar fi îmbolnăvit şi mai tare.</p>
      <p>„M-a revoltat frigul din camere, nu zic că este non-stop frig, pentru că este centrala pornită, doar că merge doar ziua şi până la 12 noaptea. De la 12 până la 6-7 dimineaţa e rece. Mi-am găsit copilul bocnă. Ea are pneumonie şi pentru pneumonie nu face bine aerul ăsta rece. Vineri după-amiază nu era căldură deloc. Atunci începuse să ningă. Nu era căldură deloc, abia seara pe la 6-7 au pornit centrala şi nici atunci nu dăduseră să frigă caloriferele. Erau 19 -20 grade în calorifere. Camera unde stau e mare, un calorifer nu e de ajuns, unul cum e aici. Aici merge continuu, nu e un spaţiu închis, se simte şi de la geamuri, dacă stai aproape se simte cum intră aerul", a declarat, pentru Mediafax, femeia.</p>
      <p>Ea a spus că a încercat să izoleze uşa de la salon, să discute cu asistentele, dar nimic nu s-a schimbat.</p>
      <p>„Nici uşile nu sunt izolate, uneori la uşi pui cerşaful pe jos ca să poţi să ai oleacă de izolaţie, dar nici atunci, ţi-l dă la o parte. Nu ai voie să pui cerşaful. La cabinete la medici, ei le ţin, dar noi nu avem voie. Am zis despre frig. Asistentele sună jos la centrală şi le spun să dea căldură şi ei spun că aşa e programul de dat", a mai spus mama fetei.</p>
      <p>Ea este revoltată şi pe mâncarea dată pacienţilor.</p>
      <p>„Mi-a dat peste nas o doamnă infirmieră. Mi-a spus că e mâncarea cea mai bună din acest oraş, din spital. Ciorba nu poţi să o numeşti ciorbă. La ciorbă te referi când îi pui legume, când îi pui carne, când îi pui tăiţei, pui să aibă gust. Aia are gust de apă chioară cu suc de roşii. Pilaful la fel. Tocăniţele la fel, zici că e tocană, dar e un fel de paste aruncate în sos roşu şi oleacă de delicat. La copii nu mai zic, e diferit de mâncarea păriţilor. La copii, chiar dacă e sănătos şi e răcit un pic, mâncarea e diferită: brânză de vacă dimineaţa. Fata mea nu e obişnuită, nu mănâncă brânză, mănâncă alte feluri, dar nu mănâcă brânză. Eu îi dau de la mine mâncare", a povestit femeia.</p>
      <p>Luni dimineaţă, a decis să solicite externarea pentru a-şi trata fetiţa acasă. Cele câteva zile petrecute în spital, spune femeia, i-au înrăutăţit starea de sănătate.</p>
      <p>„Am făcut cerere să ies din spital. De seara trecută a început să strănute. Ea nu strănuta. Avea puţin roşu în gât, un pic de laringită şi pneumonie, dar ea nu strănuta, doar tuşea. De seara trecută strănută într-una. E de la frig şi mai ales de la curent. (...) Eu mă duc acasă, în altă parte nu ştiu unde să merg şi nu vreau să mă duc până la Bacău. Mai degrabă mă duc acasă, unde are spaţiul ei de joacă, unde îi dau căldură eu cât ştiu eu că e bine pentru ea", a mai spus mama fetei.</p>
      <p>În ciuda acestor lucruri, femeia susţine că nu va depune nicio reclamaţie la conducerea spitalului.</p>
      <p>Reprezentanţii unităţii medicale spun că mâncarea pacienţilor este stabilită de către dietetician, la recomandarea medicului.</p>
      <p>„Am discutat cu şefa bucătăriei, am discutat şi cu dieteticianul. Mi-au arătat şi programele. Meniurile se întocmesc de către dietetician, împreună cu medicul, în funcţie de afecţiunea copilului, de greutate şi de patologie. Se calculează un regim caloric, care să acopere regimul copiilor", a explicat a declarat Ana Maria Băncescu, purtător de cuvânt al Spitalului din Oneşti.</p>
      <p>În ceea ce priveşte furnizarea căldurii, reprezentantul spitalului spune că centrala nu a mai fost oprită de pe data de 10 noiembrie.</p>
      <p>„Cât despre problema cu căldura, după data de 10 noiembrie nu s-a mai dat cu program. Căldura s-a furnizat constant. Plus că, la solicitarea pacienţilor, există calorifere care pot suplimenta căldura în saloane. La cererea pacienţilor se pot da şi aceste calorifere", a declarat Ana Maria Băncescu, purtător de cuvânt al Spitalului din Oneşti.</p>
      <related>
        <h4>Citeşte şi</h4>
        <a href="https://www.gandul.info/stiri/judecatoarea-care-l-a-condamnat-pe-liviu-dragnea-si-l-a-achitat-pe-ludovic-orban-eliberata-din-functie-pentru-pensionare-18615199?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/captura-impresionanta-facuta-de-politistii-antidrog-aproape-30-de-kilograme-de-droguri-si-peste-10-000-euro-ridicate-de-autoritati-video-18615058?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/alegeri-prezidentiale-2019-turul-2-mai-anunta-peste-230-de-posibile-infractiuni-la-vot-de-doua-ori-mai-putine-ca-in-2014-18614921?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>