<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561215/giorgos-fragiadakis-o-kritikos-suggrafeas-eton-11-stin-proti-tou-sunedeuxi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T15:54:48+00:00"/>
    <meta property="og:title" content="Γιώργος Φραγκιαδάκης: Ο Κρητικός συγγραφέας… ετών 11 στην πρώτη του συνέντευξη"/>
    <meta property="og:description" content="Έγραψε βιβλίο για την ανακύκλωση, με τίτλο «Ο αμήχανος μηχανικός και το πιστόνι»"/>
  </head>
  <body>
    <article>
      <h1>Γιώργος Φραγκιαδάκης: Ο Κρητικός συγγραφέας… ετών 11 στην πρώτη του συνέντευξη</h1>
      <address>
        <time datetime="2019-11-25T15:54:48+00:00">25 Nov 2019, 15:54</time>
      </address>
      <p>
        <b>Έγραψε βιβλίο για την ανακύκλωση, με τίτλο «Ο αμήχανος μηχανικός και το πιστόνι»</b>
      </p>
      <p>Μπορεί να είναι μόλις 11 ετών, όμως ο μικρός Γιώργος Φραγκιαδάκης, μπορεί να δηλώνει υπερήφανα πως… είναι συγγραφέας, αφού το πρώτο του βιβλίο, με τίτλο «Ο αμήχανος μηχανικός και το πιστόνι» κυκλοφορεί, ήδη, από τις αρχές Νοεμβρίου στα βιβλιοπωλεία.</p>
      <p>
        <b>Πως ξεκίνησαν όλα</b>
      </p>
      <p>Όπως εξηγεί ο πατέρας του, κ. Πυθαγόρας Φραγκιαδάκης, ο Γιώργος από την ηλικία των επτά χρονών, έπειτα από διάφορα ερεθίσματα που είχε από την καθημερινότητα του, ήθελε να γράψει ένα βιβλίο.</p>
      <p>Μάλιστα, είχε εμπνευστεί και τον τίτλο από ένα όμορφο περιστατικό που έγινε παρουσία του παππού του.</p>
      <p>Έτσι, όταν βρισκόταν στη τετάρτη Δημοτικού, η δασκάλα του και συγγραφέας, κ. Καριωτάκη Μαρία («Η κυρία Σιντορέ», «Η περιπέτεια της πλαστικούρας» κ.α.) ζήτησε από την τάξη να γράψει μια εργασία με θέμα την ανακύκλωση του μετάλλου.</p>
      <p>Τότε ο μικρός Γιώργος - ο οποίος σήμερα είναι μαθητής της έκτης Δημοτικού - έγραψε ένα κείμενο, στο οποίο έδωσε τον τίτλο που είχε σκεφτεί (από το περιστατικό με τον παππού του) και η εργασία συνοδεύτηκε από μία πολύ καλή κριτική.</p>
      <p>Γνωρίζοντας ότι η δασκάλα του είναι συγγραφέας παιδικών βιβλίων τη ρώτησε αν θα μπορούσε αυτό το κείμενο να γίνει βιβλίο. Εκείνη του απάντησε καταφατικά και από τότε ξεκίνησε αυτό το ταξίδι που έχει σαν αποτέλεσμα την ολοκλήρωση ενός εικονογραφημένου βιβλίου 30 σελίδων (1700 λέξεων), με τίτλο «Ο αμήχανος μηχανικός και το πιστόνι».</p>
      <p>
        <b>Λίγα λόγια για το βιβλίο</b>
      </p>
      <p>Στο βιβλίο ένα πιστόνι (βασικό εξάρτημα κινητήρων στα μηχανοκίνητα οχήματα) βρίσκεται στο εργοστάσιο ανακύκλωσης και μεταποιείται σε κουτί αναψυκτικού. Το κουτί θυμάται τον εαυτό του σαν πιστόνι και εξηγεί γιατί ονόμασε τον μηχανικό αμήχανο καθώς και το πως μάθαινε ο μηχανικός στο παιδί του πόσο σημαντική είναι η διαδικασία της ανακύκλωσης μέσα από χιουμοριστικούς διάλογους.</p>
      <p>Η επιμέλεια έγινε από την ίδια τη δασκάλα του, κ. Καριώτακη Μαρία, και η εικονογράφηση έγινε από την κ. Κατερίνα Γιακουμάκη που με υπομονή και αποτύπωσε στο χαρτί την φαντασία του μικρού συγγραφέα.</p>
      <p>Πέρα του σκοπού του βιβλίου που αφορά την ευαισθητοποίηση για ένα καθαρό περιβάλλον μέσω της ανακύκλωσης, στόχος είναι να γίνει και παράδειγμα ώστε τα παιδιά μέσω του γραπτού λόγου να δημιουργούν φανταστικά ταξίδια βελτιώνοντας με αυτό την μόρφωση τους και τη δυνατότητα να επεξεργαστούν με προσοχή τις διατυπώσεις και τα εκφραστικά του μέσα επιτυγχάνοντας έτσι υψηλή ποιότητα λόγου.</p>
      <p>Μάλιστα, ο μικρός συγγραφέας βρέθηκε στην ΚΡΗΤΗ TV και την εκπομπή «Καλό Μεσημέρι»</p>
      <figure>
        <iframe src="https://www.youtube.com/embed/nmo23vmJ91U" width="640" height="360" data-service="Youtube" scrolling="no"/>
      </figure>
      <p>
        <b>Η παρουσίαση</b>
      </p>
      <p>Η επίσημη παρουσίαση του βιβλίου θα γίνει τον Δεκέμβριο στο Πολύκεντρο Νεολαίας (Ανδρόγεω 4) με ομιλητές την κ. Καριωτάκη Μαρία (εκπαιδευτικό και συγγραφέα) και την κ. Γιακουμάκη Κατερίνα (εικονογράφο).</p>
      <p>Την παρουσίαση θα συντονίζει η κ. Μπαλτζάκη Στέλλα (εκπαιδευτικός και ιδιοκτήτρια του «Χρωματιστή Κιμωλία»).</p>
    </article>
  </body>
</html>