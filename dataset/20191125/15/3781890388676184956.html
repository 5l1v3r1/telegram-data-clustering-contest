<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743564"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T15:17:00+00:00"/>
    <meta property="og:title" content="เสี่ยควบ&quot;ปอร์เช่&quot;เสยจยย.หนุ่ม&quot;เทคนิคบุรีรัมย์&quot;ขาหัก"/>
    <meta property="og:description" content="หนุ่มเทคนิคบุรีรัมย์ เลี้ยวกลับรถกะทันหัน เสี่ยควบ’ปอร์เช่’เบรกไม่ทัน ชนโครมขาหักทั้งสองข้าง ชาวบ้านเรียกแยกร้อยศพ"/>
  </head>
  <body>
    <article>
      <h1>เสี่ยควบ"ปอร์เช่"เสยจยย.หนุ่ม"เทคนิคบุรีรัมย์"ขาหัก</h1>
      <address>
        <time datetime="2019-11-25T15:17:00+00:00">25 Nov 2019, 15:17</time>
      </address>
      <p>
        <b>หนุ่มเทคนิคบุรีรัมย์ เลี้ยวกลับรถกะทันหัน เสี่ยควบ’ปอร์เช่’เบรกไม่ทัน ชนโครมขาหักทั้งสองข้าง ชาวบ้านเรียกแยกร้อยศพ</b>
      </p>
      <p>เมื่อวันที่ 25 พ.ย. ร.ต.อ ถนอมจิตร กันยายน รองสว.(สอบสวน)สภ.บ้านด่าน จ.บุรีรัมย์ ได้รับแจ้งมีอุบัติเหตุรถยนต์ชนรถจักรยานยนต์มีผู้ได้รับบาดเจ็บ บนถนนสาย219บุรีรัมย์-สตึก ต.บ้านด่าน บริเวณสามแยก เข้าบ้านปราสาทกลาง ขาเข้าเมืองบุรีรัมย์ จึงรุดไปตรวจสอบพร้อมกู้ชีพเทศบาลตำบลบ้านด่าน ที่เกิดเหตุเป็นพบร่างนายธีรพงษ์ ชะเทียนรัมย์ อายุ18ปี น.ศ.วิทยาลัยเทคนิคบุรีรัมย์ แผนกช่างยนต์ นอนอยู่กลางถนน ขาหักทั้ง 2 ข้าง อุปกรณ์การเรียนตกเกลื่อนถนน เจ้าหน้าที่กู้ชีพเร่งปฐมพยาบาลก่อนนำส่งรพ.บ้านด่าน  ใกล้กัน พบรถจักรยานยนต์ ฮอนด้า เวฟ สีดำ ทะเบียน 1กด 1769บุรีรัมย์ ล้มอยู่กลางถนนสภาพพังยับเยิน ห่างไปประมาณ 300เมตร พบรถสปอร์ตหรู ยี่ห้อ ปอร์เช่ สีขาว ทะเบียน กต 1 บุรีรัมย์ บริเวณด้านแก้มรถข้างขวามีร่องรอยการเฉี่ยวชน จนหม้อน้ำแตก</p>
      <figure>
        <img src="https://www.dailynews.co.th/admin/upload/20191125/news_wKGceOlmHx221349_533.jpg?v=20191126061?v=5377"/>
      </figure>
      <p>จากการสอบสวนนายศรันย์ กีรติอุไร อายุ 38 ปี คนขับรถปอร์เช่ ให้การว่า เดินทางมาจากอ.สตึกพร้อมภรรยาจะเข้าเมืองบุรีรัมย์  เมื่อมาถึงที่เกิดเหตุเห็นรถจักรยานยนต์ คู่กรณี ทำท่าเหมือนชั่งใจ ตนก็พยายามชะลอรถเมื่อเข้ามาใกล้รถจักรยานยนต์ก็เลี้ยวกลับรถกะทันหัน ทำให้ตนเบรกไม่ทัน พุ่งชนอย่างจัง จนคู่กรณีได้รับบาดเจ็บดังกล่าว ซึ่งทางเจ้าหน้าที่จะได้ดำเนินการตามกฎหมายต่อไป<br/><br/>ผู้สื่อข่าวรายงานเพิ่มเติมว่า สำหรับสามแยกดังกล่าว เป็นจุดที่มีอุบัติเหตุเกิดขึ้นบ่อยครั้งจนชาวบ้านเรียกกันว่าแยกร้อยศพ สาเหตุเพราะไม่มีสัญญาณไฟจึงอยากจะเรียกร้องให้หน่วยงานที่เกี่ยวข้องมาติดตั้งสัญญาณไฟจราจร เพราะชาวบ้านอยากเห็นไฟแดงแห่งแรกของอำเภอบ้านด่าน<br/> </p>
      <figure>
        <img src="https://www.dailynews.co.th/admin/upload/20191125/news_ytrZiycYNY221429_533.jpg?v=20191126061?v=2282"/>
      </figure>
    </article>
  </body>
</html>