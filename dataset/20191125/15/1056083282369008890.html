<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402704/%D9%BE%D8%A7%D8%B3%D8%AE-%D9%88%D8%B2%D8%A7%D8%B1%D8%AA-%D8%B1%D9%81%D8%A7%D9%87-%D8%A8%D9%87-%D8%B3%D9%88%D8%A7%D9%84%D8%A7%D8%AA-%D9%88-%D8%A7%D8%A8%D9%87%D8%A7%D9%85%D8%A7%D8%AA-%D8%B7%D8%B1%D8%AD-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T15:07:53+00:00"/>
    <meta property="og:title" content="پاسخ وزارت رفاه به سوالات و ابهامات طرح حمایت معیشتی"/>
    <meta property="og:description" content="معاون رفاه اجتماعی وزارت تعاون، کار و رفاه اجتماعی به تبیین آخرین وضعیت اجرای طرح حمایت معیشتی و شناسایی مشمولان پرداخت."/>
  </head>
  <body>
    <article>
      <h1>پاسخ وزارت رفاه به سوالات و ابهامات طرح حمایت معیشتی</h1>
      <address><time datetime="2019-11-25T15:07:53+00:00">25 Nov 2019, 15:07</time> by <a rel="author">فاطمه اسماعیلی</a></address>
      <p>معاون رفاه اجتماعی وزارت تعاون، کار و رفاه اجتماعی به تبیین آخرین وضعیت اجرای طرح حمایت معیشتی و شناسایی مشمولان پرداخت.</p>
      <p><b>به گزارش ایسنا، احمد میدری </b>با حضور در شبکه خبر به سوالات و ابهامات درباره بسته حمایت معیشتی دولت پاسخ داد و در این باره اظهار کرد: در مجموع نزدیک به ۶۰ میلیون نفر در قالب ۱۷ میلیون و ۷۰۰ هزار خانوار، ۲۴۲۰ میلیارد تومان اعتبار حمایت معیشتی را دریافت کرده‌اند.</p>
      <p>وی افزود: حدود ۲۴ میلیون خانواده یارانه‌بگیر داریم که ۱۷ میلیون و ۷۰۰ هزار نفر بسته حمایت معیشتی گرفته اند البته کمتر از یک میلیون خانوار نیروهای نظامی و مسلح هم داریم که آنها هم بسته گرفته‌اند. در واقع ۲۳  میلیون نفر بسته حمایتی نگرفته‌اند که ۲۰ درصد کشور را شامل می‌شوند.</p>
      <p>وی در پاسخ به پرسش که مبنای شناسایی مشمولان چه بوده است، گفت: ۷۸ میلیون یارانه‌بگیر داریم. از این تعداد ۱۸ میلیون نفر بسته معیشتی نمی‌گیرند. تعدادی هم حذف شده‌ و انصراف داده‌اند بنابراین ۲۴ میلیون تفاوت در آمار یارانه بگیران و بسته معیشتی بگیران وجود دارد.</p>
      <p>میدری ادامه داد: یارانه در ابتدا به همه مردم داده شد اما در سال‌های قبل ۴.۵ میلیون یارانه‌بگیر به‌تدریج حذف شده‌اند. مقرر شد به دو سوم جمعیت بسته معیشتی پرداخت شود. مگر اینکه در ادامه با بررسی درخواست‌ها افراد دیگری هم مشمول شوند.</p>
      <p>وی افزود: یک علت اینکه افرادی خود را مستحق دریافت بسته می دانسته‌اند اما دریافت نکرده‌اند این است که درکی که افراد از وضعیتشان دارند با وضعیتی که در جامعه وجود دارد، متفاوت است. از اینکه هر کسی با وضعیت اقتصادی‌اش در کجای جامعه و کدام دهک قرار می‌گیرد، درک مشترکی وجود ندارد.</p>
      <p>معاون رفاه اجتماعی وزارت تعاون، کار و رفاه اجتماعی با بیان اینکه کد ملی افراد روی دارایی، درآمدها، هزینه‌ها و مشاغل می‌نشیند و اطلاعات جمع‌آوری شده خوبی در بانک‌های اطلاعاتی وجود دارد، گفت‌: به عنوان مثال در خانوارهای یارانه بگیر ۲۳ میلیون خودرو به نام افراد است و ۱۱ میلیون و ۹۰۰ هزار خانوار هیچ خودرویی ندارند. در واقع ۵۱ درصد خانوار ایرانی خودرو ندارند.</p>
      <p>وی ادامه داد: حدود ۸ میلیون و ۸۰۰ هزار خانواده ارزش خودرویشان کمتر از ۵۰ میلیون تومان است بنابراین ۷۰ درصد یا ۱۸ میلیون خانوار جامعه فاقد خودرو هستند یا خودروی آنان زیر ۵۰ میلیون تومان ارزش دارد بنابراین اگر کسی مثلا پژو داشته باشد در دهک بالاتر قرار می‌گیرد. این یکی از شاخص‌هاست و تنها ملاک نیست.</p>
      <p>میدری با طرح این پرسش که افراد با چه سطح درآمدی جزو ۳۰ درصد بالای جامعه قرار می گیرند؟ گفت: آمار رسمی کشور نشان می‌دهد هر فرد با چهار میلیون تومان حقوق و درآمد در پایان سال ۱۳۹۷، جزو ۳۰ درصد بالای جامعه قرار می گیرد البته این آمارها با درک ما هم متفاوت است اما طبق واقعیت جامعه است.</p>
      <p>معاون رفاه اجتماعی وزارت تعاون، کار و رفاه اجتماعی ادامه داد: مبنایی که برای انتخاب ۶۰ میلیون نفر قرار داده‌ایم، مشخص هستند. افرادی مشمول حذف شده‌اند که درآمدشان و دارایی‌هایشان بر اساس شاخص‌های عینی که در جامعه وجود دارد، سنجیده شده و بالاتر بوده است. با این حال اگر خانواده‌ای معتقد است که سطح درآمدی‌اش از سطحی که ما اعلام می‌کنیم پایین‌تر بوده است، می‌تواند از طریق سامانه اعلام کند.</p>
      <p>وی افزود: ما دو دسته اطلاعات داریم؛ نخست اطلاعاتی که دولت ورود به آنها را مشروط به اجازه افراد کرده که شامل اطلاعات نظام بانکی و بازار سهام میشود. دسته دوم شاخص‌هایی هستند که ورود به آن آزاد است مانند خودرو، ملک و... که به نام افراد است بنابراین خانواده‌ای که خودرو و خانه دارد و اعضای آن شاغل هستند احتمالا جزو آنهایی بوده که کاندیدای حذف از فهرست بوده‌اند.</p>
      <p>معاون رفاه اجتماعی وزارت تعاون، کار و رفاه اجتماعی در پاسخ به این پرسش که چرا بر مبنای اطلاعات که ناقص بوده و یا همه آنها در دسترس نبوده اقدام به شناسایی افراد کرده‌اید؟ گفت: اگر کسی به اشتباه یارانه معیشتی نگرفته، این مبلغ برای او لحاظ می‌شود. این کار برای وزارت رفاه و دولت خوشایند نیست. آسان‌ترین کار تقسیم منابع بین همه مردم است.</p>
      <p>میدری با بیان اینکه سه دسته شاخص برای سنجش وسع داریم،اظهارکرد: مورد نخست دارایی افراد را نشان می‌دهد که ملک و خودرو را در برمی‌گیرد که به هرکدام وزن داده می‌شود. مالکیت خودروی بالای ۲۵۰ میلیون تومان باعث حذف از طرح معیشتی می‌شود. اگر ارزش ملک بالاتر از یک میلیارد و ۲۰۰ میلیون تومان در تهران و ۹۰۰ میلیون تومان در شهرستان‌ها همچنین احکام حقوقی بالای پنج میلیون تومان باشد باعث حذف می‌شود.</p>
      <p>معاون رفاه اجتماعی وزارت تعاون، کار و رفاه اجتماعی ادامه داد: مشاغلی داریم که احتمال پردرآمد بودنشان بالاست اما لزوما همه آن‌ها پردرآمد نیستند و استثنائاتی دارند مانند پزشکان. هرجا که به‌طور رسمی کار می‌کنید احکام شغلی‌تان در اختیار دولت و تامین اجتماعی قرار دارد. اینکه فرد عضو هیئت مدیره شرکت‌هاست،کسی که مجوز صنفی دارد، کسانی که تسهیلات بانکی گرفته‌اند هم مشخص است. مجموعه شاخص‌ها را با همدیگر ترکیب می‌کنیم و افراد رتبه‌بندی می‌شوند.</p>
      <p>میدری افزود: چه کسانی که بسته حمایتی گرفته‌اند و چه افرادی که نگرفته و درخواست داده‌اند، اگر راضی نیستند که دولت به سیستم بانکی‌شان ورود کند از دریافت بسته انصراف بدهند.</p>
      <p>وی با بیان اینکه باید ۶۰ میلیون نفر مشمول می‌شدند و ما ۲۴  میلیون را طبق اطلاعات احتمال می‌دادیم که وضعیت بهتری دارند را حذف کردیم گفت: آنانی که فکر می‌کردند مستحق هستند و درخواست داده‌اند در قالب سامانه پیامکی به آن‌ها اعلام میشود که آیا اجازه می‌دهید تمام اطلاعات بانکی حساب‌های شما را بررسی کنیم یا خیر؟ اگر اجازه دادند، بررسی می‌کنیم و میزان درآمد و مخارجشان به‌طور دقیق مشخص می‌شود و اگر اجازه ندادند بسته حمایتی نمی‌گیرد و دیگر به حساب‌های بانکی‌شان ورود نمی‌شود.</p>
      <p>معاون رفاه اجتماعی وزارت تعاون، کار و رفاه اجتماعی در پاسخ به این پرسش که "آیا با این اوصاف همه آنها که یارانه نگرفته‌اند خانه و ملک و خودرو با قیمت های اعلام شده شما دارند؟" گفت: خیر! اجازه بدهید، به این شاخص ها وزن داده می‌شود. همچنین بستگی دارد که خانواده چند شاغل در خانه دارد. مثلا اگر خانواده دو شاغل داشته باشد به احتمال بیشتری جزو دهک‌های بالا قرار می گیرد تا خانواده‌ای که یک شاغل دارد.</p>
      <p>میدری در پاسخ به اینکه "آیا ملاک شاغل بودن همه افراد خانواده ملاک درستی است؟ ممکن است مثلا پسر خانواده برای تامین آینده خودش کار کند و درآمدش را به خانه نیاورد. یا خانواده ای ملک با ارزش یک میلیارد و ۲۰۰ میلیون تومان داشته باشند اما حقوق زیر چهار میلیون تومان دریافت کنند؟" گفت: اگر در خانوار یک نفر شاغل است و درآمدش ماهانه ۴ میلیون تومان و سالانه ۴۸ میلیون تومان باشد، دونفر شاغل باشند سالانه ۶۰ میلیون تومان، سه نفر باشند ۷۲ میلیون تومان، چهار نفر ۸۴ میلیون و پنج نفر ۹۶ تومان سالانه درآمد داشته باشند طبق جداول ما کاندیدای حذف از طرح معیشتی هستند.</p>
      <p>عاون رفاه اجتماعی وزارت تعاون، کار و رفاه اجتماعی در پاسخ به اینکه "چرا بسیاری از مردم که وضع خوبی هم ندارند و حقوقشان پایین است بسته معیشتی نگرفته اند و به ما در تماس هایی گفته اند که مشمول نشده اند؟ پس این ۶۰ میلیون نفر کجا هستند؟" گفت: شما به عنوان رسانه می توانید به وزارت رفاه بیایید و بانک های اطلاعاتی ما را مرور کنید. این سوال که آیا برای ۶۰ میلیون نفر واریز شده یا خیر؟ یعنی بی اعتمادی به دولت.</p>
      <p>وی ادامه داد: اجازه بدهید یک مثال عینی برنم، یکی‌از کارمندان سازمان امور استخدامی به آقای انصاری رئیس این سازمان گفته بود که بسته معیشتی نگرفته است. ما کدملی این فرد را گرفتیم و اطلاعات را برایشان ارسال کردیم. حکم این کارند در تامین اجتماعی ۵ میلیون و ۲۰۰ هزار تومان و حکم حقوقی همسرش ۴ میلیون و ۷۰۰ هزار نفر بود.</p>
      <p>میدری تاکید کرد که آیا کاری که دارد صورت می‌گیرد به نفع کشور است، آیا باید همراهی کنیم یا اگر خطایی وجود دارد باید تصحیح کنیم؟ دو ماه قبل یک میلیون نفر در قالب ۲۷۰ هزار خانواده از فهرست یارانه بگیران حذف شدند. ۷۰ هزار خانوار اعتراض کردند و اجازه بررسی حساب‌های بانکی را به دولت دادند.</p>
      <p>وی ادامه داد: از این تعداد ۲۷ هزار خانوار تمام مراحل را طی کردند و مابقی از ادامه مراحل منصرف شدند. از آن ۲۷ هزار نفر خواستم برای ما بنویسند که چرا با وجود این گردش و وضعیت مالی حساب های بانکی تان باز هم درخواست برقراری دوباره یارانه تان را دارید؟ مثلا یکی از آنها نوشته بود که کارپرداز هستم و پول شرکت به حسابم می‌آید. عده ای گفته بودند مستاجر هستند و پرداخت‌ها برای اجاره بوده است که به آنها گفتیم این ابزارهای مالی نشان دهنده پرداخت اجاره نیست.</p>
      <p>معاون رفاه اجتماعی وزارت تعاون، کار و رفاه اجتماعی با بیان اینکه من مسئول حمایت اجتماعی هستم اظهار کرد: آیا پول را باید به همه بدهیم؟ کار آسان این است که به همه پول را بدهیم. در سیستان و بلوچستان ۸۰ و در تهران ۵۰ درصد افراد بسته را گرفته‌اند. تمام کارمندان وزارت رفاه هم نگرفته‌اند. زیرا درآمدها در تهران با شهرستان ها متفاوت است.</p>
      <p>وی ادامه داد: ببینید وقتی دولتی نمی‌تواند وضعیت رفاهی و درآمدی خانوار را بشناسد چه ضربه ای می زند؟ در کشورهای دیگراز بنگاهها مالیات اندکی گرفته می شود زیرا باید اشتغال ایجاد کنند. اما چون وضعیت درآمدی مردم را نمی‌شناسیم می‌رویم سراغ بنگاه‌ها و آنقدر پول بابت مالیات و تامین اجتماعی از آنها می‌گیریم که نمی‌توانند اشتفال ایجاد کنند.</p>
      <p>میدری با اشاره به اینکه وقتی ملاک و شاخص وسع حقوق ۴ میلیون تومان است، در شهرهایی چون تهران، شیراز و اصفهان به معنای آن نیست که حقوق‌ها کفاف زندگی مرفه را می‌دهد بلکه اگر قرار است به ۲۰ درصد افراد بسته معیشتی ندهیم باید این را درنظر بگیریم و آنها که وضعیت بهتری دارند را حذف کنیم عنوان کرد: بر فرض اگر ما هم اشتباه کرده باشیم به فرد پیامکی داده می‌شود تا حساب‌هایش را بررسی کنیم و وی دلیل را پاسخ می‌دهد. ما تلاش می کنیم یارانه را به افراد محروم‌تر بپردازیم.</p>
      <p>معاون رفاه اجتماعی وزارت تعاون، کار و رفاه اجتماعی با بیان اینکه اختلالات سامانه برطرف شده و از هفت میلیون خانواری که بسته معیشتی نگرفته‌اند تا امروز چهار میلیون خانوار درخواست داده اند اظهار کرد: مشکل از اپراتور همراه اول بود که از نیمه شب گذشته برطرف شد. از فردا شب به گروهای مختلف پیامک می‌زنیم و فرایند تا روز ۵شنبه تمام می‌شود و طی دو تا سه هفته اطلاعات مالی و بانکی آنها را بررسی کرده و تشخیص می‌دهیم که مشمول میشوند یا خیر.</p>
      <p>انتهای پیام</p>
    </article>
  </body>
</html>