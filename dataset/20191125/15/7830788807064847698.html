<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/domaci/muz-s-falesnym-profilem-vylakal-z-divek-intimni-fotografie_535591.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T15:01:00+00:00"/>
    <meta property="og:title" content="Muž s falešným profilem vylákal z dívek intimní fotografie"/>
    <meta property="og:description" content="Fotografie nahých nezletilých dívek získal podle policie muž prostřednictvím falešného dívčího profilu na facebooku. Je stíhaný za sexuální nátlak a ohrožování..."/>
  </head>
  <body>
    <article>
      <h1>Muž s falešným profilem vylákal z dívek intimní fotografie</h1>
      <address><time datetime="2019-11-25T15:01:00+00:00">25 Nov 2019, 15:01</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Fotografie nahých nezletilých dívek získal podle policie muž prostřednictvím falešného dívčího profilu na facebooku. Je stíhaný za sexuální nátlak a ohrožování výchovy dítěte, v případě prokázání viny a odsouzení mu hrozí pět až 12 let vězení. Oslovil stovku dívek, některé z obětí jsou ze středních Čech. Muž, který má bydliště v Praze, je stíhaný na svobodě, řekla v pondělí středočeská policejní mluvčí Barbora Schneeweissová.</b>
      </p>
      <p>Sedmadvacetiletý podezřelý si podle policie vytvořil na sociální síti falešný profil pod označením Kristynka Novotna. Vydával se za nezletilou dívku a začal si podle facebookových profilů vybírat stejně staré dívky, kterým ještě nebylo ani 15 let. "Nejdříve dívky požádal o přátelství, a pokud jeho žádost přijaly, začal si s nimi psát. Po chvíli však od dívek začal požadovat zasílání intimních fotografií a videí, kdy v mnoha případech sám uvedl, co přesně za intimní videa a fotografie chce od dívek zaslat," uvedla mluvčí.</p>
      <p>Některé dívky falešný profil ve své síti zablokovaly, jiné fotografie zaslaly. Podezřelý je pak vydíral s tím, že pokud nepošlou další fotografie a videa, tak dříve zaslané snímky zveřejní a rozešle všem jejich kamarádům na facebooku. Ze strachu pak část dívek ještě dál fotografie posílala.</p>
      <p>"Bohužel i na tomto případu lze uvést, že vydírání dětí přes internet není mnohdy orgánům činným v trestním řízení oznámeno kvůli tomu, že se poškozené oběti stydí za fotografie a videa, které poskytly pachateli, nebo si často ani samy neuvědomují, že se staly oběťmi trestného činu," uvedla Schneeweissová. Podle ní by lidé neměli nikdy reagovat na výzvy s nevhodným obsahem. "Nezasílejte v žádném případě své intimní a choulostivé fotografie nebo videa cizím osobám, ale ani svým přátelům. Tyto materiály mohou být velmi snadno zneužity a použity proti vám," zdůraznila mluvčí.</p>
    </article>
  </body>
</html>