<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/25/vlastta-pogna-airbnb-i-booking-iska-kategorizacii-na-jilishtata.430758"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T15:26:00+00:00"/>
    <meta property="og:title" content="Властта погна Airbnb и Booking, иска категоризации на жилищата"/>
    <meta property="og:description" content="Менда Стоянова и Симеонов искат да се приравнят до къщите за гости | Dnes.bg"/>
  </head>
  <body>
    <article>
      <h1>Властта погна Airbnb и Booking, иска категоризации на жилищата</h1>
      <h2>Менда Стоянова и Симеонов искат да се приравнят до къщите за гости</h2>
      <address><time datetime="2019-11-25T15:26:00+00:00">25 Nov 2019, 15:26</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Със законови промени  Менда Стоянова от ГЕРБ, която е и председател на бюджетната комисия в парламента и лидерът на НФСБ Валери Симеонов, взеха на мушка временното отдаването под наем на жилища и части от тях.</p>
      <p>Свободното краткосрочно предлагане на стаи и апартаменти за гости, които не са изрично сертифицирани като места за настаняване според Закона за туризма, в платформи като Booking.com, Airbnb, Expedia, в социалната мрежа Facebook т.н., да бъде забранено и санкционирано, предлагат те.</p>
      <p>Двамата са автори на поправката, внесена между първото и второто четене на бюджета за следващата година като с нея се предвижда  изменение в Закона за туризма.</p>
      <p>С него се въвежда категоризация за имотите, отдавани под наем чрез електронни платформи като Airbnb, Booking, Facebook.</p>
      <p>Целта е те да са с категория както хотелите и къщите за гости.</p>
      <p>Един от тестовете за промени в закона, които депутати ще обсъдят гласи, че онлайн могат да се предлагат туристически услуги само за категоризирани места за настаняване, включително чрез електронна платформа, която свързва потребители на туристически услуги и лицата, които ги предоставят.</p>
      <p>За да бъдат сертифицирани като такива се подава декларация-заявление до кмета на общината, в която е имотът, припомнят в мотивите си вносителите.</p>
      <p>Има изисквания за поставяне на табели, обявяване на тарифи, такса на легло.</p>
      <p>Собствениците на имотите, които сега се отдават временно под наем, ще има три месеца след влизането в сила на закона да изпълнят новите условия. В противен случай ги грози глоба от 500 до 5 хил. лв., а за еднолични търговци и юридически лица от хиляда до 10 хил. лв.</p>
    </article>
  </body>
</html>