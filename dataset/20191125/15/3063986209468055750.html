<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843366"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T15:53:00+00:00"/>
    <meta property="og:title" content="পিতা হত্যার দায়ে পুত্রের যাবজ্জীবন"/>
    <meta property="og:description" content="কিশোরগঞ্জে পিতা হত্যা মামলায় ছেলেকে যাবজ্জীবন কারদণ্ড দেওয়া হয়েছে। একই সঙ্গে আদালত তাকে এক লাখ টাকা জরিমানা করেন। আজ সোমবার বেলা ১২টার দিকে কিশোরগঞ্জের এক নম্বর অতিরিক্ত জেলা ও দায়রা জজ আদালতের বিচারক মোহাম্মদ আব্দুর রহমান এ রায় দেন। তবে এ হত্যা মামলার একমাত্র আসামি পলাতক থাকায় তার অনুপস্থিতিতে এ রায় ঘোষণা করা হয়।  মামলার বিবরণ থেকে জানা গেছে, পারিবারিক বিরোধের জের ধরে ২০০৮ সালের ২২ জুলাই রাত সাড়ে ১০টর দিকে কিশোরগঞ্জ সদর উপজেলার করমুলী গ্রামের কৃষক ইসরাঈল মিয়াকে তার ছেলে আল মামুন বসতঘরে ধারালো দা দিয়ে কুপিয়ে গুরুতর জখম করে পালিয়ে যায। পরে স্থানীয় ও পরিবারের লোকজন তাকে উদ্ধার করে কিশোরগঞ্জ জেনারেল হাসপাতালে নিয়ে গেলে কর্তব্যরত চিকিৎসক তাকে মৃত ঘোষণা করেন।  ঘটনার পরদিন নিহতের স্ত্রী ও আল-মামুনের মা রেখা আক্তার বাদী হয়ে পুত্র মামুনকে আসামি করে কিশোরগঞ্জ মডেল থানায় একটি হত্যা মামলা দায়ের করেন। পরে ২৫ নভেম্বর মামলার অভিযোগপত্র আদালতে দাখিল করেন পুলিশ। রাষ্ট্রপক্ষের আইনজীবী (এপিপি) আবু সাঈদ ইমাম জানান, দীর্ঘ ১১ বছর মামলাটি আদালতে চলমান থাকার পর আজ সোমবার কিশোরগঞ্জের ১ নম্বর অতিরিক্ত জেলা ও দায়রা জজ আদালতের বিচারক মোহাম্মদ…"/>
  </head>
  <body>
    <article>
      <h1>পিতা হত্যার দায়ে পুত্রের যাবজ্জীবন</h1>
      <address><time datetime="2019-11-25T15:53:00+00:00">25 Nov 2019, 15:53</time> by <a rel="author">কিশোরগঞ্জ প্রতিনিধি</a></address>
      <p>কিশোরগঞ্জে পিতা হত্যা মামলায় ছেলেকে যাবজ্জীবন কারদণ্ড দেওয়া হয়েছে। একই সঙ্গে আদালত তাকে এক লাখ টাকা জরিমানা করেন। আজ সোমবার বেলা ১২টার দিকে কিশোরগঞ্জের এক নম্বর অতিরিক্ত জেলা ও দায়রা জজ আদালতের বিচারক মোহাম্মদ আব্দুর রহমান এ রায় দেন। তবে এ হত্যা মামলার একমাত্র আসামি পলাতক থাকায় তার অনুপস্থিতিতে এ রায় ঘোষণা করা হয়। </p>
      <p>মামলার বিবরণ থেকে জানা গেছে, পারিবারিক বিরোধের জের ধরে ২০০৮ সালের ২২ জুলাই রাত সাড়ে ১০টর দিকে কিশোরগঞ্জ সদর উপজেলার করমুলী গ্রামের কৃষক ইসরাঈল মিয়াকে তার ছেলে আল মামুন বসতঘরে ধারালো দা দিয়ে কুপিয়ে গুরুতর জখম করে পালিয়ে যায। পরে স্থানীয় ও পরিবারের লোকজন তাকে উদ্ধার করে কিশোরগঞ্জ জেনারেল হাসপাতালে নিয়ে গেলে কর্তব্যরত চিকিৎসক তাকে মৃত ঘোষণা করেন। </p>
      <p>ঘটনার পরদিন নিহতের স্ত্রী ও আল-মামুনের মা রেখা আক্তার বাদী হয়ে পুত্র মামুনকে আসামি করে কিশোরগঞ্জ মডেল থানায় একটি হত্যা মামলা দায়ের করেন। পরে ২৫ নভেম্বর মামলার অভিযোগপত্র আদালতে দাখিল করেন পুলিশ।</p>
      <p>রাষ্ট্রপক্ষের আইনজীবী (এপিপি) আবু সাঈদ ইমাম জানান, দীর্ঘ ১১ বছর মামলাটি আদালতে চলমান থাকার পর আজ সোমবার কিশোরগঞ্জের ১ নম্বর অতিরিক্ত জেলা ও দায়রা জজ আদালতের বিচারক মোহাম্মদ আব্দুর রহিম এ রায় দেন। তিনি জানান, এ মামলায় একমাত্র আসামি মামুন জামিনে ছিলেন। কিন্তু রায়ের দিন তিনি আদালতে উপস্থিত না হয়ে পালিয়ে যান। ফলে তার অনুপস্থিতিতেই মামলার রায় ঘোষণা করা হয়। </p>
    </article>
  </body>
</html>