<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dutchcowboys.nl/gaming/zombies-toegevoegd-aan-call-of-duty-mobile"/>
    <meta property="og:site_name" content="DutchCowboys"/>
    <meta property="article:published_time" content="2019-11-25T15:30:00+00:00"/>
    <meta property="og:title" content="​Zombies toegevoegd aan Call of Duty Mobile"/>
    <meta property="og:description" content="Een van de meest populaire modi van Call of Duty is toegevoegd aan Call of Duty: Mobile. Het gaat om Zombies."/>
  </head>
  <body>
    <article>
      <h1>​Zombies toegevoegd aan Call of Duty Mobile</h1>
      <address><time datetime="2019-11-25T15:30:00+00:00">25 Nov 2019, 15:30</time> by <a rel="author">Redactie Dutchcowboys</a></address>
      <p>Een van de meest populaire modi van Call of Duty is toegevoegd aan <a href="https://www.dutchcowboys.nl/gaming/call-of-duty-mobile-brengt-de-shooter-naar-je-broekzak">Call of Duty: Mobile</a>. Het gaat om Zombies, waarin je hordes zombies op je afkrijgt die je zo efficiënt mogelijk moet zien af te maken. Deze nieuwe modus is slechts tijdelijk beschikbaar voor de first-person shooter.</p>
      <h3>Call of Duty: Mobile</h3>
      <p>Je kunt binnen Zombies kiezen voor een Raid of een Endless Survival. Je kunt deze nu in één map spelen, namelijk Shi No Numa. Oftewel: de Japanse jungle, het is moerassig en het ruikt er naar rottend vlees. Klinkt bekend? Deze map kun je kennen uit Call of Duty: World at War, maar nu zal je zien dat deze speciaal is aangepast om ook op mobiele apparaten goed uit te verf te komen. Zombies kun je spelen in je eentje of met maximaal drie anderen.</p>
      <p>Het idee van de Zombies-modus is dat je ondoden uitschakelt met alleen een pistool en een mes. Je kunt echter ramen repareren om punten te verdienen, naast de punten die je uiteraard krijgt voor het omleggen van die desintegrerende hoopjes ex-mens. Hiermee kun je steeds betere uitrusting en wapens krijgen, maar ook nieuwe gedeeltes vrijspelen. Er is ook een ultieme eindbaas (The Abomination) aan het einde van de Raid-modus, dus daar heb je wel wat kracht voor nodig. Al healt je personage wel als hij vijf seconden niet wordt geraakt.</p>
      <p>De reden dat je ramen moet fixen, is omdat die zombies graag via ramen naar je toekomen. Ze breken de ramen en gaan los, waardoor je moet zorgen dat de ramen steeds weer worden hersteld om ze weer een extra obstakel te geven. Zombies zijn trouwens niet het enige dat naar de mobiele game komt, want het tweede seizoen gaat ook van start. Hierin krijgen spelers nieuwe wapens, uitrusting, gestures en sprays voor zowel Multiplayer als Battle Royale. De Raid-modus, waarbij je steeds golven aan zombies moet verwerken, kun je op zowel Normal (8 rondes) als Heroic (12 rondes) spelen.</p>
      <figure>
        <img src="https://www.dutchcowboys.nl/uploads/images/codm-zombies-02.jpeg"/>
      </figure>
      <h3>Zombies</h3>
      <p>Zombies is een modus die inmiddels al vele jaren geliefd is binnen Call of Duty, dat normaal iets dichter bij het echte leven probeert te blijven. Het kwam voor het eerst voor in de Treyarch-game Call of Duty: World at War in 2008, maar heeft inmiddels al in diverse CoD-spellen een comeback gemaakt. In World at War was het een mini-game waarin het draaide om Nazi Zombies, die in golven op je afkwamen en die je zo snel mogelijk moest neerhalen. Dat is uiteindelijk nooit helemaal veranderd, als zijn er dus wel wat nieuwe varianten opgekomen.</p>
      <p>Call of Duty: Mobile – Zombies is nu beschikbaar voor Call of Duty Mobile op iOS en Android. Er zit trouwens wel een addertje onder het gras: je krijgt Zombies pas als je Level 5 hebt in CoD: Mobile.</p>
      <related>
        <h4>Lees ook:</h4>
        <a href="https://www.dutchcowboys.nl/gaming/call-of-duty-mobile-brengt-de-shooter-naar-je-broekzak"/>
        <a href="https://www.dutchcowboys.nl/entertainment/hoe-een-vergeten-copyright-teken-tot-eindeloze-zombies-leidde"/>
      </related>
    </article>
  </body>
</html>