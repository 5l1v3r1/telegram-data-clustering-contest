<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/uitzending-lubach-overdag-geschrapt-wegens-slachtbeelden/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-25T15:39:06+00:00"/>
    <meta property="og:title" content="Uitzending Lubach overdag geschrapt wegens slachtbeelden"/>
    <meta property="og:description" content="Het VPRO-programma Zondag met Lubach van zondagavond is slechts beperkt terug te kijken op de website van de NPO. De uitzending is alleen beschikbaar van 22.00 uur tot 06.00 uur. Door het item over het slachten van dieren in Nederland, vindt Kijkwijzer het programma ongeschikt voor kinderen onder de zestien jaar. Dit betekent dat ZML overdag ‘op slot’ gaat op de website om te voorkomen dat kinderen de beelden kunnen zien."/>
  </head>
  <body>
    <article>
      <h1>Uitzending Lubach overdag geschrapt wegens slachtbeelden</h1>
      <address><time datetime="2019-11-25T15:39:06+00:00">25 Nov 2019, 15:39</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Het VPRO-programma Zondag met Lubach van zondagavond is slechts beperkt terug te kijken op de website van de NPO. De uitzending is alleen beschikbaar van 22.00 uur tot 06.00 uur. Door het item over het slachten van dieren in Nederland, vindt Kijkwijzer het programma ongeschikt voor kinderen onder de zestien jaar. Dit betekent dat ZML overdag ‘op slot’ gaat op de website om te voorkomen dat kinderen de beelden kunnen zien.</p>
      <p>In het item bespreekt Lubach het slachten van dieren in Nederland. Volgens de wet is het doorsnijden van kelen van kippen en het verstikken van varkens met CO2 een humane manier van slachten. Lubach liet beelden van deze praktijken zien en zette vraagtekens bij de wet die dit als humaan bestempelt. Ook besprak hij het tekort aan keuringsartsen waar de waakhond NVWA mee kampt, onder meer door bedreigingen van slachters.</p>
      <p>De VPRO kon de beelden zondagavond wel voor tien uur uitzenden omdat ZML een semilive programma is. Maar maandag had de omroep overleg met het NICAM, de organisatie die toezicht houdt op de Kijkwijzer. De VPRO bepleitte dat het item maatschappelijke waarde heeft en de beelden ook door kijkers onder de zestien gezien moeten kunnen worden. Toch heeft NICAM besloten dat de keuring van zestienplus moet worden gehanteerd. Het programma mag ook niet worden herhaald op woensdagmiddag op NPO1, zoals normaal wel gebeurt.</p>
      <p>YouTube</p>
      <p>Op sociale media meldden kijkers maandagmiddag al het vreemd te vinden dat zij de uitzending niet konden terugzien. Lubach laat in een reactie weten “het jammer te vinden dat het item over de misstanden in slachthuizen nu minder mensen bereikt, maar ik begrijp het volkomen. Ondanks onze voornaamste intentie om mensen te laten lachen, kunnen er soms beelden voorbijkomen waar kinderen nachtmerries van kunnen krijgen, zoals slachterijen, oorlogen of Wopke Hoekstra.”</p>
      <p>NICAM was maandagmiddag niet voor commentaar bereikbaar. Het item is overigens wel de hele dag terug te zien op YouTube, mét de waarschuwing dat het om schokkende beelden gaan die volgens Kijkwijzer geschikt zijn voor zestienplus.</p>
      <p>BuzzE</p>
    </article>
  </body>
</html>