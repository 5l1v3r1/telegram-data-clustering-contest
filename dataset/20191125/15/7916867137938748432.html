<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134988-lkl-sukviete-sirgalius-diskusijai-priimtas-sprendimas-del-pirotechnikos-naudojimo.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-25T15:48:00+00:00"/>
    <meta property="og:title" content="LKL sukvietė sirgalius diskusijai: priimtas sprendimas dėl pirotechnikos naudojimo"/>
    <meta property="og:description" content="Lietuvos krepšinio lyga siekdama išklausyti LKL klubų fanus ir padėti LKL klubams į arenas pritraukti kuo daugiau krepšinio aistruoliu surengė bendrą diskusiją. Joje buvo išklausyta aktyviausių sirgalių pozicija ir ieškoma bendrų susitarimų aktualiausiais klausimais. Savaitgalį vykusiame susitikime dalyvavo Kauno „Žalgirio“, Vilniaus „Ryto“, Utenos „Juventus“, Pasvalio „Pieno žvaigždžių“ klubų bei aktyviausių sirgalių ..."/>
  </head>
  <body>
    <article>
      <h1>LKL sukvietė sirgalius diskusijai: priimtas sprendimas dėl pirotechnikos naudojimo</h1>
      <address>
        <time datetime="2019-11-25T15:48:00+00:00">25 Nov 2019, 15:48</time>
      </address>
      <p>Nuotr.: Fotodiena.lt</p>
      <figure>
        <a href="https://www.basketnews.lt/paveikslelis-174211-any1000x1000.jpg">
          <img src="https://www.basketnews.lt/paveikslelis-174211-any630x500.jpg"/>
        </a>
      </figure>
      <p>Nuotr. Fotodiena.lt</p>
      <p>Lietuvos krepšinio lyga siekdama išklausyti LKL klubų fanus ir padėti LKL klubams į arenas pritraukti kuo daugiau krepšinio aistruoliu surengė bendrą diskusiją. Joje buvo išklausyta aktyviausių sirgalių pozicija ir ieškoma bendrų susitarimų aktualiausiais klausimais.</p>
      <p>Savaitgalį vykusiame susitikime dalyvavo Kauno „Žalgirio“, Vilniaus „Ryto“, Utenos „Juventus“, Pasvalio „Pieno žvaigždžių“ klubų bei aktyviausių sirgalių grupių atstovai, taip pat Klaipėdos „Neptūno“ klubo atstovai.</p>
      <p>Daugiausia diskusijų kėlę klausimai – dėl pirotechnikos naudojimo ir baudų už keiksmažodžių vartojimą.</p>
      <p>Lyga kartu su klubais ir aktyviausių sirgalių grupių atstovais pasiekė bendrą susitarimą, kad LKL arenose bus naudojama tik licencijuota pirotechnika.</p>
      <p>Susitikime dalyvavę Lietuvos policijos atstovai pateikė informaciją, kad nelicencijuotos pirotechnikos naudojimas viešuose renginiuose yra draudžiamas įstatymu, kuris Seime priimtas 2002 metais.</p>
      <p>Susirinkime buvo parodyta vaizdo medžiaga iš sporto renginių, kur pirotechnikos kaip sprogstamosios medžiagos naudojimas sužalojo sportininkus, apsaugos darbuotojus ar pačius sirgalius: prarado regėjimą ar klausą, neteko galūnių. Be sprogstamųjų grėsmių, pirotechnikos skleidžiami dūmai yra nuodingi kvėpavimo takams.</p>
      <p>Fanai pripažino suprantantys, kad pirotechnika yra draudžiama LR įstatymu. Policijos atstovai pabrėžė, kad pirotechnikos klausimas yra raudona jų linija – už šį nusižengimą sirgaliams skiriamos ne tik piniginės baudos, bet ir draudimas lankytis sporto renginiuose, ir šiuo klausimų apie nuolaidas negalima kalbėti.</p>
      <p>Per susirinkimą pasiektas susitarimas, kad arenose būtų leidžiama naudoti licencijuotą pirotechniką, o ją renginyje galėtų naudoti tik licencijas turintys profesionalai. Apie tokios pirotechnikos naudojimą iš anksto būtų informuoti klubai ir lyga, taip pat privaloma gauti ir Lietuvos krepšinio lygai pateikti atitinkamų institucijų (Priešgaisrinės apsaugos tarnybos ir kt.) oficialius leidimus.</p>
      <p>Praėjusių metų lapkritį LKL valdyboje priėmus sprendimą į LKL nuostatus įtraukti nuobaudas už necenzūrines skanduotes, kurias skanduoja organizuotos sirgalių grupės, klubai sulaukė piniginių nuobaudų. Tai buvo dar viena svarbi sirgaliams tema.</p>
      <p>Susirinkime dalyvavęs Vilniaus „Ryto“ klubo direktorius Rolandas Jarutis pabrėžė, kad klubas netoleruoja keiksmažodžių, tačiau paprašė ieškoti sprendimo, nes sirgaliai klubui labai reikalingi.</p>
      <p>„Ryto“ sirgalių grupės „B tribūna“ atstovai argumentavo du dešimtmečius naudojantys skanduotes su necenzūriniais žodžiais, tačiau iki šiol bausti nebūdavo.</p>
      <p>„Anksčiau buvo galima keiktis, bet mes kaip visuomenė keičiamės, – į sirgalius kreipėsi Lietuvos Policijos departamento Viešosios policijos Valdybos viršininkas Mindaugas Akelaitis. – Nesame užstrigę 1989-uose ar panašiai. Aš ne kaip policininkas, o kaip žmogus noriu į gatvę išeiti saugiai, mes kaip valstybė esame vertinama kaip saugi. Negalime savęs lyginti su kitomis valstybėmis, kur sporto arenose yra didžiulė netvarka ir jose nėra saugu.“</p>
      <p>„Žalgirio“ ir „Ryto“ sirgalių grupių „Green White Boys“ ir „B tribūnos“ atstovai pažadėjo kalbėti su kitais sirgaliais ir perduoti informaciją apie siekį mažinti necenzūrinių skanduočių skaičių.</p>
      <p>„Būkime kultūringesni, – į sirgalius kreipėsi Milašius. – Mes norime, kad fanų būtų kuo daugiau, visi nuo to džiaugtųsi. Jūs esate didelė ir svarbi LKL įvaizdžio dalis, esate žalios, raudonos, mėlynos ar geltonos spalvos. Mes visi kartu kuriame šventę ir visi kartu būkime joje ir džiaukimės ja kultūringai.“</p>
      <p>Krepšinio sirgaliai susirinkime kreipėsi į policijos atstovus dėl trečius metus taikomos nuobaudos už LR įstatymų pažeidimus drausti lankytis sporto renginiuose. Sirgaliai palaiko Seime registruotą įstatymo pataisą, kad už pažeidimus draudimą lankytis sporto renginiuose galėtų skirti tik teismas, o ne policininkas, kaip yra dabar. Pasak sirgalių, nagrinėjant pareigūnams, tai gali būti neobjektyvus asmeninis pareigūno sprendimas.</p>
      <p>Policijos atstovai atkreipė dėmesį, kad šiuo metu galiojanti tvarka yra pagrįsta individualiai nustatytomis aplinkybėmis konkrečiose situacijose, todėl pažadėjo išsamiau panagrinėti problematiką dėl draudimo lankytis renginiuose bei rekomendavo sirgaliams apie konkrečius atvejus informuoti Policijos departamentą.</p>
    </article>
  </body>
</html>