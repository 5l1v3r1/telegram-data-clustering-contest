<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/25/in-mamata-banerjee-vs-amit-shah-3-crucial-bengal-elections-today.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T15:40:00+00:00"/>
    <meta property="og:title" content="ബിജെപി സ്ഥാനാർഥിയെ നിലത്തിട്ടു ചവിട്ടി തൃണമൂൽ പ്രവർത്തകർ; വൈറലായി വിഡിയോ"/>
    <meta property="og:description" content="പശ്ചിമബംഗാളിൽ ബിജെപി നേതാവിനെ സംഘം ചേർന്നു മർദിച്ച് തൃണമൂൽ കോൺഗ്രസ് പ്രവർത്തകർ. ഉപതിരഞ്ഞെടുപ്പിനിടെയാണ് സംഭവം. വോട്ടെടുപ്പു പുരോഗമിക്കുന്നതിനിടെ.bjp.bypoll. west bengal byelection. manorama news. manorama online. malayalam news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ബിജെപി സ്ഥാനാർഥിയെ നിലത്തിട്ടു ചവിട്ടി തൃണമൂൽ പ്രവർത്തകർ; വൈറലായി വിഡിയോ</h1>
      <address><time datetime="2019-11-25T15:40:00+00:00">25 Nov 2019, 15:40</time> by <a rel="author">മനോരമ ലേഖകൻ</a></address>
      <p>കൊൽക്കത്ത∙ പശ്ചിമബംഗാളിൽ ബിജെപി നേതാവിനെ സംഘം ചേർന്നു മർദിച്ച് തൃണമൂൽ കോൺഗ്രസ് പ്രവർത്തകർ. ഉപതിരഞ്ഞെടുപ്പിനിടെയാണ് സംഭവം. വോട്ടെടുപ്പു പുരോഗമിക്കുന്നതിനിടെ ബിജെപി സ്ഥാനാർഥിയായ ജോയ്പ്രകാശ് മജുംദാറിനെ മർദിക്കുകയും കുഴിയിലിട്ട് ചവിട്ടുകയും ചെയ്യുന്ന വിഡിയോയാണ്  ഇപ്പോൾ സമൂഹമാധ്യമങ്ങളിൽ പ്രചരിക്കുന്നത്. </p>
      <p>ബംഗാളിലെ ‘നദിയ’ ജില്ലയിലാണു സംഭവം. മൂന്ന് നിയമസഭ മണ്ഡലങ്ങളിലേക്കുള്ള ഉപതിരഞ്ഞെടുപ്പാണ് ഇന്ന് നടക്കുന്നത്. കരിംപുർ മണ്ഡലത്തിലെ ബിജെപി സ്ഥാനാർഥിയാണ് ജയപ്രകാശ് മജുംദാർ. മജുംദാർ അക്രമികളിൽ നിന്നും ഓടി രക്ഷപ്പെടുന്നതും ദൃശ്യങ്ങളിൽ വ്യക്തമാണ്. സംഘം ചേർന്നെത്തിയ  തൃണമൂൽ പ്രവർത്തകർ ജോയ് പ്രകാശിനെ കുറ്റിക്കാട്ടിലേക്ക് തള്ളിയിട്ടു. പിന്നീട് നിലത്തിട്ടു ചവിട്ടുകയും ചെയ്തു. </p>
      <figure>
        <iframe data-src="https://twitter.com/ANI/status/1198869893220896769?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>സ്ഥലത്തെത്തിയ പൊലീസും സുരക്ഷാ ഉദ്യോഗസ്ഥരുമാണ് തൃണമൂൽ പ്രവർത്തകരെ പിന്തിരിപ്പിച്ചത്.‘ബംഗാളിലെ ജനാധിപത്യം അവസാനിച്ചിരിക്കുന്നു’ എന്നായിരുന്നു അക്രമത്തിന് ഇരയായ ജയപ്രകാശ് മജുംദാറിന്റെ പ്രതികരണം. ഇതുകൊണ്ടൊന്നും തളർത്താമെന്നു കരുതണ്ട. എല്ലാ ബുത്തുകളും സന്ദർശിക്കും. തിരഞ്ഞെടുപ്പ് കമ്മിഷനിൽ പരാതി  നൽകിയിട്ടുണ്ടെന്നും മജുംദാർ അറിയിച്ചു. ബംഗാളിലെ ബിജെപി വൈസ് പ്രസിഡന്റ് കൂടിയാണ് ജയപ്രകാശ് മജുംദാർ. </p>
      <p><b>English Summary</b>: On Camera, BJP Candidate Kicked Into Bushes As Bengal Votes For 3 Bypolls</p>
    </article>
  </body>
</html>