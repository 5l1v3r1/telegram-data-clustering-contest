<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626245/%E0%A6%A8%E0%A6%BE%E0%A6%B0%E0%A7%80-%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%A6%E0%A7%87%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%AF%E0%A6%BE%E0%A6%A4%E0%A6%A8-%E0%A6%B0%E0%A7%8B%E0%A6%A7%E0%A7%87-%E0%A6%B8%E0%A6%B0%E0%A6%95%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%A6%E0%A7%87%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T15:17:00+00:00"/>
    <meta property="og:title" content="নারী কর্মীদের নির্যাতন রোধে সরকার প্রধানদের সঙ্গে যোগাযোগের সুপারিশ"/>
    <meta property="og:description" content="সরকার বা রাষ্ট্রপ্রধানদের সঙ্গে যোগাযোগ রক্ষা করে বিদেশে কর্মরত বাংলাদেশি নারী শ্রমিকদের নির্যাতন রোধ করার ব্যবস্থা নেওয়ার সুপারিশ করেছে সংসদীয় কমিটি। সোমবার জাতীয় সংসদ ভবনে প্রবাসী কল্যাণ ও বৈদেশিক কর্মসংস্থান মন্ত্রণালয় সম্পর্কিত সংসদীয় কমিটির বৈঠকে এ সুপারিশ করা হয় বলে বিজ্ঞপ্তিতে জানানো হয়।"/>
  </head>
  <body>
    <article>
      <h1>নারী কর্মীদের নির্যাতন রোধে সরকার প্রধানদের সঙ্গে যোগাযোগের সুপারিশ</h1>
      <address><time datetime="2019-11-25T15:17:00+00:00">25 Nov 2019, 15:17</time> by <a rel="author">নিজস্ব প্রতিবেদক, ঢাকা</a></address>
      <p>সরকার বা রাষ্ট্রপ্রধানদের সঙ্গে যোগাযোগ রক্ষা করে বিদেশে কর্মরত বাংলাদেশি নারী শ্রমিকদের নির্যাতন রোধ করার ব্যবস্থা নেওয়ার সুপারিশ করেছে সংসদীয় কমিটি। সোমবার জাতীয় সংসদ ভবনে প্রবাসী কল্যাণ ও বৈদেশিক কর্মসংস্থান মন্ত্রণালয় সম্পর্কিত সংসদীয় কমিটির বৈঠকে এ সুপারিশ করা হয় বলে বিজ্ঞপ্তিতে জানানো হয়।</p>
      <p>বৈঠক সূত্র জানায়, বৈঠকে সৌদি আরবে নারী গৃহকর্মীদের ওপর নির্যাতন ও তাঁদের দেশে ফিরে আসা নিয়ে আলোচনা হয়। মন্ত্রণালয়ের পক্ষ থেকে নারীদের ফিরে আসার কিছু কারণ জানানো হয়। এর মধ্যে আছে, নতুন পরিবেশ, সংস্কৃতি ও খাদ্যাভ্যাসের সঙ্গে খাপ খাওয়াতে না পারা, ভাষাগত সমস্যা, কর্মঘণ্টা বেশি হওয়া, দেশের জন্য পিছুটান, নির্যাতন, কাজে দক্ষতা না থাকা ইত্যাদি। বৈঠকে কেউ কেউ সৌদি আরবে নারী গৃহকর্মী না পাঠানোর পক্ষে কথা বলেন। আবার কেউ কেউ শ্রমিক পাঠানোর পক্ষে অবস্থান নেন।</p>
      <p>বৈঠক শেষে কমিটির সভাপতি আনিসুল ইসলাম মাহমুদ সাংবাদিকদের বলেন, তাঁরা মনে করছেন নারী শ্রমিক পাঠানো অব্যাহত রাখতে হবে। তবে যেসব অভিযোগ আছে সেগুলো গুরুত্বের সঙ্গে বিবেচনা করতে হবে। নারী শ্রমিকদের নিরাপত্তার ওপর জোর দিতে হবে।</p>
      <p>বৈঠকে জানানো হয়, গত ১০ বছরে ৪০ হাজার মরদেহ বিদেশ থেকে আনা হয়েছে। মরদেহ পরিবহন ও দাফনে ৯৫ কোটি ৩৩ লাখ টাকা ব্যয় হয়েছে এবং তাদের পরিবারকে ৭২০ কোটি ২৮ লাখ টাকা অনুদান দেওয়া হয়েছে।</p>
      <p>কমিটির সভাপতি আনিসুল ইসলাম মাহমুদের সভাপতিত্বে কমিটির সদস্য প্রবাসী কল্যাণ ও বৈদেশিক কর্মসংস্থান মন্ত্রী ইমরান আহমদ, মোয়াজ্জেম হোসেন রতন, মৃণাল কান্তি দাস, আয়েশা ফেরদাউস, পংকজ নাথ ও ইকবাল হোসেন বৈঠকে অংশ নেন।</p>
    </article>
  </body>
</html>