<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/599048/trimeris-to-istoriko-ksenodoxeio-adler-kempinski-kai-o-symvolismos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T15:53:00+00:00"/>
    <meta property="og:title" content="Τριμερής: Το ιστορικό ξενοδοχείο Adler Kempinski και ο συμβολισμός"/>
    <meta property="og:description" content="Σε ένα από τα ιστορικότερα ξενοδοχεία της Ευρώπης θα πραγματοποιηθεί σήμερα η άτυπη συνάντηση του ΓΓ του ΟΗΕ Αντόνιο Γκουτέρες με τον Πρόεδρο της..."/>
  </head>
  <body>
    <article>
      <h1>Τριμερής: Το ιστορικό ξενοδοχείο Adler Kempinski και ο συμβολισμός</h1>
      <address><time datetime="2019-11-25T15:53:00+00:00">25 Nov 2019, 15:53</time> by <a rel="author">SigmaLive</a></address>
      <p><b>Σε ένα από τα ιστορικότερα ξενοδοχεία της Ευρώπης θα πραγματοποιηθεί σήμερα η άτυπη συνάντηση του ΓΓ του ΟΗΕ Αντόνιο Γκουτέρες με τον Πρόεδρο της Δημοκρατίας Νίκο Αναστασιάδη και τον Τουρκοκύπριο κατοχικό ηγέτη Μουσταφά Ακιντζί. <br/></b> <br/>Πρόκειται για το ξενοδοχείο Adler Kempinski στο Βερολίνο, το οποίο βρίσκεται δίπλα στην Πύλη του Βρανδεμβούργου και το σημείο όπου το τείχος χώριζε άλλοτε το Βερολίνο στα δύο. <br/> <br/><b>Η ιστορία του Adler Kempinski<br/></b> <br/>Το ιστορικό αυτό ξενοδοχείο, με της συμβολικής σημασίας τοποθεσία, χτίστηκε από τον Lorenz Adlon, έμπορο κρασιών. <br/> <br/>Η λειτουργία του ξεκίνησε το 1907, ωστόσο το μεγαλύτερο μέρος του ξενοδοχείου καταστράφηκε το 1945 εξαιτίας μιας μεγάλης πυρκαγιάς που ξέσπασε στο κελάρι των κρασιών του. Συνέχισε να λειτουργεί με το τμήμα το οποίο διασώθηκε, ωστόσο κατεδαφίστηκε το 1984. <br/> </p>
      <figure>
        <img src="https://www.sigmalive.com/uploads/default/files/15ddbdd73be024.jpg"/>
      </figure>
      <p> <br/>Μετά την πτώση του τείχους του Βερολίνου, ένα νέο ξενοδοχείο με το ίδιο όνομα εγκαινιάστηκε στις 23 Αυγούστου 1997. <br/> <br/>Το μοναδικό αυθεντικό στοιχείο που διασώθηκε από το παλαιό ξενοδοχείο είναι μια περίτεχνη κρήνη από μαύρο μάρμαρο, που κοσμεί την κεντρική αίθουσα του νέου ξενοδοχείου.<br/> <br/>Το ξενοδοχείο βρίσκεται δίπλα στην Πύλη του Βρανδεμβούργου που αποτελούσε παλιότερα την πύλη της πόλης, ενώ σήμερα είναι το πιο αναγνωρίσιμο σύμβολο της γερμανικής πρωτεύουσας. <br/> <br/>Η πύλη είναι άρρηκτα συνδεδεμένη με πολλά σημαντικά γεγονότα της ιστορίας της Γερμανίας, αλλά και της παγκόσμιας ιστορίας.<br/> <br/>Με την πτώση του Τείχους, η Πύλη του Βερολίνου άνοιξε, ενώνοντας τα δύο τμήματα της πόλης. Η Πύλη του Βρανδεμβούργου απετέλεσε το επίκεντρο των πανηγυρισμών, το σύμβολο της ένωσης της Γερμανίας και το σύμβολο του τέλους του Ψυχρού Πολέμου.<br/> <br/>Στις 3 Οκτωβρίου 2002 η Πύλη του Βρανδεμβούργου ανασκευάστηκε πλήρως, έπειτα από εργασίες 22 μηνών.<br/> <br/>Η Πύλη του Βρανδεμβούργου απεικονίζεται στην πίσω πλευρά των 10, 20 και 50 λεπτών των γερμανικών κερμάτων ευρώ.<br/> </p>
    </article>
  </body>
</html>