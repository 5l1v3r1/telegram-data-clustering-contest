<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-h-protroph-twn-filathlwn-toy-enopsei-totenam-kai-paok.5646112.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T15:20:00+00:00"/>
    <meta property="og:title" content="Ολυμπιακός: Η προτροπή των φιλάθλων του ενόψει Τότεναμ και ΠΑΟΚ"/>
    <meta property="og:description" content="Αρκετοί φίλοι του Ολυμπιακού που βρέθηκαν στο Ελ. Βενιζέλος την ώρα που πετούσε για το Λονδίνο η ερυθρόλευκη αποστολή φρόντισαν να βάλουν σε κλίμα... ΠΑΟΚ τους παίκτες του Μαρτίνς."/>
  </head>
  <body>
    <article>
      <h1>Ολυμπιακός: Η προτροπή των φιλάθλων του ενόψει Τότεναμ και ΠΑΟΚ</h1>
      <h2>Αρκετοί φίλοι του Ολυμπιακού που βρέθηκαν στο "Ελ. Βενιζέλος" την ώρα που πετούσε για το Λονδίνο η ερυθρόλευκη αποστολή φρόντισαν να βάλουν σε κλίμα... ΠΑΟΚ τους παίκτες του Μαρτίνς.</h2>
      <address><time datetime="2019-11-25T15:20:00+00:00">25 Nov 2019, 15:20</time> by <a rel="author">Λονδίνο, αποστολή: Διονύσης Βερβελές</a></address>
      <p>Στο Λονδίνο βρίσκεται η αποστολή του <a href="https://www.sport24.gr/football/omades/Olympiakos/">Ολυμπιακού</a> από το μεσημέρι της Δευτέρας. Οι «ερυθρόλευκοι» πέταξαν στις 10:30 από το «Ελευθέριος Βενιζέλος» και μετά από πτήση τριών ωρών και πέντε λεπτών, προσγειώθηκαν στο αεροδρόμιο του Στάνστεντ.</p>
      <p>Από εκεί, με πούλμαν αναχώρησαν για το ξενοδοχείο όπου και θα καταλύσουν ως το πρωί της Τετάρτης, καθώς τότε θα πετάξουν από το Λονδίνο για την Αθήνα.</p>
      <p>Παρά τον κακό καιρό που υπήρχε, η πτήση ήταν καλή με κάποιες αναταράξεις κατά τη διάρκειά της, με τους παίκτες να προτιμούν κινητά και τάμπλετ για να περάσουν την ώρα τους σε αυτό το μακρινό ταξίδι.</p>
      <h3>ΨΙΛΟΒΡΟΧΟ ΚΑΙ 9 ΒΑΘΜΟΥΣ</h3>
      <p>Για Λονδίνο, τα… αναμενόμενα από καιρικές συνθήκες. Η αποστολή του Ολυμπιακού συνάντησε ψιλόβροχο, αλλά και 9 βαθμούς Κελσίου. Με τα μπουφάν τους, έχουν δοθεί άλλωστε και οι σχετικές οδηγίες. Καλός πάντως καιρός για Λονδίνο, αν κρίνουμε από άλλες παραστάσεις. Η εκτίμηση για την Τρίτη, ημέρα του αγώνα, είναι για τα ίδια δεδομένα. Ψιλόβροχο δηλαδή και 8-10 βαθμούς Κελσίου.</p>
      <h3>«ΜΙΑ ΟΙΚΟΓΕΝΕΙΑ ΚΑΙ ΣΤΑ ΔΥΣΚΟΛΑ»</h3>
      <p>Όπως συνηθίζει κάθε φορά ο πιλότος της πτήσης, στέλνει και ένα μήνυμα στην ομάδα. Κι αυτή τη φορά, από το... μενού δεν θα μπορούσε να λείπει η γκέλα στη Νέα Σμύρνη με τον Πανιώνιο. <i>«Πρέπει να είστε μια οικογένεια και στα δύσκολα»,</i> τόνισε χαρακτηριστικά ο πιλότος που ευχήθηκε καλή επιτυχία για τον αγώνα με την <a href="https://www.sport24.gr/football/omades/totenam/">Τότεναμ</a> και ενημέρωσε στη συνέχεια για την πτήση, δίνοντας και τις ανάλογες πληροφορίες, για τη διάρκειά της, αλλά και τις καιρικές συνθήκες</p>
      <h3>ΕΨΑΧΝΑΝ ΕΙΣΙΤΗΡΙΟ ΣΤΟ ΑΕΡΟΔΡΟΜΙΟ!</h3>
      <p>Το... έλα να δεις έχει γίνει με τα εισιτήρια του αγώνα με την Τότεναμ. Τα 3.000 που πήραν οι «ερυθρόλευκοι» φάνηκαν λίγα, μπροστά στις απαιτήσεις που υπήρχαν. Και είναι ενδεικτικό το σκηνικό με οπαδούς του Ολυμπιακού στο «Ελευθέριος Βενιζέλος». Ετοιμάζονταν να πετάξουν για το Λονδίνο με πτήσεις μετά από αυτή της ομάδας και δεν έχουν εισιτήριο για να μπουν να δουν το ματς. Έτσι, ρωτούσαν ακόμη και στελέχη του Ολυμπιακού, αν έχουν τη δυνατότητα να τους βρουν κάποιοι. Η ελπίδα πεθαίνει τελευταία, αλλά το μόνο σίγουρο είναι πως θα μείνει αρκετός κόσμος εκτός γηπέδου αύριο το βράδυ.</p>
      <h3>ΜΑΖΙ ΚΑΙ Ο ΜΩΡΑΛΗΣ</h3>
      <p>Με την αποστολή του Ολυμπιακού για το Λονδίνο, πέταξε και ο Γιάννης Μώραλης. Ο πρόεδρος του Ολυμπιακού και Δήμαρχος Πειραιά, ακολούθησε για πρώτη φορά την αποστολή της ομάδας φέτος. Είχε την ευκαιρία να τα πει και αυτός με τα υπόλοιπα στελέχη των Πειραιωτών, ενώ πριν την πτήση, έκδηλη ήταν η αγωνία του για την πόλη. Η κακοκαιρία άφησε τα σημάδια της και στον Πειραιά και μιλούσε με τους συνεργάτες του, ώστε να δει που ακριβώς υπήρχαν ζημιές και να επιληφθούν τα συνεργεία του Δήμου γι’ αυτές.</p>
      <h3>«ΚΑΛΟ ΑΥΤΟ, ΑΛΛΑ ΤΟΝ ΠΑΟΚ ΠΑΙΔΙΑ...»</h3>
      <p>Άντε να το εξηγήσεις τώρα και ειδικά στους ξένους της ομάδας. Φοβερή ατάκα οπαδού που πετούσε με άλλη πτήση για την Αγγλία. Την ώρα που οι ποδοσφαιριστές περνούσαν τον έλεγχο στο αεροδρόμιο, ο φίλος των «ερυθρολεύκων» δεν δίστασε να στείλει το μήνυμα.<i> «Καλό αυτό με την Τότεναμ, γιορτή, αλλά τον ΠΑΟΚ την Κυριακή να πάρετε παιδιά, αυτό το ματς μας καίει»</i>, είπε χαρακτηριστικά. Φυσικά, οι Έλληνες ήταν αυτοί που άκουσαν και κατάλαβαν. Αυτοί βέβαια γνωρίζουν... Το θέμα είναι να ακολουθήσουν και οι υπόλοιποι...</p>
      <h3>Η ΟΜΑΔΑ ΝΕΩΝ ΚΟΝΤΑ</h3>
      <p>Σε ένα ακόμη ταξίδι φέτος, με την πρώτη ομάδα και αυτή των Νέων. Αντιμετωπίζει την Τρίτη την αντίστοιχη της Τότεναμ, θέλοντας να δείξει καλό πρόσωπο. Οι πιτσιρικάδες του Αντώνη Νικοπολίδης προέρχονται μάλιστα από νίκη στο ελληνικό πρωτάθλημα υποδομών, καθώς νίκησαν τον Πανιώνιο με ανατροπή μάλιστα. Βρέθηκαν να χάνουν 1-0, αλλά το γύρισαν το ματς και πήραν τη νίκη με 2-1 στο τέλος.</p>
      <h3>ΤΑ ΕΙΠΕ ΜΕ ΠΑΝΤΟ Ο ΑΒΡΑΑΜ</h3>
      <p>Στο προπονητικό τιμ της ομάδας Νέων ο Τάσος Πάντος, είχε την ευκαιρία κατά τη διάρκεια της πτήσης να τα πει για ένα δεκάλεπτο με τον Αβραάμ Παπαδόπουλο. Γνωρίζονται χρόνια, έχουν πολύ καλές σχέσεις και έτσι αντάλλαξαν απόψεις, ώστε να περάσει και η ώρα, σε αυτό το ταξίδι για το Λονδίνο. Ο Πάντος, όπως ήταν αναμενόμενο, τα έλεγε και με τον Αντώνη Νικοπολίδη, τον προπονητή των Νέων.</p>
      <h3>ΔΙΑΒΑΣΤΕ ΑΚΟΜΗ:</h3>
      <p>
        <a href="https://www.sport24.gr/Columns/Charlie/to-megalo-lathos-toy-martins.5645878.html">Το μεγάλο λάθος του Μαρτίνς</a>
      </p>
      <p>
        <a href="https://www.sport24.gr/Columns/stavros-georgakopoulos/olympiakos-lepth-kokkinh-grammh.5645721.html">Ολυμπιακός: Λεπτή κόκκινη γραμμή</a>
      </p>
      <figure>
        <iframe src="https://www.youtube.com/embed/r8WBZanmjOc" width="560" height="315" data-service="Youtube" scrolling="no"/>
      </figure>
    </article>
  </body>
</html>