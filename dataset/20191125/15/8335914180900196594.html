<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/kulturni-eksperti-s-ocenka-za-evropejska-stolica-na-kulturata-2019-6102521"/>
    <meta property="og:site_name" content="Vesti"/>
    <meta property="article:published_time" content="2019-11-25T15:14:00+00:00"/>
    <meta property="og:title" content="Културни експерти с оценка за „Европейска столица на културата 2019“"/>
    <meta property="og:description" content="Срещата в Пловдив цели да започне дискусия около рекапитулацията на резултатите от проекта „Европейска столица на културата 2019“"/>
  </head>
  <body>
    <article>
      <h1>Културни експерти с оценка за „Европейска столица на културата 2019“</h1>
      <h2>Срещата в Пловдив цели да започне дискусия около рекапитулацията на резултатите от проекта „Европейска столица на културата 2019“</h2>
      <address>
        <time datetime="2019-11-25T15:14:00+00:00">25 Nov 2019, 15:14</time>
      </address>
      <p>В края на най-специалната година за Пловдив в града пристигнаха международни културни експерти от 10 страни в Европа, за да обсъдят критериите за успех и оценка на инициативата „Европейска столица на културата“ в международен план. Тема на срещата, организирана съвместно от Фондация „Пловдив 2019“ и „Гьоте-институт България“, бе „Поглед назад с мисъл напред“.</p>
      <p>„Срещата цели да започне дискусия около рекапитулацията на резултатите от проекта „Европейска столица на културата 2019“. Друга цел е създаване на условия за партньорства между бъдещи евростолици на културата, минали такива и представители на културния институт, тъй като ние работихме много добре не само с „Гьоте-институт България“.</p>
      <p>Смятаме, че това е положителна практика, която трябва да бъде продължена. Изключително важно е да се осигури наследство на инициативата - тоест тя да не остане само в рамките на една година, защото това би убило цялата положителна енергия, която проектът е дал на града. Самото присъствие и идването на членовете на журито в Пловдив е декларация за подкрепа на проекта“, каза артистичният директор на фондация „Пловдив 2019“ Светлана Куюмджиева.</p>
      <figure>
        <img src="https://m4.netinfo.bg/media/images/40994/40994816/655-402-a.jpg"/>
      </figure>
      <p>За събитието, което се проведе на 22 и 23 ноември, в Пловдив пристигнаха Иржи Сучанек, член на международното жури за селекция на градовете и бивш изпълнителен директор на Пилзен 2015, д-р Улрих Фукс, член на журито на Европейската комисия, което изпълняваше мониторинга на Пловдив, и артистичен директор на Марсилия-Прованс 2013, Нийл Питърсън от екипа на Ливърпул 2008, както и представители на Пафос 2017, Матера 2019, Елевсина 2021, Риека 2020, членове на културната мрежа EUNIC (Британски съвет, Полски институт, Румънски институт, Гьоте-институт).</p>
      <p>В конферентната зала на новото изложбено пространство „2019“ се проведоха серия от публични срещи и презентации, на които се изложи експертната позиция върху мащабния европейски проект. Основни теми бяха критериите за оценка на успеха, предизвикателствата към столиците на културата в Югоизточна Европа, международните взаимодействия и проекти, включването на гражданите и комуникацията на проекта.</p>
      <p>Международната среща бе само първа стъпка в дебата за постигнатите резултати и наследството на инициативата „Европейска столица на културата“ – тема, която ще бъде актуална не само днес, но и тепърва ще придобива все по-голямо значение в следващите години.</p>
      <related>
        <h4>По темата</h4>
        <a href="https://www.vesti.bg/lyubopitno/emblematichniiat-kvartal-kapana-gree-vyrhu-medal-6101811"/>
        <a href="https://www.vesti.bg/bulgaria/shriftyt-na-plovdiv-6101581"/>
        <a href="https://www.vesti.bg/bulgaria/pet-godini-plovdiv-evropejska-stolica-na-kulturata-2019-6101140"/>
      </related>
    </article>
  </body>
</html>