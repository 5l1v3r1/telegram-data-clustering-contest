<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642023/%D9%81%D8%B1%D8%B5%D8%AA-10-%D8%B1%D9%88%D8%B2%D9%87-%D8%A8%D8%B1%D8%A7%DB%8C-%D8%AB%D8%A8%D8%AA-%D9%86%D8%A7%D9%85-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%DB%8C%D8%A7%D8%B1%D8%A7%D9%86%D9%87-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T15:20:00+00:00"/>
    <meta property="og:title" content="فرصت 10 روزه برای ثبت نام جاماندگان یارانه حمایت معیشتی"/>
    <meta property="og:description" content="سخنگوی ستاد شناسایی طرح حمایت معیشتی به اختلال در سامانه ثبت درخواست جاماندگان یارانه حمایت معیشتی اشاره کرد و گفت..."/>
  </head>
  <body>
    <article>
      <h1>
        <a href="https://www.bultannews.com/fa/news/642023/%D9%81%D8%B1%D8%B5%D8%AA-10-%D8%B1%D9%88%D8%B2%D9%87-%D8%A8%D8%B1%D8%A7%DB%8C-%D8%AB%D8%A8%D8%AA-%D9%86%D8%A7%D9%85-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%DB%8C%D8%A7%D8%B1%D8%A7%D9%86%D9%87-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C">فرصت 10 روزه برای ثبت نام جاماندگان یارانه حمایت معیشتی</a>
      </h1>
      <h2>سخنگوی ستاد شناسایی طرح حمایت معیشتی به اختلال در سامانه ثبت درخواست جاماندگان یارانه حمایت معیشتی اشاره کرد و گفت...</h2>
      <address><time datetime="2019-11-25T15:20:00+00:00">25 Nov 2019, 15:20</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حسین میرزایی سخنگوی ستاد شناسایی طرح حمایت معیشتی در واکنش به این گلایه که کد دستوری *6369# دچار اختلال شده و قرار بود این اختلال تا ساعت 3 بعدازظهر رفع شود، توضیح داد: در اجرای طرح ملی حمایت معیشتی تقسیم کار صورت گرفته و وزارت رفاه وظیفه شناسایی مشمولان را بر عهده دارد. سازمان برنامه و بودجه وظایف پرداخت مبالغ و سازمان فناوری اطلاعات و وزارت ارتباطات وظیفه ارسال اطلاعات به مردم را بر عهده گرفته است.</p>
      <p>وی ادامه داد: از آنجایی که رسیدگی حضوری به درخواست چندین میلیون نفر غیر ممکن بود و تصمیم گرفتیم درخواست‌های به صورت غیرحضوری بررسی شود این کد دستوری راه‌اندازی شده است و تا کنون 900 هزار کدملی در این سامانه به ثبت رسیده است.</p>
      <p>سخنگوی ستاد شناسایی طرح حمایت معیشتی خاطرنشان کرد: 9 هزار کدملی که در این سامانه به ثبت رسیده متعلق به افرادی است که از سوی اپراتورهای غیرهمراه اول اقدام به ثبت درخواست کرده‌اند.</p>
      <p>میرزایی با تأکید به اینکه تا اطلاع‌رسانی بعدی این ستاد تنها سرپرست خانوار می‌توانند برای ثبت درخواست به این سامانه مراجعه کنند،‌گفت: تا کنون 93 درصد درخواست‌های ثبت‌شده مربوط به سرپرست‌های خانوار بوده است.</p>
      <p>وی گفت:‌بنابر بیانیه منتشر شده سازمان فناوری اطلاعات قرار بود تا ساعت 3 بعدازظهر اختلالات ایجاد شده در سامانه رفع شود اما این اتفاق نیفتاده است.</p>
      <p>سخنگوی ستاد شناسایی طرح حمایت معیشتی ادامه داد:‌علت این مشکل مربوط مسائل فنی اپراتور همراه اول است چرا که ظرفیت در نظر گرفته شده برای این سامانه مراجعه 500 هزار درخواست در ثانیه بوده است. و بنابر این از نظر دریافت اطلاعات مشکلی نداریم.</p>
      <p>میرزایی ابراز داشت:‌ اپراتور همراه اول باید اطلاعات مشترکانش را ارسال کرده تا پیام مقتضی به این افراد ارسال شود.</p>
      <p>وی اظهار امیدواری کرد: راهکار جایگزینی برای حل این مشکل در نظر گرفته شود.</p>
      <p>سخنگوی ستاد شناسایی طرح حمایت معیشتی با بیان اینکه اختلال‌های وارده نباید نگرانی برای مردم ایجاد کند،‌گفت: مدت زمان 10 روزه برای ثبت درخواست‌ها در نظر گرفته شده ضمن اینکه بسترهای دیگری از سوی سازمان فناوری اطلاعات در نظر گرفته شده که به زودی اعلام خواهد شد.</p>
      <p>میرزایی سازمان فناوری اطلاعات را به عنوان متولی تأمین اطلاعات برای سامانه معرفی کرد و گفت: ظرف 24 ساعت پس از ثبت پیامک درخواست متقاضیان کد رهگیری و نتیجه بررسی برای افراد ارسال می‌شود و افرادی که این کد رهگیری را دریافت کرد ظرف 48 ساعت پس از دریافت آن باید به سامانه وزارت رفاه که در روز سه‌شنبه اطلاع‌رسانی می‌شود مراجعه کنند.</p>
      <p>وی خاطرنشان کرد: روند ثبت این درخواست نهایتاً‌ 30 روز خواهد بود.</p>
    </article>
  </body>
</html>