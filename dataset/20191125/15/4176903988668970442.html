<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/ukrajina-uslovi-iz-gaspromove-ponude-nisu-prihvatljivi/"/>
    <meta property="og:site_name" content="Krstarica"/>
    <meta property="article:published_time" content="2019-11-25T15:45:00+00:00"/>
    <meta property="og:title" content="Ukrajina: Uslovi iz Gaspromove ponude nisu prihvatljivi"/>
    <meta property="og:description" content="KIJEV - Odustajanje od sudskih sporova sa ruskim gasnim holdingom Gaspromom i potpisivanje kratkoročnog ugovora o tranzitu ruskog gasa nisu prihvatljivi"/>
  </head>
  <body>
    <article>
      <h1>Ukrajina: Uslovi iz Gaspromove ponude nisu prihvatljivi</h1>
      <address><time datetime="2019-11-25T15:45:00+00:00">25 Nov 2019, 15:45</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521487-750x430.jpg"/>
        <figcaption>Foto: Tanjug/freeimages.com, ilustracija</figcaption>
      </figure>
      <p>KIJEV – Odustajanje od sudskih sporova sa ruskim gasnim holdingom Gaspromom i potpisivanje kratkoročnog ugovora o tranzitu ruskog gasa nisu prihvatljivi za Ukrajinu, izjavio je danas ukrajinski ministar energetike Aleksej Orzel.</p>
      <p>„Uslovi koje smo prošlog ponedeljka dobili od Gasproma o odustajanju od svih arbitražnih postupaka, u kojima je potvrđeno naše potraživanje, i potpisivanje novog jednogodišnjeg ugovora nisu prihvatljivi“, rekao je Orzel, prenosi agencija Tas s.</p>
      <p>Istovremeno, izvršni direktor ukrajinskog „Naftogasa“ Jurij Vitrenko objavio je na Fejsbuku da je ta kompanija uputila zvaničan odgovor Gaspromu povodom predloga da produže ugovor o tranzitu ruskog gasa, u kojem zahtevaju da im ruska kompanije isplati tri milijarde dolara.</p>
      <p>„U odgovoru smo istakli da zemlje treba da nastave pregovore u trilateralnom formatu, uz učešće Evropske komisije, o produženju tranzita po evropskim pravilima“, naveo je Vitrenko.</p>
      <p>Takođe je istakao da Ukrajina može da zaključi sporazum o tranzitu na godinu dana, ali da uslovi moraju da „budu u skladu sa evropskim pravilima“, preneo je Sputnjik.</p>
      <p>„Gasprom treba da plati Naftogasu oko tri milijarde dolara. Bili bismo zadovoljni novčanim sredstvima, ali ako Gasprom želi da isplati dug isporukom gasa, spremni smo da razmotrimo takav predlog“, dodao je on.</p>
      <p>Gasprom je prošle nedelje uputio zvaničan predlog za produženje sporazuma o tranzitu gasa kompaniji „Naftogas Ukrajina“, u kojem je izrazio spremnost da sklopi novi ugovor na godinu dana, a kao prvi uslov je naveo da obe kompanije obustave sve sudske postupke pred međunarodnim sudovima i postignu vansudsko rešenje o poravnanju.</p>
      <p>Postojeći ugovor između Ukrajine i Rusije o tranzitu i isporukama gasa ističe krajem ove godine. Rusija planira da do tada pokrene dva gasovoda zaobilazeći Ukrajinu – Severni tok 2 i Turski tok, dodaje Tas s.</p>
      <p>Naredna runda trilateralnih konsultacija o tranzitu ruskog gasa u Evropu preko Ukrajine za 2020. godinu zakazana je za početak decembra.</p>
      <p>(Tanjug)</p>
    </article>
  </body>
</html>