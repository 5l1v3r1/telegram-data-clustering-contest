<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260555/listeia-ekatommyrion-sti-dresdi-eklepsan-kosmimata-kai-thisayroys-apo-moyseio"/>
    <meta property="og:site_name" content="LiFO"/>
    <meta property="article:published_time" content="2019-11-25T15:05:00+00:00"/>
    <meta property="og:title" content="Ληστεία εκατομμυρίων στη Δρέσδη: Έκλεψαν κοσμήματα και θησαυρούς από μουσείο"/>
    <meta property="og:description" content="Κλέφτες άρπαξαν κοσμήματα και θησαυρούς αξίας «μέχρι ενός δισεκατομμυρίου ευρώ» από μουσείο στη Δρέσδη"/>
  </head>
  <body>
    <article>
      <h1>Ληστεία εκατομμυρίων στη Δρέσδη: Έκλεψαν κοσμήματα και θησαυρούς από μουσείο</h1>
      <h2>Κλέφτες άρπαξαν κοσμήματα και θησαυρούς αξίας «μέχρι ενός δισεκατομμυρίου ευρώ» από μουσείο στη Δρέσδη</h2>
      <address><time datetime="2019-11-25T15:05:00+00:00">25 Nov 2019, 15:05</time> by <a rel="author">NEWSROOM</a></address>
      <p>
        <b>Κλέφτες άρπαξαν κοσμήματα και άλλους θησαυρούς αξίας έως ενός δισεκατομμυρίου ευρώ τις πρώτες πρωινές ώρες σήμερα από <a href="https://www.lifo.gr/tags/%CE%93%CE%B5%CF%81%CE%BC%CE%B1%CE%BD%CE%AF%CE%B1">ανατολικογερμανικό μουσείο</a>, έγινε γνωστό από την εφημερίδα Bild.</b>
      </p>
      <p>Οι εισβολείς έκοψαν την ηλεκτροδότηση του μουσείου Gruenes Gewoelbe (Πράσινος Θόλος) στη Δρέσδη, το οποίο στεγάζει μία από τις μεγαλύτερες στην Ευρώπη συλλογές κοσμημάτων και βασιλικού πλούτου, αναφέρει η εφημερίδα χωρίς να κάνει γνωστή την πηγή της.</p>
      <p>Η αστυνομία απέκλεισε το κτίριο και ανακοίνωσε ότι εξακολουθεί να προσπαθεί να διαπιστώσει τι λείπει. «Δεν έχουμε ταυτοποιήσει δράστη ούτε έχουμε κάνει ακόμη συλλήψεις», δήλωσε ο εκπρόσωπος της αστυνομίας Μάρκο Λάσκε.</p>
      <p>Μέχρι στιγμής δεν υπάρχει σχόλιο από το προσωπικό του μουσείου.</p>
      <figure>
        <img src="https://www.lifo.gr/uploads/image/1571610/dresdi-listeia-4.jpg"/>
        <figcaption>Ο Πράσινος Θόλος περιλαμβάνει χιλιάδες κοσμήματα όπως αυτό το δαχτυλίδι του 15ου αιώνα.</figcaption>
      </figure>
      <p>Η συλλογή ιδρύθηκε τον 18ο αιώνα από τον Αύγουστο τον Δυνατό, Εκλέκτορα της Σαξονίας και μετέπειτα Βασιλιά της Πολωνίας.</p>
      <p>Ένας από τους γνωστότερους θησαυρούς της, το 41 καρατίων «Πράσινο Διαμάντι» της Δρέσδης, δεν βρισκόταν εκεί όταν έγινε η διάρρηξη επειδή ήταν δανεισμένο στο Μητροπολιτικό Μουσείο της Νέας Υόρκης.</p>
      <p>Ανάμεσα στα άλλα εκθέματα στη Δρέσδη περιλαμβάνεται ένα μεγέθους τραπεζιού γλυπτό ινδικής βασιλικής αυλής του 18ου αιώνα φτιαγμένο από χρυσό, ασήμι, σμάλτο, πολύτιμους λίθους και μαργαριτάρια.</p>
      <p>Ένα άλλο είναι ένα χρυσό σερβίτσιο του καφέ φιλοτεχνημένο το 1701 από τον κοσμηματοποιό της αυλής Μέλχιορ Ντινγκλίνγκερ, διακοσμημένο με νωχελικά χερουβείμ.</p>
      <figure>
        <img src="https://www.lifo.gr/uploads/image/1571609/dresdi-listeia-5.jpg"/>
        <figcaption>Ανάμεσα στους θησαυρούς του μουσείου συγκαταλέγεται και αυτή η μαργαριταρένια κοσμηματοθήκη του 16ου αιώνα.</figcaption>
      </figure>
      <p>Οι θησαυροί του Πράσινου Θόλου επιβίωσαν των συμμαχικών βομβαρδισμών του Δεύτερου Παγκόσμιου Πολέμου και μεταφέρθηκαν ως λεία πολέμου στη Σοβιετική Ένωση. Το 1958 επιστράφηκαν στη Δρέσδη, την ιστορική πρωτεύουσα του κρατιδίου της Σαξονίας.</p>
      <p>Η κλοπή είναι ένα πλήγμα για ολόκληρο το κρατίδιο, δήλωσε ο Μίχαελ Κρέτσμερ, επικεφαλής της κυβέρνησης του κρατιδίου της Σαξονίας.</p>
      <p>«Τα έργα στον Πράσινο Θόλο και το Παλάτι δημιουργήθηκαν από τον λαό της Σαξονίας με σκληρή δουλειά πολλών αιώνων», δήλωσε.</p>
      <p>Με πληροφορίες από ΑΠΕ-ΜΠΕ, Reuters, AFP</p>
    </article>
  </body>
</html>