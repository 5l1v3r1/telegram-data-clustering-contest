<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/razdavat-khrani-za-bedni-ot-27-noemvri-407601.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T15:25:09+00:00"/>
    <meta property="og:title" content="Раздават храни за бедни от 27 ноември"/>
    <meta property="og:description" content="Най-нуждаещите се ще получат близо 25 кг общо от 16 вида хранителни продукти"/>
  </head>
  <body>
    <article>
      <h1>Раздават храни за бедни от 27 ноември</h1>
      <address><time datetime="2019-11-25T15:25:09+00:00">25 Nov 2019, 15:25</time> by <a rel="author">Редактори</a></address>
      <p>От 27 ноември 2019 г. стартира предоставянето на хранителни продукти от първа необходимост, включени в индивидуалните пакети, осигурени по Оперативната програма за храни и/или основно материално подпомагане (ОПХ), съобщиха от Агенцията за социално подпомагане.</p>
      <p>Раздаването на пакетите ще продължи и през месеците декември, януари и февруари 2020 г. според график, изготвен от партньорската организация по програмата – Българския червен кръст (БЧК). Графикът се публикува на интернет страниците на БЧК - www.redcross.bg, и на Агенция за социално подпомагане - www.asp.government.bg.</p>
      <p>Раздаването на пакетите с храни стартира поетапно от областите Ловеч, Хасково, Кърджали, Стара Загора и Монтана.</p>
      <p>В пакета са включени общо близо 24,6 кг от 16 вида хранителни продукти от първа необходимост - ориз, спагети, лютеница, зелен фасул стерилизиран, домати консерва, грах, гювеч, конфитюр, говеждо в собствен сос, кюфтета в бял сос, пиле фрикасе, херинга в доматен сос, зрял фасул, леща, брашно и олио.</p>
      <p>Ще бъдат разпределени повече от 287 000 пакета, които ще достигнат до близо 543 000 нуждаещи се лица.  Пакетите с храни са предназначени за лица и семейства, подпомагани от дирекциите „Социално подпомагане“ на различни основания – с целеви помощи за отопление; с помощи за отглеждане на деца до навършване на една година; с еднократна помощ за ученици, записани в първи клас; с еднократни или месечни помощи, предназначени за превенция и реинтеграция на деца в риск. В основната целева група са включени още лица и семейства, пострадали от бедствия и аварии и подпомогнати с еднократна помощ; лица с трайни увреждания, с определено право на чужда помощ, които имат лични доходи до линията на бедност и получават месечна финансова подкрепа по реда на Закона за хората с увреждания; лица и семейства, подпомагани  с  месечни помощи за отглеждане на дете с трайно увреждане</p>
      <p>Раздаването на хранителните продукти е организирано така, че хората, за които са предвидени пакетите, да могат да ги получат в най-близкия до тях пункт на партньорската организация БЧК. Пунктове за раздаване на храни има и в най-малките и отдалечени населени места в страната. Подробна информация, включително и за включените в списъците лица от основната целева група, може да бъде получена от отговорните служители във всяка териториална структура на Агенцията за социално подпомагане, както и в офисите на партньорската организация БЧК.</p>
      <p>Съдържанието на пакетите се определя въз основа на масовата употреба на храните от домакинствата и след препоръки от Министерството на здравеопазването. Закупуването на храните се извършва със средствата от безвъзмездната финансова помощ чрез обществена поръчка по Закона за обществените поръчки.</p>
    </article>
  </body>
</html>