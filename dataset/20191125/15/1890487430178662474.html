<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521258-investovani-v-pristich-10-letech/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T15:49:39+00:00"/>
    <meta property="og:title" content="Investování v příštích 10 letech"/>
    <meta property="og:description" content="Pro investory, kteří hledají výnosy, neexistuje ve světě nekonečného kvantitativního uvolňování a dezinflace jiná alternativa než akcie."/>
  </head>
  <body>
    <article>
      <h1>Investování v příštích 10 letech</h1>
      <address><time datetime="2019-11-25T15:49:39+00:00">25 Nov 2019, 15:49</time> by <a rel="author">Saxo Bank</a></address>
      <p>
        <b>Pro investory, kteří hledají výnosy, neexistuje ve světě nekonečného kvantitativního uvolňování a dezinflace jiná alternativa než <a href="https://akcie-cz.kurzy.cz/">akcie</a>.</b>
      </p>
      <p>Nedávno jsem měl příležitost pronést na 5. mezinárodním summitu o <a href="https://www.kurzy.cz/podilove-fondy/">fondech</a> řeč o návratnosti <a href="https://www.kurzy.cz/investice/">investic</a> v následujících 30 letech. Od té doby dostávám spoustu žádostí od klientů, kteří se dostali k mé prezentaci (<a href="https://www.home.saxo/insights/content-hub/articles/2019/11/11/macro-presentation-investment-returns-over-the-next-30-years">zde</a>). V následujícím textu se pokusím shrnout hlavní teze, které byste si z ní měli odnést. Předem se omlouvám, pokud nezmíním úplně vše, a pokud se všechny moje předpovědi nenaplní. Jak řekl držitel Nobelovy ceny za fyziku Nils Bohr: <i>„Předpovídat je velice těžké, zvlášť když jde o budoucnost.“</i></p>
      <p>Mám za to, že jsme uprostřed nového schumpeterovského inovačního cyklu. A očekávám, že se proces tvořivé destrukce v nadcházejících letech ještě urychlí a povede ke zhroucení mnoha firem a odvětví, kam patří například: <br/>• bankovnictví, jak je známe dnes, <br/>• <a href="https://www.kurzy.cz/penzijni-pripojisteni/penzijni-fondy/">penzijní fondy</a>, <br/>• <a href="https://akcie-cz.kurzy.cz/akcie/tesla-1439/">Tesla</a>, <br/>• GAFA (Google, <a href="https://www.kurzy.cz/akcie-usa/amazon-com-inc-6898/">Amazon</a>, <a href="https://www.kurzy.cz/facebook/">Facebook</a>, <a href="https://akcie-cz.kurzy.cz/akcie/apple-inc-5564/">Apple</a>), <br/>• celostátní aerolinky, <br/>• stolní počítače, <br/>• vysoké <a href="https://www.kurzy.cz/komodity/ropa-brent-graf-vyvoje-ceny/">ceny ropy</a>, <br/>• nekryté bankovky.</p>
      <p>Pro tuto pátou vlnu inovací, která začala v 90. letech 20. století, je charakteristický <b>nízký růst, nízká produktivita a dezinflace</b>. Na rozdíl od čtvrté vlny, která trvala od roku 1950 do roku 1990 a přinesla mimo jiné rozvoj elektroniky a letectví, jenž se promítl i do ekonomického systému, je pro současné období ve většině zemí typická nízká produktivita. Ta má za následek pokles potenciálního růstu <a href="https://www.kurzy.cz/makroekonomika/hdp/">HDP</a>. Tato nízká produktivita nemá jednoduché vysvětlení, ale bezpochyby je částečně spojena s faktem, že současné inovace nedávají vzniknout novým průmyslovým odvětvím, jak tomu bývalo dřív.</p>
      <p>V nadcházejících letech se musíme smířit s tím, že <b>dezinflace je nový normál</b>. Níže je uveden jeden z mých oblíbených grafů. Jak vidíte, ve Spojených státech jádrový CPI už 30 let kopíruje vývoj porodnosti vyjádřené v procentech z celkového počtu obyvatel USA. Zde se ukazují přímé dopady stárnutí na vývoj <a href="https://www.kurzy.cz/makroekonomika/inflace/">inflace</a>. Kromě toho však existují i další výrazné strukturální vlivy, které tlačí <a href="https://www.kurzy.cz/makroekonomika/inflace/">inflaci</a> dolů -nové technologie, oligopoly a nárůst globálního zadlužení. V rozvinutém světě si pomalu zvykáme, že index <a href="https://www.kurzy.cz/cnb/ekonomika/spotrebitelske-ceny/">spotřebitelských cen</a> (CPI) nestoupá nad 2 %. Ale asi nejpozoruhodnější je fakt, o němž se příliš nemluví, a totiž, že <a href="https://www.kurzy.cz/makroekonomika/inflace/">inflace</a> stabilně zpomaluje také v rozvíjejících se zemích, kde dřív bývala velmi <a href="https://www.kurzy.cz/obec/vysoka-okres-melnik/">vysoká</a>. Podle nejnovějších údajů se průměrná <a href="https://www.kurzy.cz/cnb/ekonomika/vyvoj-inflace-mezirocni-zmeny-v/">meziroční inflace</a> v zemích BRICS a v Indonésii pohybuje kolem 3,5 %, zatímco bezprostředně po globální finanční krizi to bylo v průměru 7 %.</p>
      <p> </p>
      <figure>
        <img src="https://img1.kurzy.cz/zpravy/obrazky/58/521258-investovani-v-pristich-10-letech/dembik-1_w670h382.JPG"/>
      </figure>
      <p>    <br/>K riziku japanizace <a href="https://www.kurzy.cz/makroekonomika/">ekonomiky</a> jsem kdysi býval skeptický, ale právě tomuto problému nyní čelíme. Stejně jako dřív v Japonsku, ani dnes nemá extrémně uvolněná měnová politika nijak pozitivní dopady na růst. Negativní sazby zpravidla pouze narušují finanční trhy, <a href="https://www.kurzy.cz/makroekonomika/inflace/">inflace</a> zůstává na velmi nízké úrovni a nejdůležitějšími hnacími silami dlouhodobého růstu se stávají strukturální faktory, jako je stárnutí populace. A tak jako v Japonsku <b>náklady politiky předstírání a odkládání dál rostou</b>. Všichni dobře vědí, že monetární politika není tím správným nástrojem pro stimulaci <a href="https://www.kurzy.cz/makroekonomika/">ekonomiky</a> a že negativní <a href="https://www.kurzy.cz/urokove-sazby/">úrokové sazby</a> mají víc nevýhod než výhod. Ale navzdory tomu děláme pořád to samé a pomalu se dostáváme do bodu, kde se <b>v některých tržních segmentech stávají tvůrci trhu centrální banky</b>. Na trhu s vládními <a href="https://www.kurzy.cz/dluhopisy/">dluhopisy</a> v <a href="https://www.kurzy.cz/tema/eurozona/">eurozóně</a> už k tomu došlo. Podle našich výpočtů vlastní <a href="https://www.kurzy.cz/tema/ecb/">ECB</a> zhruba 70 % veřejného dluhu Francie a asi 80 % veřejného dluhu Německa. Do jisté míry souhlasím s některými kolegy, kteří mají za to, že <b>akciový trh je vlastně <a href="https://www.kurzy.cz/makroekonomika/">ekonomika</a></b>. My – a tím myslím hlavně politiky – si nemůžeme dovolit propad akciových trhů, protože by se promítl i do reálné <a href="https://www.kurzy.cz/makroekonomika/">ekonomiky</a>. Do akciových trhů se v posledních letech nalilo už tolik likvidity, že je dnes téměř nemožné ji odtud znovu stáhnout. Jediným řešením je pumpovat do nich další likviditu. A právě proto dnes zhruba 60 % centrálních bank světa pokračuje v uvolňování. Nacházíme se na nejvyšší úrovni od globální finanční krize. Vyšší <a href="https://www.kurzy.cz/urokove-sazby/">úrokové sazby</a> a konec uvolňování, respektive QT, jsou v zadluženém světě v podstatě nemožné. Když se podíváme na dolarový dluh rozvojových trhů, zjistíme, že dosahuje 3,7 bilionu <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>, což je od roku 2008 nárůst o 156 %. Pokud se <a href="https://www.kurzy.cz/urokove-sazby/">úrokové sazby</a> výrazně zvýší, bude takové dluhové břemeno nezvladatelné. Politici však nejsou připraveni nést společenské náklady vyplývající z ukončení expanzivní monetární politiky. <br/>  <br/>Co to znamená pro investory? Pokud je Japonsko ukázkou toho, co mohou mnohé, zejména evropské země v budoucnu očekávat, <b>je pravděpodobné, že dají investoři přednost akciovým trhům před trhem s <a href="https://www.kurzy.cz/dluhopisy/">dluhopisy</a></b>. V následujícím grafu vidíte, že se v posledních 30 letech staly v Japonsku nejatraktivnější investicí právě <a href="https://akcie-cz.kurzy.cz/">akcie</a>. To lze snadno vysvětlit skutečností, že měnová politika BoJ pomáhá akciovým trhům a zejména vývozním společnostem, které vydělávají na nižším kurzu <a href="https://www.kurzy.cz/kurzy-men/nejlepsi-kurzy/JPY-japonsky-jen/">JPY</a>. Může to znít paradoxně, ale v nadcházejících letech je velice pravděpodobné, že budou akciové trhy nadále vzkvétat a P-E poměr dál poroste. To neznamená, že přestalo záležet na finanční nerovnováze. Znepokojující je například to, že se všechny hedge <a href="https://www.kurzy.cz/podilove-fondy/">fondy</a> přetahují o <a href="https://akcie-cz.kurzy.cz/">akcie</a> stále stejných 5 technologických firem (<a href="https://akcie-cz.kurzy.cz/akcie/microsoft-corp-3656/">Microsoft</a>, <a href="https://www.kurzy.cz/akcie-usa/amazon-com-inc-6898/">Amazon</a>, <a href="https://www.kurzy.cz/facebook/">Facebook</a>, <a href="https://www.kurzy.cz/alibaba/">Alibaba</a> a <a href="https://www.kurzy.cz/akcie-usa/alphabet-inc-c-7671/">Alphabet</a>), ale ve světě nekonečného kvantitativního uvolňování a dezinflace <b>neexistuje pro investory, kteří hledají výnosy, jiná alternativa než <a href="https://akcie-cz.kurzy.cz/">akcie</a>.</b></p>
      <figure>
        <img src="https://img3.kurzy.cz/zpravy/obrazky/58/521258-investovani-v-pristich-10-letech/dembik-2_w662h408.JPG"/>
      </figure>
      <p> </p>
      <p><b>O autorovi:</b> <br/>Christopher Dembik je vedoucím oddělení makroekonomické strategie Saxo Bank v Paříži. Členem týmu Saxo Bank se stal v roce 2014 a vedoucím makroekonomické strategie je od roku 2016. Zaměřuje se na analýzu monetární politiky a globální makroekonomický vývoj ovlivněný fundamentálními ukazateli, náladou trhu a technickou analýzou. <br/>V roce 2015 získal cenu Thomson Reuters StarMine pro nejlepší makroekonomické předpovědi ve Francii. Pro Saxo Bank tvoří Dembik měsíční Makroekonomické vyhlídky, které se zaměřují na monetární politiku, a pravidelně vydává své analýzy francouzské a polské <a href="https://www.kurzy.cz/makroekonomika/">ekonomiky</a>. Často je citován v mezinárodních zpravodajských médiích, jako jsou např. Bloomberg, TF1 a Newsweek. <br/>Dembik dříve pracoval jako analytik francouzského velvyslanectví v <a href="https://www.kurzy.cz/akcie-usa/te-connectivity-ltd-7755/">Tel</a> Avivu a během studií na Ekonomickém ústavu Polské akademie věd napsal <a href="https://www.kurzy.cz/prace/">práci</a> na téma budoucnosti <a href="https://www.kurzy.cz/tema/eurozona/">eurozóny</a>.</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/373550-jim-cramer-10-akcii-pro-pristich-25-let/"/>
        <a href="https://zpravy.kurzy.cz/289256-10-nejlepsich-akcii-pro-pristich-10-let/"/>
        <a href="https://www.kurzy.cz/zpravy/nazory/A-V-T-37112/"/>
        <a href="https://www.kurzy.cz/cnb/ekonomika/urokove-sazby/nove-poskytnute-hypotecni-uvery-podle-doby-fixace-urokove-sazby/nad-5-let-a-do-10-let-vcetne/"/>
        <a href="https://www.kurzy.cz/kurzy-men/grafy/CZK-RUR/%C2%A0%C2%A0%C2%A0"/>
        <a href="https://www.kurzy.cz/kurzy-men/grafy/USD-MYR/%C2%A0%C2%A0"/>
        <a href="https://oz.kurzy.cz/boehringer-ingelheim-sro/10-let-spiriva-moderni-klinicke-inovace-10-let-venovanych-pacien-p499857z331465u.htm"/>
        <a href="https://www.kurzy.cz/tema/4236170.html"/>
        <a href="https://www.kurzy.cz/zpravy/242603-polaci-chteji-prodat-pristi-rok-10-procent-koncernu-pge/"/>
        <a href="https://www.kurzy.cz/zpravy/145334-necas-prumerny-duchod-prekroci-pristi-rok-10-tisic-korun/"/>
        <a href="https://www.kurzy.cz/zpravy/506"/>
        <a href="https://www.kurzy.cz/zpravy/511323-za-neplatnou-obcanku-je-pokuta-az-10-tisic-pristi-rok-konci-350-tisic-dokladu/"/>
      </related>
    </article>
  </body>
</html>