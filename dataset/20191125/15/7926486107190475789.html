<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013508/%D8%AA%D9%88%D8%B6%DB%8C%D8%AD-%D8%B3%D8%A7%D8%B1%DB%8C-%D8%AF%D8%B1%D8%A8%D8%A7%D8%B1%D9%87-%D9%88%D8%B6%D8%B9%DB%8C%D8%AA-%D8%B1%D9%88%D9%86%D8%A7%D9%84%D8%AF%D9%88"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T15:24:00+00:00"/>
    <meta property="og:title" content="توضیح ساری درباره وضعیت رونالدو"/>
    <meta property="og:description" content="سرمربی یوونتوس درباره وضعیت ستاره پرتغالی تیمش پیش از دیدار برابر اتلتیکومادرید توضیح داد."/>
  </head>
  <body>
    <article>
      <h1>توضیح ساری درباره وضعیت رونالدو</h1>
      <address>
        <time datetime="2019-11-25T15:24:00+00:00">25 Nov 2019, 15:24</time>
      </address>
      <p>
        <i>سرمربی یوونتوس درباره وضعیت ستاره پرتغالی تیمش پیش از دیدار برابر اتلتیکومادرید توضیح داد.</i>
      </p>
      <p>به گزارش مشرق، به نقل از آس، <b>یوونتوس </b>سه‌شنبه شب در هفته پنجم<b> لیگ قهرمانان اروپا</b> میزبان <b>اتلتیکومادرید </b>خواهد بود. <b>مائوریتسیو ساری </b>در نشست خبری پیش از بازی گفت: زمانی که به میدان می‌روید تا گلی دریافت نکنید باید بیشتر ریسک کنید. اتلتیکو تیمی است که شخصیت دارد و کمی تغییر پیدا کرده است. بیش از قبل پاس می‌دهد و به دنبال بازی متفاوت است. روخی بلانکو تیم سرسختی است. بازی دشواری خواهد بود. اگر فکر کنیم که صعود کردیم مرده‌ایم.</p>
      <p>سرمربی ایتالیایی درباره موافق بودن با نحوه بازی تیم دیگو پابلو سیمئونه اظهار کرد: به انتخاب‌ها بستگی دارد. اتلتیکو در شرایط سختی بازی می‌کند چون باید با تیم‌هایی همچون بارسلونا و رئال مادرید رقابت کند. در همه سال‌ها جنگنده ظاهر می‌شود و می‌تواند عنوان به دست آورد. تنها می‌توان سیمئونه را تحسین کرد.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013449/%D9%84%DB%8C%D9%BE%DB%8C-%D8%B3%D8%A7%D8%B1%DB%8C-%D9%85%D8%B1%D8%A8%DB%8C-%D8%A8%D8%A7%D9%87%D9%88%D8%B4%DB%8C-%D8%A7%D8%B3%D8%AA">لیپی: ساری مربی باهوشی است</a>
      </blockquote>
      <p>سرمربی یوونتوس در مورد رابطه‌اش با <b>کریستیانو رونالدو </b>گفت: از خبرهایی که از اسپانیا می‌آید اطلاعی ندارم. رابطه‌مان خوب است. اگر زمانی که زمین را ترک می‌کند عصبانی می‌شود نکته‌ای مثبت است. به این خاطر است که انگیزه قوی دارد. سال‌هاست که می‌بینم بازیکنان با عصبانیت زمین را ترک می‌کنند. موضوع رونالدو برایم عادی است.</p>
      <p>او افزود: رونالدو به همراه هم‌تیمی‌هایش تمرین کرد و به نظر می‌رسد بهتر است. او دیروز تمریناتش را به طور کامل انجام داد و به نظر می‌رسد نکته مثبتی است. درباره برناردسکی هم بستگی به شرایطش دارد. باید دید چگونه دردش را تحمل می‌کند.</p>
      <p>ساری درباره هم‌زمان بازی کردن پائولو دیبالا، گونسالو ایگواین و رونالدو گفت: ایگواین یک مهاجم کامل است. رونالدو مهاجم دیگری است اما در سمت چپ بازی می‌کند و دیبالا می‌تواند در نوک حمله بازی کند. زمانی که همه می‌توانند کاری انجام دهند هر اتفاقی ممکن است رخ دهد. ما سه مهاجم قوی داریم. هیچ یک از آنها نمی‌توانند در ۶۵ بازی به میدان بروند. ما در حال بررسی نحوه بازی هر یک از آنها هستیم و می‌خواهیم از همه‌شان بهره ببریم. دیبالا خیلی خوب فوتبال بازی می‌کند و می‌تواند با هر بازیکنی خوب بازی کند. مشکلی وجود ندارد.</p>
      <p>منبع: ایسنا</p>
    </article>
  </body>
</html>