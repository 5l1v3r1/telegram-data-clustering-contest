<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3388450/her-3-cocuktan-1i-yetersiz-besleniyor-veya-fazla-kilolu"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T15:22:00+00:00"/>
    <meta property="og:title" content="Her 3 çocuktan 1'i yetersiz besleniyor veya fazla kilolu"/>
    <meta property="og:description" content="UNİCEF’in yaptığı yeni bir araştırmaya göre, dünya genelinde kötü beslenmeye bağlı olarak çocuklarda obezite hastalığının görülme oranlarında artış kaydedildi."/>
  </head>
  <body>
    <article>
      <h1>Her 3 çocuktan 1'i yetersiz besleniyor veya fazla kilolu</h1>
      <h2>UNİCEF’in yaptığı yeni bir araştırmaya göre, dünya genelinde kötü beslenmeye bağlı olarak çocuklarda obezite hastalığının görülme oranlarında artış kaydedildi.</h2>
      <address>
        <time datetime="2019-11-25T15:22:00+00:00">25 Nov 2019, 15:22</time>
      </address>
      <p><b>Birleşmiş Milletler Çocuklara Yardım Fonu</b> (UNICEF), çocuklarda kötü beslenmeye ilişkin son 20 yılın en kapsamlı küresel değerlendirme raporunu açıkladı. Buna göre dünya genelinde, özellikle alt ve orta gelirli ülkelerde çocuklukta görülen obezite oranları yükselişe geçti.</p>
      <p>Rapor, çocuk sağlığı ile ilgili karmaşık ve kötümser bir tablo çiziyor. Araştırmada, <b>5 yaşın altındaki yaklaşık 200 milyon çocuğun bir başka deyişle her 3 çocuktan 1'inin ya yetersiz beslendiği veya fazla kilolu olduğu tespit edildi.</b> Yetersiz beslenmenin de, Afrika ve Güney Asya'daki çocukların sağlığını tehdit ettiği belirtildi.</p>
      <h3>40 MİLYON ÇOCUK AŞIRI KİLOLU</h3>
      <p>Öte yandan, dünya genelinde yaşları 5 ila 19 arasında değerlendirilen en az 340 milyon ergen ile <b>5 yaş altındaki 40 milyon çocuğun, aşırı kilolu oldukları ortaya koyuldu.</b> En büyük yükseliş ise 5-19 yaş grubu arasında kaydedildi. Bu grupta küresel kilo artışının 2000 yılında yüzde 10.3 ilen 2018’de yüzde 18.4’e yükseldiği belirlendi.</p>
      <h3>OBEZİTE GELİR DÜZEYİ DÜŞÜK ÜLKELERE DE SIÇRADI</h3>
      <p>Obezitedeki artışın en yoğun görüldüğü bölgeler ise <b>Kuzey Amerika, Doğu Avrupa, Orta Doğu ve Pasifik Adaları</b> oldu. Bu da eskiden sadece zengin ülkelerdeki çocuklarda görülen obezitenin şimdi gelir düzeyi düşük ülkelere de sıçradığını gösteriyor. Bunun temel nedeninin ise işlenmiş gıda ve içeceklerin ucuzlaması ve yaygınlaşması olduğu tahmin ediliyor.</p>
      <h3>GERÇEKÇİ ADIMLAR GEREKİYOR</h3>
      <p>UNİCEF’in araştırmasının çok önemli olduğunu kaydeden Obezite Cerrahisi Uzmanı Op. Dr. Tufan Ergenç, <b>"Dünya çapında çocukluk ve ergenlikteki obezite oranlarındaki artış gelecek açısından son derece kaygı verici bir duruma işaret ediyor. Kötü beslenmenin aşırı kilo ve obezitedeki rolünü biliyoruz; ancak gelir düzeyinin düşmesi insanları mecburi olarak bu tip beslenmeye itiyor. Bu noktada tüm ülkelerin ve kurumların bir arada ortak çalışmalar düzenleyerek obeziteyi önleyici gerçekçi adımlar atması gerektiği ortadadır."</b> dedi.</p>
    </article>
  </body>
</html>