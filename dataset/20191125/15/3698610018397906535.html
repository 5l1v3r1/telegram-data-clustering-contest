<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/pislya-areshtu-olega-prihodka-druzi-vidvernulisya-vid-yogo-rodini-donka-330838_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T15:40:00+00:00"/>
    <meta property="og:title" content="Після арешту Олега Приходька друзі відвернулися від його родини — донька"/>
    <meta property="og:description" content="За словами Наталії Приходько, її батька ніхто не привітав з днем народження, яке він вперше зустрів у СІЗО."/>
  </head>
  <body>
    <article>
      <h1>Після арешту Олега Приходька друзі відвернулися від його родини — донька</h1>
      <h2>За словами Наталії Приходько, її батька ніхто не привітав з днем народження, яке він вперше зустрів у СІЗО.</h2>
      <address>
        <time datetime="2019-11-25T15:40:00+00:00">25 Nov 2019, 15:40</time>
      </address>
      <p>Після політично мотивованого арешту <b><a href="https://dt.ua/UKRAINE/politv-yazen-prihodko-zustrichaye-61-y-den-narodzhennya-v-sizo-simferopolya-330437_.html">українця Олега Приходька</a></b>, з його сім'єю більше ніхто не спілкується, розповіла донька активіста Наталія. Вона вважає, що деякі люди в анексованому Криму бояться і не хочуть показувати свою справжню позицію, передає "<a href="https://ru.krymr.com/a/news-krym-prihodko-net-rodnih-druzej/30290361.html">Крим.Реалії</a>".</p>
      <p>"Ніхто не прийшов, не привітав і не згадав. Таке відчуття, що друзі, з якими він спілкувався і кому допомагав, вимерли. По суті, друзів не виявилося. Вони не дзвонять і не цікавляться. Напевно, їм просто є що втрачати. У деяких – свій бізнес. Комусь хочеться на двох лавках сидіти і не показувати свою справжню позицію. Батько не боявся ніколи своїх висловлювань. Може, вони були різкі, але правильні", – розповіла Наталія Приходько.</p>
      <p>Вона додала, що її батько не терорист, як його звинувачує окупаційна влада півострова, і ніколи ним не був.</p>
      <p>21 листопада Олег Приходько вперше зустрів у СІЗО свій день народження, йому виповнився 61 рік. За словами адвоката Назіма Шеіхмамбетова, <b><a href="https://dt.ua/UKRAINE/politv-yaznya-prihodka-utrimuyut-u-specbloci-sizo-advokat-330451_.html">українця утримують у спецблоці</a></b>, в так званій камері двійці.</p>
      <p>Нагадаємо, підконтрольний російським окупантам "Верховний суд Криму" <a href="https://dt.ua/UKRAINE/okupaciyniy-sud-krimu-vidhiliv-apelyaciyu-na-aresht-aktivista-prihodka-328029_.html"><b>відмовив у задоволенні апеляції на арешт</b></a> українського активіста, політв'язня Олега Приходька. Активіст залишиться в СІЗО до 10 грудня, там він 21 листопада зустріне і свій 61-й день народження.</p>
      <p>У лютому ФСБ провела обшуки в будинку Приходька в селі Оріхове Сакського району. Тоді російські силовики вилучили в активіста українську символіку, прапори партії "Свобода", червоно-чорні прапори, портрет Степана Бандери, техніку та домашні CD-диски. Після обшуку Приходько відвезли до Сімферополя, де допитували, розпитуючи про його діяльність і зв'язки на материковій частині України.</p>
      <p>9 жовтня російські силовики <a href="https://dt.ua/UKRAINE/fsb-v-krimu-vidvezla-v-nevidomomu-napryamku-proukrayinskogo-aktivista-325873_.html"><b>затримали і вивезли Приходька разом із дружиною</b></a>. Протягом доби місцезнаходження активіста залишалося невідомим.</p>
      <p>Згодом адвокат Назім Шейхмамбетов повідомив, що Приходьку закидають ст. 223.1 (незаконне виготовлення вибухових речовин) і ст. 205 (терористичний акт) Кримінального кодексу РФ. Наступного дня Приходька <a href="https://dt.ua/UKRAINE/sud-u-krimu-zaareshtuvav-proukrayinskogo-aktivista-prihodka-325950_.html"><b>заарештували на два місяці</b></a>.</p>
      <p>Прокуратура АР Крим (Київ) <a href="https://dt.ua/UKRAINE/prokuratura-ark-vidkrila-provadzhennya-cherez-zatrimannya-aktivista-prihodka-325949_.html"><b>відкрила провадження</b></a> через незаконне позбавлення волі проукраїнського активіста.</p>
      <footer>За матеріалами: <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>