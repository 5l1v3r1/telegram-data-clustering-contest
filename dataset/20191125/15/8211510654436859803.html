<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-e/felipe-massa-la-formula-e-il-piano-b-dopo-la-f1-scelta-tanti-campioni-468695.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T15:30:29+00:00"/>
    <meta property="og:title" content="Massa: “La Formula E il piano B dopo la F1”"/>
    <meta property="og:description" content="Per l'ex ferrarista il campionato per le monoposto elettriche è diventato la scelta ovvia per ogni pilota che rimane fuori dai piani della Formula 1"/>
  </head>
  <body>
    <article>
      <h1>Massa: “La Formula E il piano B dopo la F1”</h1>
      <h2>Per l'ex ferrarista il campionato per le monoposto elettriche è diventato la scelta ovvia per ogni pilota che rimane fuori dai piani della Formula 1</h2>
      <address><time datetime="2019-11-25T15:30:29+00:00">25 Nov 2019, 15:30</time> by <a rel="author">Samuele Prosino</a></address>
      <p>Dopo lo <b>scetticismo</b> iniziale, la Formula E è diventata una serie che ha trovato il suo spazio specifico nel mondo dell’automobilismo. Al netto delle opinioni dei puristi, il campionato ha tutto quello che serve: interesse mediatico, sponsor, costruttori e imprevedibilità nei risultati (almeno fino a oggi). Di conseguenza, con questi ingredienti, i piloti sono sempre più invogliati a parteciparvi.</p>
      <blockquote>
        <a href="https://www.formulapassion.it/motorsport/formula-e/alla-venturi-arriva-lo-stesso-sponsor-della-williams-rokit-468606.html">Alla Venturi arriva lo stesso sponsor della Williams</a>
      </blockquote>
      <p><b>Felipe Massa</b>, uno che in F1 ha quasi vinto un titolo mondiale, è uno dei nomi della Formula E con il curriculum più pesante. Per lui la scelta è stata quasi ovvia: “<i>Per me fu l’unico campionato interessante e su cui puntare dopo aver lasciato la Formula 1. Mi sono concentrato su di esso perché credo nel suo futuro, più che nel progetto di altri campionati altrettanto blasonati. Penso che oggi qualsiasi pilota che non ha l’opportunità o i mezzi per correre in F1 punti dritto alla Formula E. Il campionato cresce e diventa sempre più grande, era la serie giusta al momento giusto ed è ancora così anno dopo anno</i>“. La qualità dei piloti, dice il 38enne brasiliano, è fuori discussione: “<i>tutti i piloti che sono qui potrebbero correre in Formula 1, vincere delle gare e avere successo</i>“.</p>
      <blockquote>
        <a href="https://www.formulapassion.it/motorsport/formula-e/mahindra-iniziativa-ecologica-per-il-primo-fan-boost-dellanno-2019-2020-alberi-piantati-468266.html">Mahindra, un albero per ogni voto nel Fanboost</a>
      </blockquote>
      <p>Con sei costruttori (rispetto ai 4 della F1), non c’è dubbio che i budget in Formula E siano decisamente buoni rispetto ad altri campionati dove manca l’appoggio diretto di una casa. E le possibilità professionali per i piloti sono notevoli. Infatti l’elenco è pieno di titolati. Per la stagione 2019/2020 ci sono in griglia <b>sei ex F1</b> (Buemi, D’Ambrosio, Di Grassi, Hartley, Massa, Vandoorne, Vergne, Wehrlein) campioni o piazzati in <b>F2 e GP2</b> (Bird, Calado, De Vries, Rowland) vincitori assoluti o di classe a <b>Le Mans</b> (Jani, Lotterer, Turvey) campioni delle <b>WSR</b> by Renault (Frijns), piazzati nel <b>DTM</b> (Mortara, Muller) e vincitori/piazzati di categorie giovanili di spicco come GP3 o F3 (Abt, Da Costa, Evans, Gunther, Sims). Il meno titolato è uno che ha vinto gare nel WTCC, cioè il cinese Ma Qinghua. Una serie in crescita e piloti di spicco: la Formula E non è mai stata meglio di così.</p>
      <footer>RIPRODUZIONE RISERVATA</footer>
    </article>
  </body>
</html>