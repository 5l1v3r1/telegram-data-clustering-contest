<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/shiffrinova-pojmenovala-soba-po-legende-ktere-vzala-rekord/1825056?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T15:09:00+00:00"/>
    <meta property="og:title" content="Shiffrinová pojmenovala soba po legendě, které vzala rekord"/>
    <meta property="og:description" content="Levi (Finsko) - Po rekordním vítězství vzdala americká lyžařka Mikaela Shiffrinová hold Ingemaru Stenmarkovi, jehož rekord v sobotu odpoledne překonala. Ve finském Levi dostala za 41. slalomářský triumf ve Světovém poháru tradiční cenu soba a později oznámila, že mu vybrala jméno právě po švédské legendě."/>
  </head>
  <body>
    <article>
      <h1>Shiffrinová pojmenovala soba po legendě, které vzala rekord</h1>
      <address><time datetime="2019-11-25T15:09:00+00:00">25 Nov 2019, 15:09</time> by <a rel="author" href="http://www.ctk.cz/" target="_blank">ČTK</a></address>
      <p>Levi (Finsko) - Po rekordním vítězství vzdala americká lyžařka Mikaela Shiffrinová hold Ingemaru Stenmarkovi, jehož rekord v sobotu odpoledne překonala. Ve finském Levi dostala za 41. slalomářský triumf ve Světovém poháru tradiční cenu soba a později oznámila, že mu vybrala jméno právě po švédské legendě.</p>
      <p>"Ráda tě poznávám, Ingemare," napsala Shiffrinová na instagramu k <a href="https://www.teamusa.org/-/media/TeamUSA/AlpineSkiing/Shiffrin_Mikaela/2019/shiffrin_mikaela_112319_800x425_2.jpg">fotce</a> se sobem. Od pořadatelů v Levi nejlepší současná lyžařka dostala už čtvrtého. Předchozí soby pojmenovala Rudolph (v roce 2013), Sven (2016) a Mr. Gru (2018).</p>
      <p>Aby mohl být čtvrtý sob v pořadí Ingemar, musela Shiffrinová počkat do neděle na Stenmarkův souhlas. "Je to pocta jednomu z největších lyžařů všech dob. Pořád si myslím, že byl lepší než já. Neberu to tak, že jsem mu vzala rekord. Jen na něj navazuju," řekla.</p>
    </article>
  </body>
</html>