<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780958/%D8%A7%D8%B4%D8%AA%D8%BA%D8%A7%D9%84-%DB%B3%DB%B5%DB%B0%DB%B0-%D9%81%D8%A7%D8%B1%D8%BA-%D8%A7%D9%84%D8%AA%D8%AD%D8%B5%DB%8C%D9%84-%D8%AF%D8%A7%D9%86%D8%B4%DA%AF%D8%A7%D9%87-%D9%87%D8%A7%DB%8C-%D9%84%D8%B1%D8%B3%D8%AA%D8%A7%D9%86-%D8%AF%D8%B1-%D8%A8%D9%86%DA%AF%D8%A7%D9%87-%D9%87%D8%A7%DB%8C-%D8%A7%D9%82%D8%AA%D8%B5%D8%A7%D8%AF%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T15:48:54+00:00"/>
    <meta property="og:title" content="مدیرکل تعاون، کار و رفاه اجتماعی لرستان خبر داد؛ اشتغال ۳۵۰۰ فارغ التحصیل دانشگاه‌های لرستان در بنگاه‌های اقتصادی"/>
    <meta property="og:description" content="خرم‌آباد- مدیرکل تعاون، کار و رفاه اجتماعی لرستان از به کار گیری سه هزار و ۵۴۳ نفر از فارغ التحصیلان دانشگاهی این استان در بنگاه‌های اقتصادی خبر داد."/>
  </head>
  <body>
    <article>
      <h1>مدیرکل تعاون، کار و رفاه اجتماعی لرستان خبر داد؛ اشتغال ۳۵۰۰ فارغ التحصیل دانشگاه‌های لرستان در بنگاه‌های اقتصادی</h1>
      <address>
        <time datetime="2019-11-25T15:48:54+00:00">25 Nov 2019, 15:48</time>
      </address>
      <p>به گزارش <a href="https://www.mehrnews.com/">خبرنگار مهر</a>، علی آشتاب در جلسه کارآفرینی که به مناسبت هفته ملی کارآفرینی با موضوع پرورش ایده تا تجاری سازی محصول با بیان اینکه ایجاد اشتغال و کاهش بیکاری نیاز به ترویج و فرهنگ سازی کارآفرینی، خلاقیت و پرورش استعدادها درجامعه دارد، اظهار داشت: خلاقیت و کارآفرینی بایستی در فرهنگ ما و از دبستان تا دانشگاه آموزش داده شود تا بستر لازم برای بروز ایده ها به خصوص در جوانان گسترش پیدا کند.</p>
      <p>وی، افزود: یکی دیگر از زمینه های توسعه و خلاقیت، تروج فرهنگ کار گروهی و استفاده از خرد جمعی است تا با بهره گیری از کار جمعی و تعاون، فعالیت های چشم گیر و خلاقانه ای در راستای توسعه جامعه بیرون آید.</p>
      <p>مدیر کل تعاون، کار و رفاه اجتماعی لرستان همچنین آموزش، تحقیق و خدمت به جامعه را اهداف اصلی دانشگاهها فنی و کاربردی عنوان کرد و افزود: هدف عمده آموزش، کارآفرینی این است که فراگیران اعتماد به نفس و ظرفیت لازم برای خود اظهاری را کسب کنند و بتوانند دانشی را که فرا گرفته اند در عمل به کار گرفته و یاد بگیرند که چگونه فرصت ها را شناسایی و مورد بهره برداری قرار دهند و با یکدیگر همکاری داشته باشند.  </p>
      <p>آشتاب، سپس به طرح های این اداره کل در حمایت از فارغ التحصیلان دانشگاهی استان اشاره کرد و گفت: طرح کاروزی دانش آموختگان برای کسب مهارت های فنی برای تمامی بخش های اقتصادی در لرستان اجرا شده که از ابتدای شروع این طرح تاکنون تعداد ۳ هزار و ۵۴۳ نفر فارغ التحصیل دانشگاهی در بنگاههای اقتصادی به کارگیری شده اند.</p>
      <p>وی، افزود: طرح دیگری که وزارت تعاون کار و رفاه اجتماعی برای حمایت از اشتغال و دانشگاهیان ارائه کرده طرح یارانه دستمزد است که کارفرمایان در صورت حفظ اشتغال موجود می توانند با به کارگیری فارغ التحصیلان دانشگاهی جویای کار از معافیت بیمه ای برخوردار شده و یک سوم حقوق آنها را به مدت یک سال پرداخت کنند.</p>
    </article>
  </body>
</html>