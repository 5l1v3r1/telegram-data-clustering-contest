<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/BO/id/2111810"/>
    <meta property="og:site_name" content="www.bta.bg"/>
    <meta property="article:published_time" content="2019-11-25T15:10:00+00:00"/>
    <meta property="og:title" content="Ученици участваха в шестчасов маратон по предприемачество в Русе"/>
    <meta property="og:description" content="Русе, 25 ноември /Мартин Пенев, БТА/ Шестчасов маратон по предприемачество е събрал на иновационен лагер в Русенския университет ученици от шест училища в крайдунавския град. Това съобщиха от висшето учебно заведение в Русе. Участниците е трябвало да решават казус, свързан с търсене на идея, която да бъде с екологична, социална или социално-екологична насоченост. Седемнайсет ученически екипи са се състезавали за първото място. Журито е определило като най-иновативно решението на отбор &quot;BioTeam&quot; от математическата гимназия &quot;Баба Тонка&quot;, който е предложил построяването на специални ботанически градини за отглеждане на пчели. Част от приходите ще отиват за насърчаване производството на биопестициди. От висшето училище информират, че пчелите имат важна роля за биоразнообразието, но стотици пчелни семейства измират заради пестицидите, с които се пръскат посевите. Класиралият се на второ място отбор &quot;КафЕКО&quot; - отново от математическата гимназия, е предложил да се произвеждат пелети от утайка на кафе. Те щели да отделят…"/>
  </head>
  <body>
    <article>
      <h1>Ученици участваха в шестчасов маратон по предприемачество в Русе</h1>
      <address>
        <time datetime="2019-11-25T15:10:00+00:00">25 Nov 2019, 15:10</time>
      </address>
      <p>BOBSTH 15:12:01 25-11-2019</p>
      <p>GI1508BO.018</p>
      <p>Русе - университет</p>
      <p>Ученици участваха в шестчасов маратон</p>
      <p>по предприемачество в Русе</p>
      <p>Русе, 25 ноември /Мартин Пенев, БТА/</p>
      <p>Шестчасов маратон по предприемачество е събрал на иновационен лагер в Русенския университет ученици от шест училища в крайдунавския град. Това съобщиха от висшето учебно заведение в Русе.</p>
      <p>Участниците е трябвало да решават казус, свързан с търсене на идея, която да бъде с екологична, социална или социално-екологична насоченост.</p>
      <p>Седемнайсет ученически екипи са се състезавали за първото място. Журито е определило като най-иновативно решението на отбор "BioTeam" от математическата гимназия "Баба Тонка", който е предложил построяването на специални ботанически градини за отглеждане на пчели. Част от приходите ще отиват за насърчаване производството на биопестициди.</p>
      <p>От висшето училище информират, че пчелите имат важна роля за биоразнообразието, но стотици пчелни семейства измират заради пестицидите, с които се пръскат посевите.</p>
      <p>Класиралият се на второ място отбор "КафЕКО" - отново от математическата гимназия, е предложил да се произвеждат пелети от утайка на кафе. Те щели да отделят 80 процента по-малко вредни емисии от дървесината и 20 на сто повече топлина от нея.</p>
      <p>Третото място е заел отбор "Иксия" от професионалната гимназия по икономика на управлението, който е предложил разработване на идеята за "пластфалт" - асфалт от пластмасови отпадъци. Целта е намаляване на замърсяването на околната среда.</p>
      <p>Иновационният лагер се осъществява за поредна година, а партньори са клубът по предприемачество "Успешните хора" към математическата гимназия "Баба Тонка" и Русенският университет.</p>
      <p>/ГИ/</p>
    </article>
  </body>
</html>