<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2584035/u-ternopoli-na-cornovola-hocut-vstanoviti-gromadskij-tualet"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-25T15:32:00+00:00"/>
    <meta property="og:title" content="У Тернополі на Чорновола хочуть встановити громадський туалет"/>
    <meta property="og:description" content="Спочатку вбиральню мали облаштувати у закутку біля приміщення «Укрпошти»"/>
  </head>
  <body>
    <article>
      <h1>У Тернополі на Чорновола хочуть встановити громадський туалет</h1>
      <address><time datetime="2019-11-25T15:32:00+00:00">25 Nov 2019, 15:32</time> by <a rel="author">Антоніна Албул</a></address>
      <p>
        <i>Громадський туалет планують встановити неподалік фонтанів на вулиці Чорновола.</i>
      </p>
      <p>Про це розповіли у прес-службі Тернопільської міської ради. Повідомляє «<a href="https://ternopil-future.com.ua/uk">Ternopil-future</a>».</p>
      <p>Спочатку вбиральню мали облаштувати у закутку біля приміщення «Укрпошти». Заклад звичайно потрібний для центру міста, проте плани змінилися і громадський туалет встановлять біля МАФу одразу ж неподалік оновленої площі Чорновола.</p>
      <p>В міській раді зазначають, що проект вже розробили та замовили туалети. На площі вже почали встановлювати необхідні комунікації. Однак, така ідея не надто радує пересічних тернополян, які люблять відпочивати на лавочках і любуватися новими фонтанами. Краєвиди та навколишні аромати дещо псуватиме громадська вбиральня. Наразі невідомо у скільки туалет обійдеться бюджету місту та чи буде він безкоштовним для тернополян.</p>
      <p>Нагадаємо, раніше в міській раді анонсували масштабну реконструкцію громадської вбиральні, яка знаходиться в парку «Топільче». Загалом на засіданні виконавчого комітету депутати вирішили виділити на реконструкцію прилеглої території та самого туалету 151 тисячу гривень.</p>
      <p>За договором укладеним з підрядниками громадська вбиральня повинна працювати в постійному режимі.  Хоч туалет мали реконструювати до серпня, однак і на сьогодні роботи не виконані в повному обсязі. Виконавці реконструкції зазначають, що спорудження туалету майже повністю виконане, однак ще тривають останні роботи в громадській вбиральні, яку планують таки відкрити до кінця року.</p>
      <p>Варто додати, що туалети будуть абсолютно безкоштовними для усіх відвідувачів. Окрім цього в Тернополі таки запрацює коворкінг центр, де підприємці зможуть взяти в оренду робочі місця, а також провести семінари, конференції чи інші заходи. В центрі обладнають комп’ютеризовані робочі місця та конференц-зал, який зможе вмістити до 60 людей.</p>
    </article>
  </body>
</html>