<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/ing-bank-romania-veniturile-si-profitul-net-au-crescut-cu-circa-13-in-primele-9-luni-1922402125342019111519180189"/>
    <meta property="og:site_name" content="News.ro"/>
    <meta property="article:published_time" content="2019-11-25T15:21:34+00:00"/>
    <meta property="og:title" content="ING Bank România: Veniturile şi profitul net au crescut cu circa 13% în primele 9 luni"/>
    <meta property="og:description" content="Sucursala din România a grupului financiar olandez ING Bank a raportat, luni, o creştere a veniturilor de 13% în primele nouă luni, faţă de aceeaşi perioadă a anului trecut, la 1,537 miliarde lei, în timp ce profitul net a avansat cu 13,2%, la 599 milioane lei."/>
  </head>
  <body>
    <article>
      <h1>ING Bank România: Veniturile şi profitul net au crescut cu circa 13% în primele 9 luni</h1>
      <address><time datetime="2019-11-25T15:21:34+00:00">25 Nov 2019, 15:21</time> by <a rel="author">Dinu Boboc</a></address>
      <p>
        <b>Sucursala din România a grupului financiar olandez ING Bank a raportat, luni, o creştere a veniturilor de 13% în primele nouă luni, faţă de aceeaşi perioadă a anului trecut, la 1,537 miliarde lei, în timp ce profitul net a avansat cu 13,2%, la 599 milioane lei.</b>
      </p>
      <p>Totodată, profitul brut a ajuns la 704 milioane lei la finalul primelor nouă luni, în creştere cu 17% comparativ cu aceeaşi perioadă a anului trecut, susţinut de puternica evoluţie comercială.</p>
      <p>”Veniturile au crescut cu 13%, la 1.537 milioane, datorită dinamicii volumelor comerciale. Costurile operaţionale au ajuns la 675 milioane lei, în creştere cu 3% faţă de septembrie 2018, influenţate de creşterea numărului de angajaţi şi a salariilor. Şi costurile de risc au crescut la 158 milioane lei, în acelaşi ritm cu evoluţia creditării. Astfel, profitul net a ajuns la 599 milioane lei la sfărşitul celui de-al treilea trimestru”, se arată în comunicat.</p>
      <p>Cota de piaţă în volumul creditelor angajate a ajuns la 10% la finalul lui septembrie. Volumul creditării a crescut la 26,9 miliarde lei, mai mult cu 9% respectiv 2,2 miliarde lei în 12 luni.</p>
      <p>”Portofoliul de credite este preponderent generat de segmentul Retail, cu 61% dintre credite oferite clienţilor persoane fizice. Comparativ cu anul trecut, creditarea în segmentul IMM-urilor a crescut cu 8%. La o analiză de piaţă ce vizează numai creditele nou contractate de persoane fizice, aproape 1 din 5 credite sunt oferite de ING. Portofoliul continuă să fie unul sănătos, cu o rată a creditelor neperformante de 3,4% din totalul volumelor de credite acordate”, se arată în comunicat.</p>
      <p>Volumul depozitelor a ajuns la 34,3 miliarde de lei la finalul celui de-al treilea trimestru, o creştere de 16% respectiv 4,7 miliarde în ultimele 12 luni. Cota de piaţă ajunge astfel la 9,5%, comparativ cu 9% cât înregistra după cele nouă luni din 2018, rezultat influenţat şi de numărul crescut de clienţi ce încasează venituri recurente în conturile ING.</p>
      <p>
        <b>Numărul de utilizatori şi interacţiunile cu banca continuă să crească</b>
      </p>
      <p>”Numărul de utilizatori şi interacţiunile cu banca continuă să crească. Peste 1 milion clienţi au accesat aplicaţia ING Home’Bank în 2019, cu 40 milioane contacte în ultimele trei luni, reprezentând o creştere de 40% comparativ cu aceeaşi perioadă a anului 2018”, se arată în comunicat.</p>
      <p>În luna iulie, ING a renunţat la vechea versiune a aplicaţiei Home’Bank, migrând clienţii care încă o utilizau pe o nouă platformă ajustată mai bine telefonului mobil. Trecerea la noua interfaţă a accelerat şi mai mult utilizarea de pe mobil, de unde provine acum mai mult de 90% din traficul înregistrat.</p>
      <p>”Adopţia masivă în România a aplicaţiei pe mobil este susţinută de opţiuni precum accesul universal la plăţile prin telefon, de pe orice dispozitiv şi sistem de operare, dovadă fiind cei 120.000 clienţi care au plătit cu telefonul mobil, de pe Android sau iPhone, în cel de-al treilea trimestru. Telefonul mobil aduce şi un control mai bun al cheltuielilor şi tranzacţiilor prin funcţia gratuită de notificări push, pe care au activat-o de două ori mai mulţi clienţi decât anul trecut, reprezentând aproximativ 30% din portofoliul total de clienţi”, se arată în comunicat.</p>
      <p>Digitalizarea completă a procesului pentru creditele de nevoi personale face ca unul din 5 credite acordate de bancă să se efectueze prin aplicaţia ING Home’Bank, de oricând şi oriunde, în mai puţin de 15 minute.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>