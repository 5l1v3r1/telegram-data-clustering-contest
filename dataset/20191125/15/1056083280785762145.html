<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402701/%D8%A7%D8%B2-%D9%BE%D8%B1%D9%88%DA%98%D9%87-%D9%87%D8%A7%DB%8C-%D9%85%D9%86%D8%AA%D8%AE%D8%A8-%D8%AA%D9%88%D9%84%DB%8C%D8%AF-%D9%85%D8%B1%DA%A9%D8%A8-%D8%B1%D8%B3%D8%A7%D9%86%D8%A7-%D8%AD%D9%85%D8%A7%DB%8C%D8%AA-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T15:03:14+00:00"/>
    <meta property="og:title" content="از پروژه‌های منتخب تولید مرکب رسانا حمایت می‌شود"/>
    <meta property="og:description" content="معاونت علمی و فناوری ریاست جمهوری سعی دارد با شناسایی فناوری‌های نوظهور، زمینه بومی‌سازی و توسعه آنها را در کشور فراهم سازد. مرکب‌های رسانا از جمله فناوری‌های پر کاربرد و جدید هستند."/>
  </head>
  <body>
    <article>
      <h6 class="kicker">با اعلام فراخوان ستاد توسعه فناوری‌های فوتونیک، لیزر، مواد پیشرفته و ساخت؛</h6>
      <h1>از پروژه‌های منتخب تولید مرکب رسانا حمایت می‌شود</h1>
      <address>
        <time datetime="2019-11-25T15:03:14+00:00">25 Nov 2019, 15:03</time>
      </address>
      <p>معاونت علمی و فناوری ریاست جمهوری سعی دارد با شناسایی فناوری‌های نوظهور، زمینه بومی‌سازی و توسعه آنها را در کشور فراهم سازد. مرکب‌های رسانا از جمله فناوری‌های پر کاربرد و جدید هستند.</p>
      <p>به گزارش ایسنا، ستاد توسعه فناوری‌های فوتونیک، لیزر، مواد پیشرفته معاونت علمی و فناوری ریاست جمهوری اعلام کرده است که از «طرح‌های مورد تایید» مرتبط با حزه مرکب‌های رسانا حمایت خواهد کرد.</p>
      <p>با پیشرفت علم و به وجود آمدن امکانات و صنایع جدید، هرروزه مواد هوشمند با قابلیت‌های متنوع پا به عرصه فناوری و صنعت می‌گذارند. یک نمونه از این مواد، مرکب‌های رسانا هستند که با حضور خود انقلابی در صنایع گوناگون ازجمله مدارها و علم رباتیک ایجاد کردند.</p>
      <p>مرکب‌های رسانا در مواردی به وجود آورنده شاخه‌های جدیدی از علم از جمله حسگرهای بی‌سیم بر پایه‌ی فناوری بازشناسی با امواج رادیویی شده­اند.</p>
      <p>ممکن است در صورت عدم توسعه فناوری‌های مرتبط با مرکب رسانا در کشور، در آینده امکان تولید بسیاری از محصولات نیازمند به این ماده وجود نداشته باشد.</p>
      <p>می‌توان از مرکب‌های رسانا در تولید کارت‌های امنیتی استفاده کرد که دارای قابلیت شناسایی به وسیله امواج مغناطیسی هستند.</p>
      <p>این محصول می‌تواند به ‌صورت مستقیم برای پرینت بردها و مدارهای الکتریکی به‌جای ساخت آنها نیز مورد استفاده قرار گیرد. همچنین قطعات الکترونیکی که احتیاج به یک غشای رسانا نازک دارند مانند کیبوردهای نسل جدید، می توانند از مرکب رسانا استفاده کنند.</p>
      <p>علاوه بر این مرکب‌های رسانا در صنایع مختلفی از جمله ساخت: باتری­ها، کانداکتورها، نورهای LED و حافظه‌های هوشمند کاربرد دارد.</p>
      <p>
        <b>اعلام فراخوان برای حمایت از تولید مرکب رسانا بر پایه پلیمرهای رسانا</b>
      </p>
      <p>ستاد توسعه فناوری‌های فوتونیک، لیزر، مواد پیشرفته و ساخت معاونت علمی و فناوری ریاست جمهوری، از فعالان این حوزه دعوت کرده است، پیشنهادهای همکاری خود را به این ستاد ارسال کنند. اعلام آمادگی برای مشارکت از سوی یک واحد صنعتی مرتبط به طرح، موجب کسب امتیاز و همچنین اولویت‌دهی به طرح دریافتی می‌شود.</p>
      <p>در این فراخوان از شخصیت‌های حقوقی (شرکت‌ها، دانشگاه‌ها، مراکز پژوهشی و ...) دعوت می‌شود؛ که در ارتباط با موضوع « تولید مرکب رسانا بر پایه پلیمرهای رسانا» پیشنهادهای خود را حداکثر تا تاریخ 30 آذر، از طریق بخش ارسال طرح در سایت ستاد توسعه فناوری‌های فوتونیک، لیزر، مواد پیشرفته و ساخت به آدرس http://pam.isti.ir/ ارسال کنند.</p>
      <p>علاقه مندان و متقاضیان همچنین می‌توانند جهت کسب اطلاعات بیشتر با شماره 22414193-021 داخلی 1211، تماس بگیرند.</p>
      <p>انتهای پیام</p>
    </article>
  </body>
</html>