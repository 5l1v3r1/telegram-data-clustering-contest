<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/jysk-otchete-28-po-visok-oborot-v-balgariya.html"/>
    <meta property="og:site_name" content="Money.bg"/>
    <meta property="article:published_time" content="2019-11-25T15:03:19+00:00"/>
    <meta property="og:title" content="JYSK отчете 28% по-висок оборот в България"/>
    <meta property="og:description" content="Печалбата спада с 11% заради направените инвестиции, коментират от компанията"/>
  </head>
  <body>
    <article>
      <h1>JYSK отчете 28% по-висок оборот в България</h1>
      <address>
        <time datetime="2019-11-25T15:03:19+00:00">25 Nov 2019, 15:03</time>
      </address>
      <p>Веригата магазини JYSK отчете повишаване на оборота в България от 27,5 процента до 59 милиона лева и спад на печалбата преди облагане от 11 процента до 4 милиона лева, съобщиха от компанията. Данните се отнасят за финансовата година на групата до края на август т.г.</p>
      <p><i>"Резултатите през финансовата 2019 се дължат на един сбор от фактори, сред които повишението в продажбите при вече съществуващите магазини, откриването на нови обекти и инвестиции, направени както в сферата на търговията, така и в логистичната база в Божурище"</i>, коментира Алекс Брату, Country Manager JYSK Румъния и България.</p>
      <p>Спадът на печалбата се дължи на инвестициите, които компанията е направила в България, посочват оттам. Общият размер на вложенията е €107 милиона. Резултатът при оборота е рекорден за компанията у нас след отварянето на първия магазин през далечната 2005 г.</p>
      <p>През финансовата 2019 JYSK България откри 6 нови магазина в градовете Видин, Русе, Монтана, Димитровград, Габрово и София. Също така обнови своя магазин в Бургас. Отворен бе и логистичният център в Божурище.</p>
      <p>Резултатите на групата в международен план следват същия положителен тренд. Компанията направи масивни инвестиции през 2019 г. и въпреки това оборотът на групата на JYSK се е повишил с 6,3% през изминалата година и достига до €3,794 милиардао, а печалбата преди облагане е €436 милиона.</p>
      <p>JYSK е международна верига от магазини със скандинавски корени, която предлага всичко за дома. Първият магазин е отворен на 2 април в Дания през 1979 г. Днес JYSK има над 2 700 магазина в 52 държави. В Германия и Австрия магазините се наричат Dänisches Bettenlager, а в останалата част на света - JYSK.</p>
      <p>В България JYSK стъпва на пазара през 2005 г., като отваря първия си обект в страната в Пловдив. До днес веригата магазини има 29 обекта в 19 български града, с общо над 400 служителя. Логистичният център на JYSK България се намира в държавен индустриален парк в Божурище.</p>
      <p>В Румъния компанията отчете ръст на приходите от 20,5 процента до €123 милиона и печалба от €16 милиона, ръст от 12,8 процента. През годината JYSK е отворила 15 нови магазина в северната ни съседка.</p>
    </article>
  </body>
</html>