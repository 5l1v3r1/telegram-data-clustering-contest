<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33190/xfactor-backstage-esclusivo"/>
    <meta property="og:site_name" content="DDay.it"/>
    <meta property="article:published_time" content="2019-11-25T15:03:00+00:00"/>
    <meta property="og:title" content="Lo show delle meraviglie tecnologiche: il backstage esclusivo dai live di X Factor"/>
    <meta property="og:description" content="Ogni anno la macchina produttiva di X Factor si supera inserendo nuove tecnologie e mettendo in scena lo show più sofisticato e complesso della TV italiana, tassativamente live e a cadenza settimana. Siamo andati a vedere come le 200 persone che vi lavorano sanno amalgamarsi, usando la tecnologia e la professionalità come collante, per muoversi come si si trattasse di un solo grande e agile organismo."/>
  </head>
  <body>
    <article>
      <h1>Lo show delle meraviglie tecnologiche: il backstage esclusivo dai live di X Factor</h1>
      <h2>Ogni anno la macchina produttiva di X Factor si supera inserendo nuove tecnologie e mettendo in scena lo show più sofisticato e complesso della TV italiana, tassativamente live e a cadenza settimana. Siamo andati a vedere come le 200 persone che vi lavorano sanno amalgamarsi, usando la tecnologia e la professionalità come collante, per muoversi come si si trattasse di un solo grande e agile organismo.</h2>
      <address><time datetime="2019-11-25T15:03:00+00:00">25 Nov 2019, 15:03</time> by <a rel="author">Gianfranco Giardina</a></address>
      <p>C'è un fascino tutto particolare ad attraversare quella parete immaginaria, che corrisponde allo schermo del nostro TV, e <b>andare dentro uno show televisivo</b>. E il fascino si trasforma in puro stupore se il salto di questa barriera porta dentro lo show televisivo per eccellenza, quello certamente tecnicamente più sofisticato di tutta la TV italiana: <b>X Factor</b>. Guardandolo non più da davanti, ma da dietro, dalle quinte e dal backstage, dai banchi regia e dalle incredibili macchine di scena. Per vedere muoversi  e dispiegarsi quella gigantesca macchina organizzativa e tecnica che, a dispetto delle proprie dimensioni, dimostra un'agilità incredibile nel mettere in scena ogni settimana in maniera sempre nuova oltre due ore di show musicale.</p>
      <p><b>DDAY.it ha potuto visitare in esclusiva il backstage e tutta l'infrastruttura tecnologica sotto la sapiente guida di Francesca Desideri</b>, organizzatore generale della produzione. E così abbiamo potuto incontrare tutti i ruoli chiave di questa macchina incredibile e cercare di raccontarla in <b>un articolo che, per una volta, dia risalto a chi in video non ci va ma che la TV la fa davvero</b>.</p>
      <p>X Factor, per chi non lo sapesse, è il talent show di Sky in onda ogni giovedì alle 21.15 su Sky Uno; sempre disponibile on demand, visibile su Sky Go, su smartphone, tablet e PC (anche in viaggio nei Paesi dell’Unione Europea), e in streaming su NOW TV.</p>
      <p> </p>
      <h4>Il videoreportage dal backstage di X Factor 13</h4>
      <figure>
        <iframe src="https://www.youtube.com/embed/pWTTrTrYKsU" width="640" height="360" data-service="Youtube" scrolling="no"/>
      </figure>
      <hr/>
      <h3>La cadenza settimanale e il coordinamento tra mille funzioni</h3>
      <p><b>Tutto succede in una settimana</b>. Quando il giovedì notte si spengono le camere e le luci e iniziano le pulizie, lo studio sembra addormentarsi; ma è solo la calma prima di una nuova tempesta. Sette giorni dopo, anzi sei giorni e 20 ore (perché con questi tempi contano anche le ore), un assistente di studio darà il conto alla rovescia per l'inizio di un nuovo live. E in mezzo ci saranno mille prove, nuove scenografie, nuovi movimenti di macchina, inedite soluzioni grafiche e sempre più sofisticate trovate registiche.</p>
      <figure>
        <img src="https://cdn.dday.it/system/uploads/picture/image/59037/content_big__DSC4236.jpg"/>
        <figcaption>Un momento della performance di Davide Rossi: la messa in scena prevede una serie di effetti in animazione 3D proiettati su una garza che è tesa davanti al palcoscenico e che creano una sensazione di "multilayer" davvero seducente. </figcaption>
      </figure>
      <p>Partiamo dal fondo: la sensazione più forte che portiamo a casa dalla nostra visita, al di là dello stupore per così tanta tecnologia tutta insieme, sono <b>i percorsi di interazione umana che portano tutte le funzioni, dal direttore artistico Simone Ferrari e dal regista Luigi Antonini fino all'ultimo degli elettricisti o dei carpentieri a muoversi in maniera perfettamente coerente</b>, come se si trattasse di un solo organismo armonico e non di 200 persone. Qui si tratta di mettere in scena degli artisti, di valorizzarne la musica e le performance, partendo da un concept scenico e artistico che va declinato in maniera sinergica in tutti gli aspetti: le scenografie, ovviamente; ma anche le luci che devono esaltarle ed esaltare l'immagine degli artisti sul palco; e quindi le riprese e lo stile di regia, con tanto di grafica ed effetti che vanno in sovraipressione e ad animare i tantissimi ledwall di studio.</p>
      <figure>
        <img src="https://cdn.dday.it/system/uploads/picture/image/59026/content_big__DSC4111.jpg"/>
        <figcaption>I ledwall vengono utilizzati in maniera coordinata con le scenografie fisiche: le insegne in primo piano sono in legno; quelle sullo sfondo sono semplicemente riprodotte utilizzando luminosità e contrasto dei ledwall. L'effetto è perfettamente integrato.</figcaption>
      </figure>
      <p>Tutto deve convergere nella stessa direzione per uno sforzo sempre originale: <b>si cerca, pur nel medesimo studio/stadio, di inventarsi un racconto originale per ogni performance</b>. E incredibilmente, in quei tre minuti di canzone, si vedono tutti gli sforzi della settimana arrivare a compimento in perfetta sincronia e coerenza: tutto si incastra in un puzzle che incanta gli spettatori, che però probabilmente non immaginano neppure gli sforzi che ci sono dietro.</p>
      <p>Il venerdì, il giorno dopo il live, e nel week end, lo studio riposa. E il venerdì è il "giorno libero" anche per molti dei professionisti impegnati nella produzione. Non tutti: dal giorno dopo del live si passa alle nuove assegnazioni e inizia la produzione musicale e la messa a punto delle performance canore. I creativi hanno già iniziato a lavorare, almeno a grandi linee, alle messe in scena; gli scenografi hanno già abbozzato gli schizzi delle macchine di scena che intendono realizzare per il giovedì successivo. <b>Il lunedì mattina l'X Factor dome, insieme al suo generatore elettrico da un megawatt, si rimette in moto</b>: c'è l'appuntamento con la prima prova in studio in cui i concorrenti provano i propri pezzi con tutto quanto è già pronto (e senza le tante cose che dovranno essere messe a punto). In questa occasione si fa una ripresa con una sola camera, un "totalone" che diventa lo strumento di base per il regista, il direttore della fotografia, lo scenografo e tutti gli altri che avranno pochi giorni per mettere a punto tutti i particolari del loro lavoro e soprattutto per coordinarsi tra di loro.</p>
      <p>Nei giorni successivi la vita del X Factor Dome scorre frenetica, tra prove, messe a punto e aggiustamenti. Fino alle ultime ore: prima della diretta, normalmente, si provano gli ospiti, sia sul fronte audio, che per la messa in scena e la regia. Si fanno le ultime correzioni, si rivedono gli ingressi giusti, si riprovano le luci. "<i>Abbiamo finito, tutti a cena, un'ora di pausa</i>", dice una voce in studio. Sono passate le 19: tra meno di due ore parte lo show. E poi, via, un'altra settimana così, fino alla finale del 12 dicembre.</p>
      <h3>15 camere e regia già pronte per il 4K: forse forse la finale...</h3>
      <p>I "pennelli" che Luigi Antonini, il regista, ha a disposizione per dipingere i suoi quadri sono una quindicina di camere, ognuna con il suo ruolo e la sua vocazione. Sono disposte in maniera strategica per costruire i tanti tagli necessari per inquadrare una parte dello studio mentre in un'altra parte si sta lavorando: oltre al gruppo delle camere "centrali", ci sono quelle nelle "fosse" ai lati del palco per inquadrature radenti o per il controcampo sui giudici; quelle nascoste negli scuri tra i ledwall.</p>
      <figure>
        <img src="https://cdn.dday.it/system/uploads/picture/image/59028/content_big__DSC4131.jpg"/>
        <figcaption>Tutte le camere usate per la produzione di X Factor sono 4K, sia per quello che riguarda la macchina di ripresa che le ottiche </figcaption>
      </figure>
      <p>Ci sono anche due carrelli che corrono parallelamente al palco, dietro i giudici: uno da 50 metri  è manuale e viene utilizzato soprattutto per avere tagli differenti di caso in caso; l'altro, invece, da 30 metri, è motorizzato e a controllo remoto e permette carrellate laterali molto veloci, utili per sequenze molto dinamiche.</p>
      <figure>
        <img src="https://cdn.dday.it/system/uploads/picture/image/59049/content_big__DSC3730.jpg"/>
        <figcaption>Il carrello principale, lungo 50 metri, attraversa i camminamenti dove passa il pubblico prima di sedersi e gli ospiti quando percorrono la passerella. Ovviamente il binario è a livello, senza creare le condizioni per un possibile inciampo.</figcaption>
      </figure>
      <p>Tanto per dare un'idea della portata dell'installazione, basti sapere che per tutti i collegamenti tra le camere e la regia e tutti i ritorni di segnale sono stati stesi 20 chilometri di cavi: tra un mese non ci sarà più nulla.</p>
      <p>C'è anche una steadycam, invero non molto usata nel live da noi seguito. Tutte le camere e le lenti utilizzate sono 4K e di fatto, lo è anche la regia utilizzata: "<i>Per il momento produciamo in Full HD</i> - ci confessa un tecnico - <i>ma ogni anno si aggiunge un tassello. Oramai non manca molto a trasformare la macchina in 4K</i>". A noi resta la speranza che il 4K possa già arrivare per la finale di quest'anno, il 12 di dicembre: in fondo la diffusione dei ricevitori Sky Q da un lato e quella dei TV 4K dall'altro sono aumentate vertiginosamente. Speriamo veramente che accada.</p>
      <h3>La DynamiCam: punti di vista e movimenti da drone</h3>
      <p>Uno degli strumenti prediletti da Antonini è <b>la flycam, quella camera stabilizzata retta da 4 cavi di acciaio e capace di muoversi in orizzontale e in verticale nello spazio permettendo movimenti di macchina decisamente spettacolari, da drone</b>.</p>
      <figure>
        <img src="https://cdn.dday.it/system/uploads/picture/image/58979/content_big__DSC3711.jpg"/>
        <figcaption>La DynamiCam può muoversi liberamente su un quadrato 80 x 80 metri, è stabilizzata e può essere orientata in qualsiasi direzione, anche a piombo verso il basso.</figcaption>
      </figure>
      <p>Per muovere la camera due operatori manovrano una serie di joystick: uno si occupa di spostare il sistema avanti e indietro, a destra e a sinistra, in alto e in basso, operando su due joystick; l'altro si dedica alla camera, di cui imposta direzione pan, tilt e zoom, oltre al fuoco. I due operatori devono essere molto affiatati, dato che i loro movimenti, per essere piacevoli, devono essere perfettamente coordinati.</p>
      <figure>
        <img src="https://cdn.dday.it/system/uploads/picture/image/58980/content_big__DSC3714.jpg"/>
        <figcaption>La DynamiCam viene pilotata da due operatori esperti: uno si occupa della posizione della camera nello spazio e dei relativi movimenti; l'altro pensa invece solo alla camera, direzionandola opportunamente, operando non solo su pan e tilt, ma anche sullo zoom e sul fuoco. I due devono essere decisamente affiatati e operare come se si trattasse di una persona sola.</figcaption>
      </figure>
      <p>La flycam utilizzata a X Factor si chiama <b>DynamiCam</b> e, rispetto ai prodotti simili, porta con sé alcune innovazioni. Innanzitutto è molto più piccola e leggera rispetto a quelle utilizzate generalmente, a tutto vantaggio dell'agilità e anche della capacità di defilarsi rispetto alle altre inquadrature per non entrare nel quadro. La DynamiCam è capace di spostarsi in orizzontale fino a 2,5 metri al secondo (praticamente 10 km/h) e, nel modello montato all'X Factor Dome, <b>può operare ovunque in un quadrato di 80 metri di lato</b>. Ovviamente la DynamiCam si muove anche in verticale arrivando anche a quote basse (l'assistente di studio spesso si raccomanda con il pubblico di stare seduti per motivi di sicurezza perché la camera volante potrebbe arrivare anche ad altezza testa). Sul telaio centrale è montato un gimbal con una piccolissima camera 4K (si tratta della Blackmagic MicroStudio 4K): questo contribuisce, insieme all'assenza di batterie, a rendere il sistema molto piccolo.</p>
      <figure>
        <img src="https://cdn.dday.it/system/uploads/picture/image/58981/content_big__DSC3722.jpg"/>
        <figcaption>I tiranti che reggono e movimentano la DynamiCam non sono semplici cavi d'acciaio: quelli anteriori si occupano anche di condurre l'energia elettrica necessaria per il funzionamento di camera e gimbal; quelli posteriori utilizzano invece uno speciale cavo d'acciaio con l'anima in fibra ottica: ne basta uno per mandare il segnale video in regia; l'altro resta di backup.</figcaption>
      </figure>
      <p>Ma se le batterie non ci sono, come si alimenta il sistema? La cosa ingegnosa è che gimbal e camera sono alimentate attraverso i cavi di acciaio anteriori, che di fatto fanno da conduttori in bassa tensione a corrente continua (uno è il polo positivo e l'altro quello negativo), che viene quindi distribuita a 12V a macchina e gimbal.</p>
      <p>Per il segnale video non si usano fragili link radio ma si va direttamente a cavo. Come? Beh, per questo si usano i due tiranti posteriori, che sono sempre in acciaio, ma questa volta attraversati da un'anima in fibra ottica che porta il segnale video in uscita dalla camera fino alla "terraferma". Bellissima soluzione, che funziona alla perfezione malgrado il lavoro a cui sono sottoposti questi cavi, sempre in tensione e srotolati e riarrotolati di continuo sui mulinelli ad azionamento motorizzato.</p>
      <h3>La regia sul timecode: ecco come ti trasformo un live di X Factor in un videoclip lungo due ore</h3>
      <p>Da casa uno spettatore potrebbe farsi catturare dal ritmo coinvolgente delle canzoni; anzi questo è proprio l'obiettivo di una regia molto dinamica, come quella impostata da Antonini durante le performance degli artisti, soprattutto le più movimentate. Ma se si fa un passo indietro e da spettatori si diventa osservatori un po' più distaccati dello stile registico, ci si rende conto di essere di fronte spesso a sequenze di stacchi e transizioni insolite per uno show live, molto più da videoclip. E in effetti uno degli aspetti più belli e incredibili della macchina produttiva di X Factor è proprio quello di riuscire a fare dal vivo sequenze di montaggio ed effettistica che sembrerebbero preclusi a show televisivi dal vivo. Impensabile realizzare sequenze con stacchi continui e passaggi da una camera all'altra anche a cadenze inferiori al secondo con sistemi tradizionali, chiamando le camere con l'interfono e facendo i "pianisti" sul banco regia. "<i>Da questa edizione abbiamo introdotto <b>CuePilot</b></i> - ci spiega il regista Luigi Antonini -,<i> un sistema fantastico. In pratica possiamo progettare la regia di ogni numero a computer e legarla al timecode della canzone</i>".</p>
      <figure>
        <img src="https://cdn.dday.it/system/uploads/picture/image/58951/content_big__DSC3623.jpg"/>
        <figcaption>Così si presenta una schermata di CuePilot: si vedono in timeline tutti gli stacchi programmati, con le tendine previste, i countdown all'ingresso della camera e, sotto la timeline, anche il testo della canzone, ovviamente in sincrono.</figcaption>
      </figure>
      <p><b>CuePilot</b> permette al regista e ai suoi aiuti di predisporre tutti gli stacchi da una camera all'altra in anticipo, inserendo anche gli effetti di transizione e un numero a piacere di tagli e tendine. "<i>Così possiamo fare una regia che altrimenti sarebbe impossibile per un evento live</i> - ci spiega Antonini -". Da tempo tutti gli spettacoli di questo tipo lavorano su timecode ma generalmente limitatamente agli effetti audio e alle luci; introducendo anche la regia video in timeline, è possibile progettare una gestione molto più coordinata di tutti gli eventi scenici, arrivando a una resa finale altrimenti irraggiungibile.</p>
      <figure>
        <img src="https://cdn.dday.it/system/uploads/picture/image/58986/content_big__DSC3747.jpg"/>
        <figcaption>Il regista Luigi Antonini riprova una performance appena impostata verificando che il risultato finale sia quello atteso. Sulla base dell'esito (può anche riavvolgere la registrazione e rivedere alcuni passaggi) decide insieme al proprio aiuto se e come cambiare alcuni stacchi.</figcaption>
      </figure>
      <p>CuePilot è già stato impiegato in grandi show internazionali, come l'Eurovision Song Contest e nell'ultima edizione di Sanremo: "<i>Non siamo i primi ad usare questo sistema, ma chi ci ha preceduto ha avuto tre mesi per preparare un numero</i> - chiarisce il regista -. <i>Noi dobbiamo fare tutto in una settimana...</i>".</p>
      <p>"<i>Certo</i> - prosegue Antonini - <i>un sistema di questo tipo ti costringe ad avere delle idee e a formalizzarle, non si lavora sulla base dell'estro del momento</i>".</p>
      <figure>
        <img src="https://cdn.dday.it/system/uploads/picture/image/58987/content_big__DSC3773.jpg"/>
        <figcaption>Il regista interviene su alcuni stacchi, modificandoli, poche ore prima della diretta.</figcaption>
      </figure>
      <p>Il regista ci ha raccontato che il suo lavoro inizia analizzando, canzone per canzone, la prima prova ripresa con la camera fissa totale: mettendo questa in timeline e conoscendo a menadito la posizione e i tagli possibili con la dotazione di camere di studio, inizia a costruire la regia del numero sulla base musicale, inserendo anche le opportune indicazioni per i cameraman. Questa operazione può essere fatta ovunque su un mac qualsiasi, visto che il sistema è in cloud: "<i>Mi capita spesso di iniziare a impostare la regia in hotel di sera</i> - ci racconta Antonini -. <i>La programmazione la faccio in prima persona e se mi viene in mente una nuova idea, la carico a sistema dovunque io sia. Potenzialmente si potrebbe arrivare anche a gestire tutto da remoto…</i>".</p>
      <figure>
        <img src="https://cdn.dday.it/system/uploads/picture/image/58988/content_big__DSC3788.jpg"/>
        <figcaption>Un cameraman ci mostra il suo tablet di servizio: qui vede quanti secondi mancano al proprio "ingresso" e legge alcune indicazioni sull'inquadratura da fare. Curiosamente, CuePilot "legge" il countdown con opportuni alert vocali in cuffia ogni cinque secondi.</figcaption>
      </figure>
      <p><b>I cameraman sono tutti dotati di un tablet a bordo camera:</b> questo riproduce la timeline durante le prove e ovviamente anche durante il live, dando ad ognuno le indicazioni sull'inquadratura richiesta con in conto alla rovescia sul momento di stacco sulla propria camera. In questo modo il "traffico" sull'interfono si riduce drasticamente e ogni operatore non viene sorpreso da una "chiamata" improvvisa. Tutto scorre graficamente sulla timeline e ognuno sa quando viene il proprio turno, non solo tra i cameraman ma anche tra gli altri tecnici, visto che il CuePilot è coordinato con gli altri sistemi scenici, luci e movimentazioni.</p>
      <figure>
        <img src="https://cdn.dday.it/system/uploads/picture/image/58952/content_big__DSC3627.jpg"/>
        <figcaption>La postazione di regia di Luigi Antonini durante le prove dei numeri: con CuePilot può governare la regia delle canzoni senza necessità di avere a disposizione un banco vero e proprio, che comunque è disponibile sull'OBVan esterno.</figcaption>
      </figure>
      <p>Durante le prove, Antonini sposta la sua postazione a bordo palco, per una più facile interazione con lo studio e tutte le figure coinvolte: non si pensi a un banco di regia classico. <b>Grazie a CuePilot, Antonini si fa bastare tre monitor e un Mac</b>: su uno si vede la timeline di CuePilot; sull'altro il "program", ovverosia il montato; e sul terzo il multiscreen di tutte le camere. Al via del numero, parte il programma impostato: Antonini con il suo aiuto analizzano il risultato sul monitor e, nelle pause si riguardano la registrazione e apportano su un laptop tutte le correzioni del caso al programma, roba da pochi minuti. L'artista neppure scende dal palco: nuova prova e via, si verifica che le messe a punto siano andate a buon fine, in sincrono con le correzioni concordate nel frattempo su luci e messa in scena.</p>
      <h3>Non tutta la regia è preprogrammata: "Sempre pronti a prendere il controllo manuale"</h3>
      <p>Non tutta la regia viene gestita con CuePilot: "<i>Lo usiamo solo per le canzoni, che hanno un timecode blindato</i> - ci spiega Antonini - <i>per tutto il resto andiamo 'a mano'. Anzi, se qualcosa dovesse andare diversamente dal previsto, siamo sempre pronti a sganciare il pilota automatico e riprendere la regia tradizionale</i>". Gli unici numeri in cui CuePilot non viene utilizzato sono quelli ("pochi finora, non più di tre o quattro") che sono suonati dal vivo senza un "click" e che quindi non hanno un timecode di riferimento.</p>
      <figure>
        <img src="https://cdn.dday.it/system/uploads/picture/image/58962/content_big__DSC3657.jpg"/>
        <figcaption>La regia vera e propria è ospitata in un OBVan posto all'esterno del palazzetto di Monza. L'utilizzo di CuePilot per le performance musicali lascia comunque lo spazio alla regia tradizionale in tutti gli altri contributi.</figcaption>
      </figure>
      <p>Ci resta solo il dubbio di quello che accade se un arrangiamento viene cambiato strada facendo e la canzone cambia i suoi tempi: "<i>In tal caso dobbiamo intervenire spostando tutti gli stacchi a programma, ma è un'operazione abbastanza veloce</i>". Quello che conta - è l'idea di Antonini - è l'idea registica, per il resto CuePilot semplifica moltissimo la sua implementazione.</p>
      <p>Un approccio "digitale" alla regia presuppone una certa propensione alle nuove tecnologie. Antonini ha 40 anni e molta dimestichezza con l'informatica: "<i>Certo, Ho dovuto dare una piccola svecchiata alla mia squadra abituale, perché chi è abituato a lavorare in maniera classica può non digerire questo tipo di approccio</i> - ci svela Antonini -. <i>Ma ora tutti i ragazzi sono entusiasti: il sistema funziona come un orologio</i>".</p>
      <figure>
        <img src="https://cdn.dday.it/system/uploads/picture/image/58968/content__DSC3677.jpg"/>
        <figcaption>La regia mobile è in realtà... abbastanza fissa: resterà qui per tutta la durata dei live e verrà spostata per andare al Forum per la finale.</figcaption>
      </figure>
      <p>Durante il live, poi, Antonini abbandona la postazione a bordo palco, che viene smontata, e si sposta in un camion regia posto subito fuori dal palazzetto. Qui c'è tutta la squadra di regia, sia video che audio, con il banco classico (e super-complesso) che viene utilizzato per tutta la regia tradizionale (la parte "a mano" dello spettacolo).</p>
      <figure>
        <img src="https://cdn.dday.it/system/uploads/picture/image/58961/content__DSC3653.jpg"/>
        <figcaption>Antonini, durante il live, torna alla sua postazione sul Van per supervisionare l'esecuzione dei programmi CuePilot e, ovviamente, per governare la regia di tutto il resto dello show.</figcaption>
      </figure>
      <p>Sul lato opposto al banco di regia, ci sono gli operatori "EVS": si tratta degli operatori che lavorano sul video server per il lancio dei contributi e il montaggio lampo dei "riassunti" delle performance live per il televoto, che vengono prodotti e lanciati nel giro di pochi minuti.</p>
      <figure>
        <img src="https://cdn.dday.it/system/uploads/picture/image/58965/content_big__DSC3667.jpg"/>
        <figcaption>Alcuni operatori all'interno del van si occupano di lavorare sul video server per il lancio dei contributi e per montare al volo le sintesi delle performance degli artisti appena tenutesi.</figcaption>
      </figure>
      <h3>L'audio: 4 regie e 110 radiomicrofoni</h3>
      <p>Un talent show musicale ha nella musica, e quindi nell'audio, una sua componente chiave. Ma quale audio? <b>Perché il suono di X Factor ha almeno tre dimensioni</b>: quella di palco, come in tutti i "concerti" in cui si suona e si canta dal vivo, bisogna garantire agli esecutori un corretto ritorno che permetta loro di eseguire la migliore performance; e poi ci sono le migliaia di spettatori dell'X Factor Dome, che vivono uno spettacolo-concerto con un livello audio e un impianto che è ben diverso da quello abituale da studio TV. Niente piccoli diffusori di studio per garantire un ascolto a volume moderato e evitare qualsiasi rientro sull'emissione: al pubblico a teatro di X Factor si chiede il massimo coinvolgimento e, per averlo, gli si offre il massimo stimolo, anche acustico. L'impianto audio di "studio" e composto quindi da una serie di array da concerto, capaci di pressioni sonore da stadio.</p>
      <figure>
        <img src="https://cdn.dday.it/system/uploads/picture/image/59053/content_big__DSC3728.jpg"/>
        <figcaption>Nella parte alta, davanti al palco, si trovano i grandi diffusori da concerto per la sonorizzazione del teatro. Niente che assomigli al solito audio di servizio da studio TV.</figcaption>
      </figure>
      <p>Ma non va dimenticato che la destinazione primaria di questo tipo di contenuto è la fruizione televisiva, che, proprio per il tipo di show, deve avere la massima cura proprio nel fatto musicale. Il miracolo dei tecnici in questo caso è il fatto di garantire sia agli artisti sul palco che agli spettatori a casa un audio pulito, quasi da disco, pur essendo in tutto e per tutto ripreso live, certamente per quanto riguarda le voci e in molti casi anche per l'esecuzione musicale. Per questo le regie audio sono addirittura quattro: una, di palco, si occupa dei monitoraggi per gli artisti, che vengono distribuiti generalmente attraverso in-ear monitor radio (ma abbiamo visto, per esempio nel caso della performance di Venditti e De Gregori, anche i più classici monitor da palco).</p>
      <figure>
        <img src="https://cdn.dday.it/system/uploads/picture/image/59044/content_big__DSC4316.jpg"/>
        <figcaption>Il banco audio di sala: in pratica opera più come se si trattasse di un concerto che di uno show televisivo.</figcaption>
      </figure>
      <p>Un secondo banco è in sala e si occupa della diffusione per gli spettatori in teatro, basandosi anche su una serie di strumenti di analisi di spettro per controllare al meglio l'acustica del Dome di Monza.</p>
      <figure>
        <img src="https://cdn.dday.it/system/uploads/picture/image/59045/content__DSC4317.jpg"/>
      </figure>
      <p>La due regie audio dell'emissione, invece, si trovano sugli OBVan parcheggiati in maniera stabile all'esterno del Dome: in uno ci si occupa solo del corretto mixing musicale, operazione sempre complessa quando si ha che fare con performance live con setup che cambiano ogni canzone.</p>
      <figure>
        <img src="https://cdn.dday.it/system/uploads/picture/image/58966/content_big__DSC3671.jpg"/>
        <figcaption>Questo è invece il banco audio dell'emissione: tutti i microfoni vengono aperti e chiusi a mano, a seconda della scaletta e di quello che il tecnico vede a video sullo svolgimento della scena.</figcaption>
      </figure>
      <p>Il feed musicale passa così al van vicino (quello con la regia video), dove viene gestito il mixing finale, con la gestione di tutti i microfoni sia degli artisti che degli ospiti, della giuria e dei presentatori per quello che riguarda l'emissione: ci strappa un sorriso il tecnico che sapientemente governa questo banco: pur avendo a disposizione una console super-digitale, con tutte le etichette-display programmabili, non abbandona il classico sistema degli "scotch" sotto i cursori: "<i>Certe cose si controllano ancora meglio con i vecchi sistemi</i> - ci dice".</p>
      <figure>
        <img src="https://cdn.dday.it/system/uploads/picture/image/58967/content_big__DSC3675.jpg"/>
        <figcaption>Il mixer dispone di etichette digitali (i piccoli schermi OLED sopra ogni cursore). Il tecnico però affianca alle nuove tecnologie anche la tradizione: il classico scotch di carta con i nomi scritti a pennarello.</figcaption>
      </figure>
      <p>E i microfoni, tutti radio, meritano un capitolo a parte: uno show come X Factor porta con sé 110 tra microfoni e in-ear monitor per la cui organizzazione è necessario redigere e implementare un vero e proprio piano delle frequenze, in modo tale da garantire la massima resa e l'assenza di interferenze.</p>
      <figure>
        <img src="https://cdn.dday.it/system/uploads/picture/image/58959/content_big__DSC3646.jpg"/>
        <figcaption>Il tecnico addetto ai microfoni e agli in-ear monitor prepara tutti gli apparecchi: deve gestire una batteria di 110 apparecchi connessi su altrettante frequenze.</figcaption>
      </figure>
      <p>Un tecnico è incaricato esclusivamente alla gestione e alla preparazione di tutti i microfoni, con gli artisti che passano a prelevarli prima di andare in scena e li restituiscono finito il numero. Alcune antenne in studio si incaricano poi di creare la migliore ricezione possibile per tutti i radio in campo.</p>
      <p>Una quantità di segnali e contributi incredibile, da miscelare e gestire in maniera congiunta. Tanto che c'è da stupirsi che tutto riesca ad andare in onda senza intoppi. Una squadra coesa e decisamente preparata, capace di mandare a casa degli spettatori un segnale impeccabile, con pochissima ambienza e nessun feedback, malgrado la ripresa live e la grande pressione sonora presente nel palazzetto. Come facciano -- almeno con le nostre limitate conoscenze - non l'abbiamo capito.</p>
      <h3>Le luci e le macchine, un apparato dai numeri incredibili per effetti unici</h3>
      <p>Uno degli aspetti più spettacolari di X Factor sono le luci. Stiamo parlando probabilmente dell'impianto luci più completo e sofisticato di tutta la televisione italiana.</p>
      <figure>
        <img src="https://cdn.dday.it/system/uploads/picture/image/59006/content__DSC3915.jpg"/>
      </figure>
      <p>Diamo qualche numero, solo per dare la dimensione dell'incredibile  apparato messo in campo per questo show. In sospensione alla volta del palazzetto (non era possibile lavorare in appoggio) ci sono in pratica un chilometro e mezzo di tralicci, alcuni dotati anche di linea di camminamento per gli interventi di messa a punto e manutenzione.</p>
      <figure>
        <img src="https://cdn.dday.it/system/uploads/picture/image/58976/content_big__DSC3699.jpg"/>
        <figcaption>Un dettaglio della trama fittissima di sistemi luce sospesi sopra il palco di X Factor. Tra un faro e l'altro si intravvede il reticolo a cubi affiancati che diventano anch'essi sistemi di decorazione e disegno luminoso.</figcaption>
      </figure>
      <p><b>Su questi tralicci sono distribuite quasi 800 "teste mobili"</b>: si tratta di grandi proiettori, capaci di muoversi in tutte le direzioni e, a seconda dei modelli, di assumere qualsiasi colore, di cambiare larghezza del proprio cono e di creare effetti particolari. Il tutto, insieme anche alle luci teatrali più "fisse", per un totale "monstre" di <b>40 universi DMX</b> gestiti in contemporanea: praticamente un totale di 20mila indirizzi dati per governare digitalmente altrettanti parametri delle luci in campo, questo per ottenere il massimo effetto scenico utilizzando una serie di console programmabili.</p>
      <figure>
        <img src="https://cdn.dday.it/system/uploads/picture/image/59013/content_big__DSC3972.jpg"/>
        <figcaption>Così si presentano i reticoli luminosi quando le travi vengono azionate per scendere a quote diverse. </figcaption>
      </figure>
      <p>Gli effetti delle luci, come si conviene a uno spettacolo musicale, sono enfatizzati dalla presenza di una fine nebbiolina nello studio, quasi invisibile in assenza di luci concentrate (in modo da non deprimere il contrasto delle immagini) ma capace di far risaltare la direzionalità, intensità e colore dei fasci luminosi per effetti scenici bellissimi, soprattutto in unione con le teste mobili a fascio concentrato.</p>
      <figure>
        <img src="https://cdn.dday.it/system/uploads/picture/image/59014/content_big__DSC4005.jpg"/>
        <figcaption>Le inclinazioni possono essere anche differenziate, creando disegni a ventaglio molto particolari. Insieme al reticolo scendono anche le teste mobili che possono così disegnare trame luminose con tagli molto bassi, entrando così a far parte della scena. </figcaption>
      </figure>
      <p>Ai proiettori, alle teste mobili e ai seguipersone, si aggiungono anche una serie di altri apparecchi luminosi "speciali". Come una serie di reticoli luminosi a forma di cubi che corrono sulle travi sopra il palco. Questi possono assumere diverse colorazioni e intensità per la creazione, insieme alle luci più classiche, di effetti particolarissimi. Anche in considerazione della motorizzazione delle travi alle quali sono affrancati questi reticoli e un'ampia serie di teste mobili: la struttura, infatti, divisa in travi, può scendere, anche solo da un lato. La gestione coordinata di questi movimenti crea una specie di tetto luminoso mobile che può assumere diverse forme con la creazione di effetti molto belli.</p>
      <figure>
        <img src="https://cdn.dday.it/system/uploads/picture/image/58992/content_big__DSC3806.jpg"/>
        <figcaption>Il direttore della fotografia Ivan Pierri alla sua postazione nella regia luci, in cima agli spalti del X Factor Dome.</figcaption>
      </figure>
      <p>Il direttore della fotografia Ivan Pierri sta nella postazione di regia in cima agli spalti, dove ci sono tutte le console luci: qui, insieme ai suoi validi aiuti, prepara, in costante contatto radio con il regista, i programmi per animare dal punto di vista luminoso le performance degli artisti e creare le atmosfere giuste per valorizzare i testi e la messa in scena.</p>
      <figure>
        <img src="https://cdn.dday.it/system/uploads/picture/image/58993/content_big__DSC3811.jpg"/>
        <figcaption>Da queste console si governano quasi tutte le luci del teatro: 40 universi DMX per un totale di oltre 20mila indirizzi.</figcaption>
      </figure>
      <p>Una console ha tutta la gestione delle teste mobili RGB, il cuore degli effetti luminosi sulle canzoni e lavora in maniera integrata con il sistema di regia su timecode CuePilot; l'altra, pilotata dallo stesso Pierri, gestisce tutti i bianchi e le luci stroboscopiche, che vengono gestite manualmente, con un controllo a monitor sull'emissione, per ottenere la resa più equilibrata possibile su tutte le inquadrature, con un'attenzione particolare ai volti. "<i>Con CuePilot possiamo sincronizzare perfettamente il cambio luci con gli stacchi di camera</i> - ci dice Pierri -. <i>Si possono fare cose eccezionali, ci dispiace solo di non avere abbastanza tempo nella nostra settimana per fare tutto quello che potremmo e che vorremmo...</i>"</p>
      <figure>
        <img src="https://cdn.dday.it/system/uploads/picture/image/58994/content_big__DSC3814.jpg"/>
        <figcaption>Capita spesso, anche per esigenze di riattrezzaggio del palco principale, che si utilizzi, per esempio per un'introduzione o anche per una performance, il palco secondario posto sul retro. Inoltre spesso la skycam si occupa di riprendere dei totali degli spalti con il pubblico. Non mancano quindi anche le luci sulla parte posteriore del teatro, affrancate a una serie di travi americane aggiunte per l'occasione.</figcaption>
      </figure>
      <p>Contrariamente a quello che si pensi, il lavoro del direttore della fotografia, che deve gestire luci, punti di bianco, calibrazioni delle camere, e così via, è tanto più complesso quanto sino numerose le fonti di luce che ha a disposizione. E in questo caso, una "volta" così piena di apparecchi richiede una padronanza incredibile e la capacità di intercettare i dettagli. Con un doppio approccio: lo spettacolo deve essere scenico e d'effetto sia a teatro che in TV, situazioni che coincidono solo in parte.</p>
      <p>Abbiamo seguito una parte della messa a punto del numero di Mamhood, caratterizzato da un controluce molto forzato nella parte iniziale, con una bruciatura inevitabile e voluta sui chiarissimi, ottenuta concentrando attorno alla testa dell'artista i fasci delle teste mobili: un effetto decisamente scenico ed efficace. La preoccupazione di Pierri è stata non solo quella di garantire un'immagine di qualità in studio ma di immaginare anche come avrebbe potuto lavorare la compressione su livelli così estremi di contrasto e solarizzazione.</p>
      <figure>
        <img src="https://cdn.dday.it/system/uploads/picture/image/59056/content_big__DSC3810.jpg"/>
        <figcaption>Il direttore della fotografia Ivan Pierri al lavoro durante una prova.</figcaption>
      </figure>
      <p>Per questo motivo Pierri è andato a correggere alcuni parametri usando un piccolo stratagemma: per simulare al volo gli effetti di una compressione aggressiva, ha provato a riprendere il proprio monitor con uno smartphone, sincerandosi così, al di là degli strumenti e della propria esperienza, di avere i margini di sicurezza per avere la resa voluta anche a casa.</p>
      <h3>Movimenti e LEDWall con grafiche sempre originali: così lo show è sempre nuovo</h3>
      <p>Come abbiamo visto, una parte delle travi che reggono le luci possono muoversi durante lo show, creando disegni nuovi. Per realizzare questi movimenti, sono presenti una serie di verricelli motorizzati e a controllo numerico (un sistema <b>Kinesys</b> da 18 argani), azionati da una console apposita secondo schemi gestibili manualmente o programmabili.</p>
      <figure>
        <img src="https://cdn.dday.it/system/uploads/picture/image/58990/content_big__DSC3799.jpg"/>
        <figcaption>L'addetto a tutte le motorizzazioni, controlla programmi e attivazioni da questa console a fianco dei banchi luce.</figcaption>
      </figure>
      <p>Questi movimenti, insieme a quelli dei componenti delle scenografie motorizzati (ci sono anche quattro pedane incassate nel palcoscenico che possono salire), però - questa è la cosa curiosa - non possono essere gestiti automaticamente dalla timeline: "<i>Tutto quello che riguarda le motorizzazioni </i>- ci dice l'operatore addetto alla console - <i>non può essere automatizzato per motivi di sicurezza: un'automazione attivata in condizioni sbagliate può essere pericolosa per cose e soprattutto persone. L'attivazione è sempre manuale, anche se seguiamo ovviamente gli eventi indicati per noi su CuePilot</i>".</p>
      <figure>
        <img src="https://cdn.dday.it/system/uploads/picture/image/59057/content_big__DSC4061.jpg"/>
        <figcaption>I ledwall sono motorizzati per assumere diverse posizioni di scena ma anche per aprirsi e dare accesso alle scenografie più importanti o per permettere di portare in luce eventuali altre pareti sceniche.</figcaption>
      </figure>
      <p>In questo modo vengono costruiti i movimenti anche di altre porzioni di scena, tra cui i tanti LEDWall, una quindicina quelli che compongono al scenografia di base, per un totale di 291 metri quadrati. Questi LEDWall sono tutt'altro che in posizioni fisse: circa due terzi della superficie dei LEDWall è mobile e motorizzata: infatti alcuni possono scorrere (come quelli centrali che spesso devono lasciar spazio a ulteriori "muri" di scena posteriori o all'accesso da parte dei macchinisti delle diverse scenografie); alcune motorizzazioni permettono anche di "spezzare" in due determinati LEDWall cosicché le due metà vengano inclinate per aprire la visuale in maniera "graficamente" incredibile su ulteriori palchi secondari posti dietro di essi.</p>
      <figure>
        <img src="https://cdn.dday.it/system/uploads/picture/image/58977/content_big__DSC3707.jpg"/>
        <figcaption>Alcuni ledwall sono motorizzati con bracci idraulici per inclinarsi e "spezzarsi" in due porzioni.</figcaption>
      </figure>
      <p>Meccanismi di scena complessi perché uniscono l'automazione meccanica alla necessità di garantire la continuità elettrica e di segnale.</p>
      <figure>
        <img src="https://cdn.dday.it/system/uploads/picture/image/59058/content__DSC3681.jpg"/>
        <figcaption>Gli appunti del dipartimento grafico sulle più frequenti configurazioni dei ledwall mobili. La risoluzione dell'output finale è di 7680x1040 pixel da "spalmare" su tutti gli schermi.</figcaption>
      </figure>
      <p>Tutti questi movimenti di scena danno luogo a diverse configurazioni della grande superficie di LEDWall: il dipartimento grafico, sistemato nel compound esterno, nei pressi del camion regia, impiega diversi creativi esperti di animazione grafica e compositing digitale.</p>
      <figure>
        <img src="https://cdn.dday.it/system/uploads/picture/image/58969/content_big__DSC3680.jpg"/>
        <figcaption>In questa foto una parte della squadra di grafici che idea, realizza e finalizza tutto quanto va sugli schermi o viene proiettato sulla garza olografica. </figcaption>
      </figure>
      <p>A seconda della messa in scena prevista dal direttore artistico Simone Ferrari e dalle idee di regia di Luigi Antonini, il team si mette al lavoro per creare tutti i contenuti grafici animati che trasformeranno lo studio di X Factor in qualcosa di molto particolare e sartorialmente costruito sulle specifico stile della singola performance. Il potere scenico, sia in teatro che televisivo, di una struttura così ampia e composita di LEDWall, è enorme e la capacità di riempire una superficie così ampia con i giusti contenuti è un ingrediente prezioso per rendere la performance seducente.</p>
      <figure>
        <img src="https://cdn.dday.it/system/uploads/picture/image/59007/content_big__DSC3925.jpg"/>
        <figcaption>Un esempio di grafica coloratissima utilizzata durante l'ultima performance dei Booda. Ovviamente si tratta di grafica in animazione.</figcaption>
      </figure>
      <p>A seconda delle necessità i creativi grafici utilizzano diversi programmi di compositing, animazione computerizzata ed effetti speciali, da After Effects a Houdini: il team deve così contenere sia "artisti" capaci di concepire gli elementi grafici di base, che validi operatori in grado di creare e gestire le giuste animazioni e i giusti effetti speciali. Il tutto, però, a "rotta di collo": ci sono pochissimi giorni per mettere a punto tutte le configurazioni e creare il video da circa 8000 x 1000 pixel che andrà a riempire, in perfetto sincrono con la musica, tutti i megaschermi. Il tutto realizzando le versioni intermedie richieste per iniziare a fare le prove e valutare se l'impatto delle scelte progettuali fatti è davvero scenico come ci si aspetta o necessita di messe a punto. Quanto questo lavoro, una volta finite le messe a punto, possa essere d'impatto, non c'è bisogno di spiegarlo, almeno a chi abbia visto almeno una puntata dei Live di X Factor.</p>
      <h3>Scenografi o funamboli? Le acrobazie sceniche e registiche per essere sempre "live"</h3>
      <p>Abbiamo lasciato in fondo al racconto forse l'aspetto più lontano dall'elettronica (ma non del tutto privo di essa) ma anche quello che potremmo considerare più "acrobatico": gli allestimenti di scena. Ogni canzone (anche 12 per ogni puntata) ha una messa in scena diversa e originale. Per ognuna di esse vengono progettate e realizzate scenografie particolari e coordinate con il brano, lo stile di regia, le luci, gli effetti speciali e la grafica sui LEDWall. Tutto questo nella solita cadenza settimanale che già sembra stretta per i lavori digitali, figurarsi per chi invece dei bit sposta lastre di legno, putrelle d'acciaio, chiodi, viti e sudore.</p>
      <figure>
        <img src="https://cdn.dday.it/system/uploads/picture/image/58955/content_big__DSC3632.jpg"/>
        <figcaption>Il reparto di falegnameria che è ospitato in un tendone in comunicazione con il backstage del teatro.</figcaption>
      </figure>
      <p>Sono in 20 i falegnami-carpentieri addetti alle scenografie che, sotto la direzione creativa e operativa dello scenografo Luigi Maresca, devono creare da zero scritte, sagome, piattaforme, scale, strutture destinate a reggere drappi ed altri elementi di scena.</p>
      <figure>
        <img src="https://cdn.dday.it/system/uploads/picture/image/58956/content_big__DSC3637.jpg"/>
        <figcaption>In foto il capo scenografo Luigi Maresca ripreso nell'area del backstage dove vengono ospitati tutti i manufatti pronti ad andare in scena </figcaption>
      </figure>
      <p>Il tutto con il solito "battito settimanale": il lunedì mattina arriva nel reparto scene, una vera e propria falegnameria con macchine a controllo numerico, l'intera lista della spesa dei materiali, preparata nei giorni precedenti.</p>
      <figure>
        <img src="https://cdn.dday.it/system/uploads/picture/image/58954/content_big__DSC3630.jpg"/>
        <figcaption>Mancano poche ore al live: gli scenografi stanno verniciando le scritte che entreranno in scena sull'inedito di Nicola Cavallaro. Ma dopo la verniciatura non finisce qui: devono ancora essere applicate su tutti i contorni interni ed esterni delle scritte, le strip LED multicolore sui contorni che costituiranno uno degli effetti scenici più belli della serata.</figcaption>
      </figure>
      <p>Tutto il materiale deve quindi essere immagazzinato e organizzato per costruire delle strutture che non solo siano ospitabili dietro le quinte (cosa già di per sé non facile, dovendo sommarsi tutti i materiali per tutti i numeri) ma che possano essere movimentate in ordine per entrare e uscire nell'ordine previsto sul palcoscenico nel pochissimo tempo disponibile.</p>
      <figure>
        <img src="https://cdn.dday.it/system/uploads/picture/image/58953/content__DSC3629.jpg"/>
        <figcaption>Dietro le quinte, sono sistemati, pensando già all'ordine di ingresso in scena, tutte le scenografie realizzate per il quinto live, quello al quale abbiamo assistito.</figcaption>
      </figure>
      <p>Tanto per dare un'idea dei tempi ossessivi con i quali questi bravissimi artigiani lavorano, abbiamo visto, durante il nostro giro a non più di 4 ore dall'inizio della trasmissione, ancora molti manufatti in corso di messa a punto: verniciatura, attrezzaggio con componenti luminosi, elettrici ed elettronici.</p>
      <figure>
        <img src="https://cdn.dday.it/system/uploads/picture/image/59024/content_big__DSC4106.jpg"/>
        <figcaption>L'effetto delle strisce led RGB applicate alle scenografie è bellissimo. Ancora il numero non è iniziato e i ledwall riproducono le immagini standard dello studio di X Factor</figcaption>
      </figure>
      <p>Le scenografie originali hanno sempre contraddistinto X Factor delle ultime edizioni, sia sotto la direzione artistica di Tommassini che sotto quella attuale di Ferrari. E ogni sera che un live va in scena sembra veramente impossibile che possano essere rispettati i tempi e gli spazi concessi dai ritmi e dalle inquadrature televisive, per montare e smontare le strutture richieste. Facendosi bastare solo le clip di lancio e le inquadrature strette su Cattelan o sui giudici; al massimo, nelle migliori delle ipotesi, i 3 minuti dei break pubblicitari.</p>
      <figure>
        <img src="https://cdn.dday.it/system/uploads/picture/image/59029/content__DSC4144.jpg"/>
        <figcaption>I tecnici smontano durante un break tutte le scenografie montate.</figcaption>
      </figure>
      <p>A guardare le scene di montaggio e smontaggio delle scenografie in studio si resta incantati: i tecnici, muovendosi come gatti entro limiti prestabiliti per non entrare nelle inquadrature e in silenzio per non entrare nei microfoni, iniziano a smontare i pezzi della scena appena terminata già durante le fasi in cui i giudici esprimono le loro considerazioni sulla performance conclusa; e, una volta sgombrato il campo, passano alla scena successiva, che viene allestita e messa a punto in pochissimo tempo, sempre sfruttando gli angoli "ciechi" per le telecamere e le porzioni di palco non utilizzate in una determinata sequenza televisiva.</p>
      <figure>
        <img src="https://cdn.dday.it/system/uploads/picture/image/59035/content_big__DSC4209.jpg"/>
        <figcaption>La garza olografica è appena stata montata in meno di un minuto. Presto finirà il break pubblicitario e il segnale test verrà sostituito con la grafica prevista dalla scenografia.</figcaption>
      </figure>
      <p> </p>
      <figure>
        <img src="https://cdn.dday.it/system/uploads/picture/image/59059/content_big__DSC4269.jpg"/>
        <figcaption>Finito il suo numero, Davide Rossi con Cattelan stanno in disparte e vengono inquadrati sullo stretto, in modo da tagliare fuori completamente il lavoro dei tecnici, che intanto calano e riavvolgono la garza in perfetto silenzio. Da casa non ci accorge di nulla. </figcaption>
      </figure>
      <p>Esemplare, per esempio, la manovra di montaggio della garza per la proiezione frontale simil-ologramma: avviene in pochissimo tempo, malgrado si tratti di un telo delicatissimo (e molto costoso) largo quanto il boccascena del palco. gli addetti arrivano con il "rotolone"; lo posizionano e lo affrancano ai verricelli motorizzati. Il drappo si srotola e viene affrancato al terreno. La squadra coordinata di montaggio non ha problemi a sistemare la garza in un break pubblicitario.</p>
      <figure>
        <img src="https://cdn.dday.it/system/uploads/picture/image/59030/content__DSC4149.jpg"/>
        <figcaption>Lo stesso in questo caso, con i tecnici che preparano gli strumenti per il numero successivo mentre i giudici discutono con l'artista e Alessandro Cattelan. I tecnici, ovviamente, stanno molto attenti a non superare quella linea immaginaria che li porterebbe dentro l'inquadratura.</figcaption>
      </figure>
      <p>Allo stesso modo, è incredibile come vegano portati in scena gli strumenti musicali già collegati e pronti per un uso live, magari con il "trucco" di farli arrivare su una pedana a ruote. In pochi secondi sono in posizione. "<i>In alcuni casi</i> - ci spiegano -,<i> come quando issiamo gli strumenti su qualche piattaforma alta, li alimentiamo con un gruppo di continuità, per non dover fare un collegamento a filo che sarebbe scomodo e soprattutto allungherebbe i tempi...</i>"</p>
      <figure>
        <img src="https://cdn.dday.it/system/uploads/picture/image/59062/content_malika.jpg"/>
        <figcaption>Malika Ayane lancia la performance del proprio concorrente Davide Rossi inusualmente voltata di lato: è appena stato issato tra lei e le camere normalmente utilizzate in questa fase il telo in garza olografica. A casa non se ne accorge nessuno, ma questi piccoli cambi di inquadratura vanno studiati a seconda dei vincoli dettati dalle scenografie, che cambiano a ogni canzone. </figcaption>
      </figure>
      <p>Un occhio attento avrà notato i giudici, durante la presentazione degli artisti, che a volte "allungano il brodo" per aspettare una sorta di assenso dall'assistente di studio: si cerca un OK a procedere, perché dopo il lancio dell'artista, non ci sono più margini di manovrabilità:  restano solo i pochi secondi della clip di presentazione per finire gli allestimenti. Che - e si resta incantati a vederlo dal vivo a teatro - giungono al termine solo a qualche secondo dal ritorno in diretta. Una corsa contro il tempo che possono vivere senza soffrirne solo professionisti molto sicuri di sé e soprattutto uniti in una squadra coesa, che si intende con uno sguardo.</p>
      <figure>
        <img src="https://cdn.dday.it/system/uploads/picture/image/59060/content_big__DSC4031.jpg"/>
        <figcaption>In questo caso Cattelan e la concorrente stanno in posizione centrale, perché la scenografia che deve uscire (la scala) è in posizione defilata.</figcaption>
      </figure>
      <p>Per non parlare, poi della capacità di conduzione di Alessandro Cattelan, che riesce a gestire le inquadrature strette su di lui riempiendo gli spazi necessari per gli allestimenti senza far apparire nessun intermezzo come un riempitivo. Parafrasando un vecchio adagio pubblicitario, potremmo dire che "la tecnologia non è niente senza professionalità".</p>
      <h3>Verso la finale del 12 dicembre: tutto il teatro da "rifare" e reinterpretare al Forum</h3>
      <p>Potremmo andare avanti per ore: ridurre la macchina produttiva di uno show di questo tipo in un solo articolo è quasi un delitto. Ma tutto finire, anche questo articolo. E anche tutti gli allestimenti incredibili dello studio di X Factor dovranno andarsene da Monza. Presto, subito dopo la fine della semifinale del prossimo 5 gennaio, inizierà lo smontaggio di parte delle apparecchiature, delle telecamere (compresa la complessa flycam), delle luci, dei megaschermi. Il tutto dovrà essere trasferito e rimontato, con un palco necessariamente tutto diverso e un progetto ancora più poderoso dal punto di vista scenico, per la finale del 12 dicembre al Forum. Un lavoro che non potrà essere compiuto in largo anticipo e che quindi richiederà messe a punto debug rapidissimi, al limite della privazione del sonno per tutti coloro che ci lavoreranno. E il cui riposo, inizierà dal 13 dicembre, salvo coinvolgimenti anche nelle operazioni di smontaggio.</p>
      <figure>
        <img src="https://cdn.dday.it/system/uploads/picture/image/59034/content_big__DSC4176.jpg"/>
        <figcaption>Un momento dell'emozionante performance di Venditti e De Gregori. Il ledwall centrale si è aperto in due per lasciar spazio alla struttura luminosa utilizzata come parete di fondo.</figcaption>
      </figure>
      <p>Il tutto per tre ore di spettacolo: "<i>Sono solo canzonette</i>", cantava Bennato molti anni fa. Vedendolo da dietro le quinte, è falso: X Factor è tanto tanto di più; molto di più delle valide ugole dei cantanti e delle sagaci battute dei giudici. <b>La nostra speranza, con questo reportage, è di aver restituito, per mezzo della nostra stima e ammirazione, un po' della dovuta attenzione al lavoro della squadra dei 200 professionisti innamorati del loro lavoro che, ogni settimana per tre mesi, riesce a mettere in pista lo show più bello e spettacolare della TV italiana</b>.</p>
      <p> </p>
      <h4>Il videoreportage dal backstage di X Factor 13</h4>
      <figure>
        <iframe src="https://www.youtube.com/embed/pWTTrTrYKsU" width="640" height="360" data-service="Youtube" scrolling="no"/>
      </figure>
    </article>
  </body>
</html>