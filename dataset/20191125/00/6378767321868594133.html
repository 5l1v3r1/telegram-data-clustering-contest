<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/r-fico-lex-hascak-je-cisty-predvolebny-populizmus-cl722906.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="R. Fico: Lex Haščák je čistý predvolebný populizmus"/>
    <meta property="og:description" content="24hod.sk - R. Fico: Lex Haščák je čistý predvolebný populizmus - Na archívnej snímke premiér SR Robert Fico."/>
  </head>
  <body>
    <article>
      <h1>R. Fico: Lex Haščák je čistý predvolebný populizmus</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na archívnej snímke premiér SR Robert Fico.</b><br/>Bratislava 25. novembra (TASR) – Legislatívny návrh Lex Haščák je obyčajným predvolebným populizmom. Na pondelkovej tlačovej konferencii to v reakcii na návrh z dielne koalície PS-Spolu, ktorého ambíciou je okresať moc finančnej skupiny Penta, uviedol predseda strany Smer-SD Robert Fico.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574714091.'"/>
      </figure>
      <p><i>"Prečo takýto návrh neprišiel do parlamentu pred rokom,"</i> opýtal sa Fico, ktorý poukázal na to, že v utorok (26. 11.) sa začne s najväčšou pravdepodobnosťou posledná parlamentná schôdza v aktuálnom volebnom období, preto nemá tento návrh podľa neho reálnu šancu dostať sa do druhého a tretieho čítania. Iniciatívu preto vníma ako pokus využiť parlament na predvolebnú tribúnu.<br/><br/>Za dôveryhodnú iniciatívu by Fico návrh pokladal vtedy, ak by bol namierený voči finančným skupinám ako takým, nielen voči jednej. <i>"Ak to pospájame s inými finančnými skupinami, môžeme o tom diskutovať. No nezdá sa mi, že by sme sa mali zúčastňovať sa tom, že si z toho niekto robí predvolebnú tribúnu v parlamente,"</i> poznamenal.<br/><br/>Zdôraznil zároveň, že Smer-SD už má v prípade snahy obmedziť moc oligarchov konkrétne výsledky. <i>"My sme Pente zobrali, všetko čo sme mohli,"</i> povedal, pričom pripomenul zastavenú privatizáciu bratislavského letiska v roku 2006, takisto zámer zamedziť súkromným spoločnostiam využívať zisk zdravotných poisťovní na súkromné účely.<br/><br/>Návrh zákona o osobitných opatreniach na usporiadanie konfliktu záujmov v oblasti zdravotníctva, inak nazývaného aj zákon o tzv. krížovom vlastníctve v zdravotníctve, predložili nezaradení poslanci Miroslav Beblavý, Lucia Žitňanská, Martin Poliačik, Viera Dubačová a Alan Suchánek. <br/><br/><i>"Predkladaný návrh zákona zakazuje súčasné vlastníctvo alebo efektívnu kontrolu poskytovateľa zdravotnej starostlivosti v oblasti inej ako lekárenskej starostlivosti, poskytovateľa zdravotnej starostlivosti v lekárenskej oblasti a zdravotnej poisťovne,"</i> uvádza sa v dôvodovej správe.<br/><br/>Finančná skupina Penta návrh označila za protiústavný, predstavujúci neprimeraný a neodôvodnený zásah do vlastníckych práv. Podľa hovorcu Penty Gabriela Tótha to majú vo svojej analýze konštatovať aj tri advokátske kancelárie, na ktoré sa spoločnosť obrátila.<br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>