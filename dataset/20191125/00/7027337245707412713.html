<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700091/%D9%81%D9%84%D8%A7%D8%AD%D8%AA%E2%80%8C%D9%BE%DB%8C%D8%B4%D9%87-%D8%AF%D8%B1-%D8%B2%D9%85%D8%A7%D9%86-%D8%AE%D8%A7%D8%AA%D9%85%DB%8C-%D9%BE%D8%A7%D8%B1%DA%A9-%DA%AF%D9%81%D8%AA%DA%AF%D9%88-%D9%85%D8%AD%D9%84-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D9%86%D8%AA%D8%AE%D8%A7%D8%A8-%D8%B4%D8%AF-%D9%85%D8%AB%D9%84-%D9%85%DB%8C%D8%AF%D8%A7%D9%86-%D8%AA%D9%82%D8%B3%DB%8C%D9%85-%D8%A7%D8%B3%D8%AA%D8%A7%D9%86%D8%A8%D9%88%D9%84"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="فلاحت‌پیشه: در زمان خاتمی، پارک &quot;گفتگو&quot; محل اعتراضات انتخاب شد مثل میدان تقسیم استانبول"/>
    <meta property="og:description" content="مشکلی که وجود دارد این است که خیلی زود اعتراضات مدنی، اقتصادی و اجتماعی اثرسیاسی و انتقال به حوزه سیاسی را پیدا می‌کند."/>
  </head>
  <body>
    <article>
      <h1>فلاحت‌پیشه: در زمان خاتمی، پارک "گفتگو" محل اعتراضات انتخاب شد مثل میدان تقسیم استانبول</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>مشکلی که وجود دارد این است که خیلی زود اعتراضات مدنی، اقتصادی و اجتماعی اثرسیاسی و انتقال به حوزه سیاسی را پیدا می‌کند.</b>
      </p>
      <figure>
        <img src="https://cdn.asriran.com/files/fa/news/1398/9/4/1040580_217.jpg"/>
      </figure>
      <p><a href="http://rc.majlis.ir/fa/parliament_member/show/701894"><b> حشمت‌الله فلاحت‌پیشه</b> </a>نماینده مجلس درمورد به رسمیت شناختن اعتراضات مدنی در کشور گفت: دموکراسی در ایران توده‌ای است. چند نوع دموکراسی وجود دارد: یک نوع دموکراسی نهادی است یعنی در قالب نهادها اعم از مجلس و دولت و احزاب سازوکار دموکراتیک شکل می گیرد که در غرب این نوع دموکراسی وجود دارد، دموکراسی نخبگان نوع دیگر است که گزینش از میان نخبگان صورت می گیرد و تصمیم گیری ها را که اتخاذ می کنند مورد پذیرش مردم هم قرار می گیرد، یعنی آن چیزی که در حال حاضر در شرق آسیا وجود دارد و نوع دیگر<a href="https://www.asriran.com/fa/news/629599/%DA%A9%D8%AF%D8%A7%D9%85-%D9%85%D8%AF%D9%84-%D8%A8%D8%B1%D8%A7%DB%8C-%DA%AF%D8%B0%D8%A7%D8%B1-%D8%A8%D9%87-%D8%AF%D9%85%D9%88%DA%A9%D8%B1%D8%A7%D8%B3%DB%8C-%D9%85%D8%B7%D9%84%D9%88%D8%A8%E2%80%8C%D8%AA%D8%B1-%D9%88-%DA%A9%D9%85%E2%80%8C%D9%87%D8%B2%DB%8C%D9%86%D9%87%E2%80%8C%D8%AA%D8%B1-%D8%A7%D8%B3%D8%AA"><b> دموکراسی توده‌ای</b> </a>است یعنی اینکه حضور مستقیم مردم را داریم که نوع دموکراسی در ایران توده ای است.</p>
      <p>عضو کمیسیون امنیت ملی و سیاست خارجی مجلس در گفت‌وگو با عصرایران ادامه داد: یکی از امکاناتی که باید دموکراسی توده‌ای داشته باشد امکان حضور مسالمت آمیز مردم در اجتماعات واعتراضات است. این امکان باید تاکنون برای مردم شکل می گرفت، در زمان آقای خاتمی پارک گفت وگو را ایجاد کردند که چنین اجتماعاتی در پارک گفت وگو برگزار شود، جایی همانند میدان تقسیم استانبول را در تهران تعریف کردند ولی عملا این کار اجرایی نشد و مشکلی که وجود دارد این است که خیلی زود اعتراضات مدنی، اقتصادی و اجتماعی اثر سیاسی و انتقال به حوزه سیاسی را پیدا می‌کند.</p>
      <p>نماینده کرمانشاه (اسلام‌آباد غرب / دالاهو) افزود: البته ضعفی هم وجود دارد و آن این است که معمولا جریاناتی بر اعتراضات سوار می شوند که این جریان‌های اهداف سیاسی و ضدحاکمیتی دارند و همین باعث شده است که اگر اعتراضات مردم اجتماعی و سیاسی هم باشد نوع برخورد با اعتراضات به دلایل امنیتی  افراطی و تند می شود.</p>
      <p>این نماینده مجلس اضافه کرد: ترامپ، پمپئو و برایان هوک کسانی هستند که همه نوع جنایت و ظلمی را علیه ملت ایران داشته اند و وقتی اینها بخواهند بر اعتراضات مردم سوار شوند عملا این اعتراضات مشروعیت خودش را از دست می دهد، در دموکراسی توده ای ایران باید هم نظام سیاسی و اصناف و طبقات مختلف سعی کنند که حوزه نهادی را تقویت کنند، این حوزه نهادی ظرفیت دموکراسی توده ای در ایران را ندارد.</p>
      <p>وی بیان کرد: وقتی ما می گوییم مردم یعنی اینکه این اعتراضات باید نهادی شود یعنی حتی اعتراض نیز باید قالب قانونی داشته باشد. الان ما می بینیم که خسارت‌های زیادی وارد شده است که باید مشخص شود چه کسی این خسارت ها را به امکان دولتی و زندگی مردم وارد کرده است. بسیاری از مردم زندگی شان را از دست داده اند و این اعتراض نیست و جنگ است و تا زمانی که در این زمینه تفکیکی در این زمینه صورت نگیرد این مشکلات وجوددارد .</p>
      <p>فلاحت پیشه خاطر نشان کرد: تفکیک زمانی است که نهادی در این وسط شکل گیرد یعنی گروه‌های صنفی،احزاب و گروه‌های نفوذ شکل بگیرند و تقویت شوند متاسفانه در کشور ما کسانی که بیشترین نقش را در تخریب های هر از گاهی در کشور دارند پشت پرده پنهان هستند و همان کسانی هستند که با رشد نهادهی مدنی اعم از حزبی شدن،نهادی شدن در کشور مخالفت می کنند و بر جناح‌های سیاسی سوار هستند و مانع از این می شوند که این نهادها هم در کشور شکل بگیرد.</p>
      <p>______________________________________________</p>
      <p>
        <b>بیشتر بخوانید:</b>
      </p>
      <p>
        <b>
          <a href="https://www.asriran.com/fa/news/698829/%D9%85%D8%B3%DB%8C%D8%B1-%D9%82%D8%A7%D9%86%D9%88%D9%86%DB%8C-%D8%A8%D8%B1%D8%A7%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AF%D9%82%DB%8C%D9%82%D8%A7%D9%8B-%DB%8C%D8%B9%D9%86%DB%8C-%DA%86%D9%87">مسیر قانونی برای اعتراضات» دقیقاً یعنی چه؟</a>
        </b>
      </p>
      <p>
        <b>
          <a href="https://www.asriran.com/fa/news/699874/%D8%AF%D8%B1%D8%AE%D9%88%D8%A7%D8%B3%D8%AA-%D8%A8%D8%B1%D8%B1%D8%B3%DB%8C-%D9%85%D8%AC%D8%AF%D8%AF-%D8%B7%D8%B1%D8%AD-%D8%AA%D8%B9%DB%8C%DB%8C%D9%86-%D9%85%DA%A9%D8%A7%D9%86%DB%8C-%D8%A8%D8%B1%D8%A7%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B1%D8%AF%D9%85%DB%8C-%D8%AF%D8%B1-%D8%B4%D9%88%D8%B1%D8%A7">درخواست بررسی مجدد طرح تعیین مکانی برای اعتراضات مردمی در شورا</a>
        </b>
      </p>
      <p>
        <b>
          <a href="https://www.asriran.com/fa/news/699234/%D8%AA%D8%A8%D8%B9%DB%8C%D8%B6-%D9%88-%D8%A8%DB%8C%E2%80%8C%D8%B9%D8%AF%D8%A7%D9%84%D8%AA%DB%8C-%D8%B9%D9%84%D8%AA-%D8%A7%D8%B5%D9%84%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D8%B3%D8%AA-%D9%86%D8%A8%D9%88%D8%AF-%D8%AA%D8%B4%DA%A9%D9%84-%D9%88-%D8%A7%D8%AD%D8%B2%D8%A7%D8%A8-%D9%82%D9%88%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B1%D8%A7-%D8%A8%D9%87-%D8%AE%D8%B4%D9%88%D9%86%D8%AA-%D9%85%DB%8C%E2%80%8C%DA%A9%D8%B4%D8%A7%D9%86%D8%AF">تبعیض و بی‌عدالتی علت اصلی اعتراضات است/ نبود تشکل و احزاب قوی، اعتراضات را به خشونت می‌کشاند</a>
        </b>
      </p>
      <p>______________________________________________</p>
    </article>
  </body>
</html>