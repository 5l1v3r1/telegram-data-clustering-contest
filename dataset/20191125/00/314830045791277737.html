<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939628/%D8%A7%D9%81%D8%B2%D8%A7%DB%8C%D8%B4-%D9%85%D9%88%D8%A7%D8%B1%D8%AF-%D8%A8%D8%B1%D9%88%D8%B2-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="افزایش موارد بروز آنفلوآنزا در کشور"/>
    <meta property="og:description" content="رئیس اداره مراقبت مرکز مدیریت بیماری‌های واگیر وزارت بهداشت از افزایش موارد بروز آنفلوآنزا در کشور از هفته گذشته خبر داد و گفت: مردم نکات بهداشتی مانند شست‌شوی مداوم دست‌ها، عدم تماس با افراد بیمار و... را رعایت کنند.به گزارش ایسنا، دکتر حسین عرفانی با اشاره به وضعیت بروز آنفلوآنزا در کشور گفت: با سرد شدن هوا، شرایط برای انتقال ویروس آنفلوآنزا ایجاد می‌شود. در حال حاضر هم با توجه به اینکه در ماه‌های سرد سال به سر می‌بریم، میزان بروز بیماری در نقاط مختلف کشور افزایش داشته است.وی با بیان اینکه برای پیشگیری از همه‌گیری آنفلوآنزا مردم باید نکات بهداشتی را رعایت کنند، اظهارکرد: از هفته قبل شاهد افزایش میزان بروز بیماری آنفلوآنزا در کشور بوده‌ایم و ممکن است در آذر ماه و دی ماه نیز ادامه داشته باشد. بر همین اساس به بیماران مبتلا به آنفلوآنزا توصیه می‌کنیم که در منزل استراحت و برای چند روز از افراد سالم دوری کنند. افراد غیر بیمار نیز نکات بهداشتی مانند شست‌شوی مداوم دست‌ها، عدم تماس با افراد بیمار و... را رعایت کنند.رئیس اداره مراقبت مرکز مدیریت بیماری‌های واگیر وزارت بهداشت با بیان اینکه تب شدید، سردرد، بدن‌درد و...…"/>
  </head>
  <body>
    <article>
      <h1>افزایش موارد بروز آنفلوآنزا در کشور</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>رئیس اداره مراقبت مرکز مدیریت بیماری‌های واگیر وزارت بهداشت از افزایش موارد بروز آنفلوآنزا در کشور از هفته گذشته خبر داد و گفت: مردم نکات بهداشتی مانند شست‌شوی مداوم دست‌ها، عدم تماس با افراد بیمار و... را رعایت کنند.<br/><br/>به گزارش ایسنا، دکتر حسین عرفانی با اشاره به وضعیت بروز آنفلوآنزا در کشور گفت: با سرد شدن هوا، شرایط برای انتقال ویروس آنفلوآنزا ایجاد می‌شود. در حال حاضر هم با توجه به اینکه در ماه‌های سرد سال به سر می‌بریم، میزان بروز بیماری در نقاط مختلف کشور افزایش داشته است.<br/><br/>وی با بیان اینکه برای پیشگیری از همه‌گیری آنفلوآنزا مردم باید نکات بهداشتی را رعایت کنند، اظهارکرد: از هفته قبل شاهد افزایش میزان بروز بیماری آنفلوآنزا در کشور بوده‌ایم و ممکن است در آذر ماه و دی ماه نیز ادامه داشته باشد. بر همین اساس به بیماران مبتلا به آنفلوآنزا توصیه می‌کنیم که در منزل استراحت و برای چند روز از افراد سالم دوری کنند. افراد غیر بیمار نیز نکات بهداشتی مانند شست‌شوی مداوم دست‌ها، عدم تماس با افراد بیمار و... را رعایت کنند.<br/><br/>رئیس اداره مراقبت مرکز مدیریت بیماری‌های واگیر وزارت بهداشت با بیان اینکه تب شدید، سردرد، بدن‌درد و... از علائم آنفلوآنزا محسوب می‌شوند، ادامه داد: در آنفلوآنزا معمولا آبریزش بینی دیده نمی‌شود، اما در سرماخوردگی آبریزش بینی وجود دارد.<br/><br/>عرفانی تاکید کرد: باید توجه کرد که ویروس آنفلوآنزا هر سال می‌تواند تغییر و ویروس‌های جدیدی را ایجاد کند و به همین دلیل هر سال واکسن آن هم بر اساس تغییرات ویروس تغییر می‌کند. در کشور از شهریور ماه واکسن آنفلوآنزا توزیع شده که تاریخ انقضای آن تا خرداد ماه سال آینده است. در عین حال در هیچ‌کجای دنیا به همه مردم توصیه نمی‌کنند که واکسن آنفلوآنزا تزریق کنند بلکه دو دسته افراد باید این واکسن را تزریق کنند.<br/><br/>وی که در یک برنامه تلویزیونی صحبت می‌کرد، گفت: دسته اول افراد در معرض تماس با خطر هستند که سیستم ایمنی‌شان مشکلی ندارد، اما به دلیل جایگاه شغلی‌شان ممکن است در معرض ویروس قرار گیرند مانند پزشکان، پرستاران، کارشناسان سلامت، افراد مشغول در سازمان دامپزشکی و.... دسته دوم نیز افراد در معرض خطر هستند که شامل سالمندان بالای ۶۵ سال، کودکان زیر پنج سال، زنان باردار، افراد مبتلا به نارسایی‌های تنفسی و یا بیماری‌های مزمن قلبی و... که توصیه می‌شود واکسن آنفلوآنزا را تزریق کنند.</p>
    </article>
  </body>
</html>