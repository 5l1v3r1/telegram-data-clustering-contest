<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3387320/siyami-akyel/mustafa-yeneroglunun-yeni-yol-haritasi"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T00:30:00+00:00"/>
    <meta property="og:title" content="Mustafa Yeneroğlu’nun yeni yol haritası"/>
    <meta property="og:description" content="AK Parti’den istifa eden Mustafa Yeneroğlu belli ki yeni bir yol haritası çizmek istiyor. Karar gazetesi de kendisine önayak olmak için röportaj yapmış."/>
  </head>
  <body>
    <article>
      <h1>Mustafa Yeneroğlu’nun yeni yol haritası</h1>
      <address><time datetime="2019-11-25T00:30:00+00:00">25 Nov 2019, 00:30</time> by <a rel="author" href="https://www.milligazete.com.tr/yazar/siyami-akyel" target="_blank">Siyami Akyel</a></address>
      <p>AK Parti’den istifa eden Mustafa Yeneroğlu belli ki yeni bir yol haritası çizmek istiyor. Karar gazetesi de kendisine önayak olmak için röportaj yapmış.</p>
      <p>Röportajda, AK Parti’den ayrılan Yeneroğlu’nun hafızlığı ve Milli Görüş teşkilatlarında yetiştiği vurgusuyla bir taraftan inançlı tabana mesaj verilirken, diğer yandan aldığı hukuk eğitimi ve sonrasında insan hakları konusundaki duyarlılıkları, Sosyal Demokrat Parti’ye üyeliği, sosyal liberal düşünce eğilimi, Milli Görüş ve Erbakan Hocaya itirazı, Milli Gazete’nin manşetlerindeki Yahudi ve Hıristiyanları (Siyonist-Haçlıları) rahatsız eden manşetlere itirazı ve Necip Fazıl’a olan tavrı açık edilerek seküler kesimlere mesaj veriliyor.</p>
      <p>Ahmet Taşgetiren’in, “Rahmetli Erbakan’la da tanışıyorsunuz tabii” sorusuna Yeneroğlu: “Tabii. Biz Türkiye’ye devamlı gidiyoruz, o ve arkadaşları yoğun geliyor. Doğru bildiklerimizi söylerdik. Hocanın benim gibi torunu yaşında bir gence bile saygıda kusur ettiğine hiç şahit olmadım oysa Avrupa’daki genç nesil olarak çok ciddi fikir ayrılıklarımız vardı” demektedir. Yeneroğlu, “Hocanın benim gibi torunu yaşında bir gence bile saygıda kusur ettiğine hiç şahit olmadım oysa Avrupa’daki genç nesil olarak çok ciddi fikir ayrılıklarımız vardı” cümlesi Erbakan Hoca tarafından saygı gördüğü izlenimini vermek için ustaca söylenmiş söz. Rahmetli Erbakan’ın beşeri ilişkilerde son derece nezaketli, kendi fikirlerini savunma konusunda da kararlılığı efkâr-ı umumiyenin malumları. Birkaç gün önce Erbakan Hocanın, Yeneroğlu ve benzerlerine itirazlarını Milli Gazete Genel Yayın Yönetmeni Mustafa Kurdaş bey, Tv5’te detaylıca anlattı.</p>
      <p>Elif Çakır’ın, “Hangi konularda itiraz ediyordunuz Erbakan Hoca’ya?” sorusuna Yeneroğlu, “Biz çok farklı bir sosyalizasyon geçirmiştik. Onun çok farkında değillerdi. Antisemitizme karşıydık, genellemeci Batı düşmanlığına itiraz ediyorduk. Kozmopolit bir Avrupa tasavvuruna sahiptik, AB üyeliğini destekliyorduk. Milli Gazete’nin Türkiye’deki manşetlerinin bedelini orada biz Müslüman azınlık olarak ödüyorduk. Almanya’nın iç güvenlik raporlarına Milli Görüş aleyhine giriyordu hemen” demektedir.</p>
      <p>Mustafa Yeneroğlu, röportaj boyunca inançlı tabana ben Milli Görüş kökeninden geliyorum mesajını verirken, seküler kesimlere de, “Benim Milli Görüş tabanından gelmeme bakmayın. Ben oradayken de Erbakan Hocanın görüşlerine itirazı olan, Siyonist ve Haçlıları dost gören, Batıcı, ilerlemeci, AB üyeliğini destekleyen seküler biriydim” demek istiyor. Keza Yıldıray Oğur’un, “Alman siyasetinde kendinizi hangi partiye yakın hissediyordunuz?” sorusuna Yeneroğlu: “Sosyal Demokrat Parti’ye üye olmuştum 16 yaşında. Köln’de sosyal demokratlar çok güçlüydü. Sosyal liberal düşünen bir gençtim” dedikten sonra, “Helmut Schmidt’in çizgisini çok beğenirdim. Willy Brandt bir efsaneydi tabii. Yahudi soykırımı anıtının önünde diz çökmesi o zamanki nesil için çok etkileyiciydi” derken antisemitist olmadığını belirtmeye çalışmaktadır.</p>
      <p>Siyasette Milli Görüş üzerinden siyaset inşası yeni değil. Yeneroğlu, belki de daha önceki örneklere bakarak kendince mantıklı hareket ettiğini düşünmüş olabilir. Bunun için de, “Ben Milli Görüş gömleğini çıkarttım” demek istiyor. Bilmiyor ki Milli Görüş gömleğini hiç giymemiş.</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3384044/siyami-akyel/olume-hazir-miyiz"/>
        <a href="https://www.milligazete.com.tr/makale/3376885/siyami-akyel/kelime-i-tevhid-bir-butundur"/>
        <a href="https://www.milligazete.com.tr/makale/3373096/siyami-akyel/muminlerin-allah-u-teala-ile-yaptigi-karli-alisveris"/>
        <a href="https://www.milligazete.com.tr/makale/3301680/siyami-akyel/ayet-ve-hadislerde-peygamber-sevgisi"/>
        <a href="https://www.milligazete.com.tr/makale/3287661/siyami-akyel/dinleri-birlestirme-ve-holistik-din-tehlikesi"/>
        <a href="https://www.milligazete.com.tr/yazar/siyami-akyel"/>
      </related>
    </article>
  </body>
</html>