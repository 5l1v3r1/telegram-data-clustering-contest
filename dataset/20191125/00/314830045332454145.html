<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939689/%D8%AC%D8%A7%D9%86%D8%B4%DB%8C%D9%86-%D8%A8%D8%B3%DB%8C%D8%AC-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%B1%DB%8C%D8%B4%D9%87-%D8%A7%D8%AC%D8%AA%D9%85%D8%A7%D8%B9%DB%8C-%D8%AF%D8%A7%D8%B4%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="جانشین بسیج: اغتشاشات اخیر ریشه اجتماعی داشت"/>
    <meta property="og:description" content="جانشین سازمان بسیج گفت که اغتشاشات اخیر ریشه اجتماعی داشت که باید حل ریشه‌ای و دایمی برای از میان بردن قطعی آن مورد توجه جدی قرار گیرد. به گزارش ایرنا سردار محمدحسین سپهر روز دوشنبه در جمع بسیجیان گرگان اظهار داشت: اگر به مشکلات اجتماعی در زمان مناسب رسیدگی نشود امکان تغییر آن به اعتراض سیاسی و در نتیجه ایجاد مشکلات امنیتی وجود دارد.وی با تاکید بر ضرورت توجه همیشگی به رهنمود‌های مقام معظم رهبری گفت: انقلاب اسلامی ایران گردنه‌های سخت را پشت سر گذاشته و باید از بیانات معظم له برای رسیدن به پیروزی قطعی و موفقیت‌های بیشتر استفاده کنیم.وی با تاکید بر اینکه بسیجیان باید با تاسی از رهنمود‌های ایشان برای پایداری انقلاب و رفع مسایل و مشکلات در عرصه‌های مختلف تلاش کنند بر مطالعه و پیگیری مفاد بیانیه گام دوم انقلاب تاکید کرد و افزود: همان گونه که در جنگ تحمیلی با دست خالی از کشور دفاع کردیم در سال‌های اخیر هم با وجود تحریم دشمن در حوزه توانمندی علمی، صنایع نظامی و هسته‌ای صلح آمیز به پیشرفت‌های بزرگی دست یافته ایم و مطمئنا به اهداف بیانیه گام دوم انقلاب نیز با مدیریت جهادی دست خواهیم یافت.سردار سپهر در ادامه استفاده نکردن…"/>
  </head>
  <body>
    <article>
      <h1>جانشین بسیج: اغتشاشات اخیر ریشه اجتماعی داشت</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>جانشین سازمان بسیج گفت که اغتشاشات اخیر ریشه اجتماعی داشت که باید حل ریشه‌ای و دایمی برای از میان بردن قطعی آن مورد توجه جدی قرار گیرد.<br/><br/>به گزارش ایرنا سردار محمدحسین سپهر روز دوشنبه در جمع بسیجیان گرگان اظهار داشت: اگر به مشکلات اجتماعی در زمان مناسب رسیدگی نشود امکان تغییر آن به اعتراض سیاسی و در نتیجه ایجاد مشکلات امنیتی وجود دارد.<br/><br/>وی با تاکید بر ضرورت توجه همیشگی به رهنمود‌های مقام معظم رهبری گفت: انقلاب اسلامی ایران گردنه‌های سخت را پشت سر گذاشته و باید از بیانات معظم له برای رسیدن به پیروزی قطعی و موفقیت‌های بیشتر استفاده کنیم.<br/><br/>وی با تاکید بر اینکه بسیجیان باید با تاسی از رهنمود‌های ایشان برای پایداری انقلاب و رفع مسایل و مشکلات در عرصه‌های مختلف تلاش کنند بر مطالعه و پیگیری مفاد بیانیه گام دوم انقلاب تاکید کرد و افزود: همان گونه که در جنگ تحمیلی با دست خالی از کشور دفاع کردیم در سال‌های اخیر هم با وجود تحریم دشمن در حوزه توانمندی علمی، صنایع نظامی و هسته‌ای صلح آمیز به پیشرفت‌های بزرگی دست یافته ایم و مطمئنا به اهداف بیانیه گام دوم انقلاب نیز با مدیریت جهادی دست خواهیم یافت.<br/><br/>سردار سپهر در ادامه استفاده نکردن از ظرفیت بسیج را دلیل بروز برخی مشکلات کشور دانست و گفت: معلوم نیست چرا از ظرفیت این نهاد در عرصه‌های مهمی مانند تولید خودرو استفاده نمی‌شود و در‌های کشور بر روی کالای کشور‌هایی مانند کره همیشه باز است؟<br/><br/>جانشین بسیج گره گشایی از مسایل نظام و مردم و حاکم کردن روحیه جهادی را از دیگر کارکرد‌های این نهاد برشمرد و افزود: بسیج روحیه جهادی و انقلابی دارد و در انجام کار‌ها پیشگام است، ولی این روحیه نزد دولتمردان وجود ندارد.<br/><br/>سپهر در بخش دیگری از سخنانش با انتقاد از برخی کاستی‌های فرهنگی در حوزه کتاب و سینما خواستار تدوین نظام نامه مخصوصا برای تولیدات چند رسانه‌ای شد.<br/><br/>فرمانده سپاه نینوا گلستان نیز گفت: این استان شمالی در حوزه کشاورزی در تولید ۱۰ محصول زراعی و باغی دارای رتبه کشوری است و باید تلاش شود از ظرفیت بسیج در تولید ثروت و بهره مندی هرچه بیشتر از این ظرفیت استفاده شود.<br/><br/>سردار حسین معروفی افزود: فعالیت بسیج موازی با دولت نیست بلکه در راستای کمک به مسوولان و مردم است.</p>
    </article>
  </body>
</html>