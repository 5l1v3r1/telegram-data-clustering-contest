<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/tsipras-se-mhtsotakh-den-exaireite-th-dwrolhpsia-ypoyrgwn-giati-fobaste-to-skandalo-novartis"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Τσίπρας σε Μητσοτάκη: Δεν εξαιρείτε τη δωροληψία υπουργών γιατί φοβάστε το σκάνδαλο Novartis"/>
    <meta property="og:description" content="Την αιτία που οδηγεί τη συμπολίτευση να μη ψηφίσει την ερμηνευτική δήλωση για το διαβόητο άρθρο 86 που διαχωρίζει τη δωροληψία από τα υπουργικά καθήκοντα επισήμανε ο Αλ. Τσίπρας από το βήμα της Ολομέλειας, καταλογίζοντας φόβο στον πρωθυπουργό λόγω της εμπλοκής στελεχών της ΝΔ στο σκάνδαλο Novartis."/>
  </head>
  <body>
    <article>
      <h1>Τσίπρας σε Μητσοτάκη: Δεν εξαιρείτε τη δωροληψία υπουργών γιατί φοβάστε το σκάνδαλο Novartis</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Την αιτία που οδηγεί τη συμπολίτευση να μη ψηφίσει την ερμηνευτική δήλωση για το διαβόητο άρθρο 86 που διαχωρίζει τη δωροληψία από τα υπουργικά καθήκοντα επισήμανε ο Αλ. Τσίπρας από το βήμα της Ολομέλειας, καταλογίζοντας φόβο στον πρωθυπουργό λόγω της εμπλοκής στελεχών της ΝΔ στο σκάνδαλο Novartis.</h4>
      <p>«Έπρεπε να έρθει η Αριστερά για να αναθεωρηθεί το άρθρο 86» είπε ο πρόεδρος της αξιωματικής αντιπολίτευσης κατά τη συζήτηση για τη Συνταγματική Αναθεώρηση λίγο πριν αρχίσει η τελική ψηφοφορία. Υπενθύμισε τις προηγούμενες διαδικασίες αναθεώρησης, στις οποίες ΝΔ και ΠΑΣΟΚ «ξεχνούσαν» να τροποποιήσουν το κατάπτυστο άρθρο λόγω της εναλλαγής των δύο κομμάτων στην εξουσία, γεγονός που δεν προκαλούσε κανένα άγχος για τις ενδεχόμενες ποινικές ευθύνες των υπουργών τους.</p>
      <h3>Επίθεση στην Κυβέρνηση</h3>
      <p>«<b>Λέμε το αυτονόητο. Ό,τι προβλέπει ο νόμος για όλους, να το προβλέπει και για τους υπουργούς</b>» υπογράμμισε, ενώ κατηγόρησε για θράσος την πλειοψηφία επειδή λόγω της μη υπερψήφισης της συγκεκριμένης ερμηνευτική δήλωσης κάποιος πολιτικός που δωροδοκήθηκε πριν το 2015 δεν θα διωχθεί γιατί τα αδικήματά του έχουν παραγραφεί.</p>
      <p><b>«Στα μουλωχτά αποφύγατε να ψηφίσετε την ερμηνευτική δήλωση στην προηγούμενη Βουλή (σ.σ. είχε λάβει 179 ψήφους) </b>και τώρα πάλι δεν το ψηφίζετε» σημείωσε ο πρόεδρος του ΣΥΡΙΖΑ και συμπλήρωσε πως υπάρχει ερμηνευτική διχογνωμία για το εν λόγω ζήτημα και δεν υπάρχει καλύτερη ευκαιρία από το να δοθεί ένα ξεκάθαρο μήνυμα από την αναθεωρητική Βουλή.</p>
      <p>Εξηγώντας τα κίνητρα της απροθυμίας της συμπολίτευσης να υπερψηφίσει την ερμηνευτική δήλωση, ο Αλ. Τσίπρας υποστήριξε πως ο ΣΥΡΙΖΑ άσκησε εξουσία χωρίς υποψία σκανδάλων, σε αντίθεση με τη «θλιβερή και σκιώδη» διακυβέρνησή ΝΔ – ΠΑΣΟΚ που -όπως δήλωσε- χρεοκόπησε τη χώρα. «Τι ακριβώς φοβάστε;», είναι το ερώτημα που κατά τον πρόεδρος του ΣΥΡΙΖΑ επικρέμεται στα χείλη των πολιτών. «Ο λαός θα βγάλει τα συμπεράσματά του» συμπέρανε. </p>
      <h3>«Μαύρο στίγμα στο πολίτευμα»</h3>
      <p>Ως προς το ζήτημα της εκλογής Προέδρου της Δημοκρατίας, ο πρώην πρωθυπουργός υπενθύμισε στον Κυρ. Μητσοτάκη ότι η πρόταση του ΣΥΡΙΖΑ για προσφυγή στο λαό ως έσχατη λύση μετά από έξι άκαρπες ψηφοφορίες με ζητούμενο τις 180 ψήφους ήταν ίδια με αυτήν που είχε καταθέσει 2014 ο Αντώνης Σαμαράς.</p>
      <p>«Αλήθεια, κ. Μητσοτάκη και οι λοιποί συνάδελφοι της Νέας Δημοκρατίας που είχατε υπογράψει την πρόταση αναθεώρησης το 2014, τόση αξία δίνετε στην υπογραφή σας, και υπογράφετε τώρα τα ακριβώς αντίθετα απ’ όσα υπογράφατε τότε;» διερωτήκε.</p>
      <p>Στηλιτεύοντας την πρόταση της ΝΔ για εκλογή ΠτΔ, έθεσε τα εξής ερωτήματα προς τον πολιτικό του αντίπαλο: «Θα μπορούσαν ποτέ να φανταστούν ο Κωνσταντίνος Καραμανλής και ο Κωνσταντίνος Τσάτσος, όταν έφτιαχναν το Σύνταγμα του 1975, ότι έχει θέση στο πολίτευμά μας Πρόεδρος μειοψηφίας;</p>
      <p>»Θα δεχόταν ποτέ ο Κ. Καραμανλής και ο Κ. Τσάτσος να γίνουν οι Πρόεδροι που έγιναν, αν ήξεραν ότι για να εκλεγούν στη θέση αυτή αρκεί η πλειοψηφία που απαιτείται για να εγκρίνει η Βουλή έναν διοικητή ΔΕΚΟ;».</p>
      <p>Και κατέληξε τονίζοντας πως αν η πρόταση της συμπολίτευσης «περάσει», τότε θα μείνει ως μαύρο στίγμα στην ιστορία του πολιτεύματός, αλλά και στην ιστορία της παράταξης της ΝΔ.   </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>