<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/aktualis/2019/11/kampany-indul-a-kapcsolati-eroszak-megelozeseert"/>
    <meta property="og:site_name" content="ALON"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Kampány indul a kapcsolati erőszak megelőzéséért"/>
    <meta property="og:description" content="December 4-éig tart."/>
  </head>
  <body>
    <article>
      <h1>Kampány indul a kapcsolati erőszak megelőzéséért</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <b>December 4-éig tart.</b>
      </p>
      <p><b>A kapcsolati erőszak megelőzéséért kampányt indít az Országos Rendőr-főkapitányság az Országos Kríziskezelő és Információs Telefonszolgálattal együttműködve </b>- közölte a rendőrség hétfőn a honlapján.</p>
      <p>Közleményük szerint "A csend a leghangosabb sikoly, halld meg!" elnevezésű kampány hétfőtől<b> december 4-éig tart.</b> A program része az Európai Biztonsági és Együttműködési Szervezet nemi alapon elkövetett erőszak, hozzátartozók közötti erőszak kezelésével foglalkozó projektjének.</p>
      <p>Kiemelték:<b> ha valaki úgy érzi, hogy ellene vagy hozzátartozója sérelmére bűncselekményt, szabálysértést követnek el, haladéktalanul hívja a rendőrséget a 112-es - ingyenes - segélyhívó számon, vagy tárcsázza az Országos Kríziskezelő és Információs Telefonszolgálat 06-80-20-55-20-as krízisvonalát. </b>Ha valaki úgy érzi, hogy azonnali segítséget nem igényel a helyzete, de fenyegetve érzi magát, tegyen feljelentést bármelyik rendőrkapitányságon - tették hozzá.</p>
      <p>Emlékeztettek, a 2013 júliusától hatályos Btk. óta törvény bünteti a kapcsolati erőszakot. "A törvény a testi sértés szintjét el nem érő, de a sértett emberi méltóságát súlyosan sértő erőszakos magatartásokat és a gazdasági ellehetetlenítést is bünteti"; súlyosabb megítélés alá esik az, aki cselekményét rendszeresen követi el - hangsúlyozta a rendőrség.</p>
    </article>
  </body>
</html>