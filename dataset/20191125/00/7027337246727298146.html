<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700199/%D9%BE%DB%8C%D8%B1%D9%88%D8%B2%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%B1%D8%A7%D8%A8%D8%B1-%D9%86%D8%B3%D8%A7%D8%AC%DB%8C-%D9%88-%D8%B5%D8%B9%D9%88%D8%AF-%D8%A8%D9%87-%D8%B1%D8%AF%D9%87-%D8%B3%D9%88%D9%85-%D8%A2%D8%A8%DB%8C-%D8%A8%D9%87-%D8%AC%D8%A7%DB%8C-%D9%82%D8%B1%D9%85%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="پیروزی استقلال برابر نساجی و صعود به رده سوم/ آبی به جای قرمز"/>
    <meta property="og:description" content="نساجی تلاش زیادی کرد تا بتواند گل دوم را به ثمر برساند اما استقلالی ها با تمرکز در خط دفاعی اجازه این کار را به شاگردان رضا مهاجری ندادند."/>
  </head>
  <body>
    <article>
      <h1>پیروزی استقلال برابر نساجی و صعود به رده سوم/ آبی به جای قرمز</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>نساجی تلاش زیادی کرد تا بتواند گل دوم را به ثمر برساند اما استقلالی ها با تمرکز در خط دفاعی اجازه این کار را به شاگردان رضا مهاجری ندادند.</b>
      </p>
      <p>تیم فوتبال استقلال در یازدهمین دیدار خود در نوزدهمین دوره رقابت های لیگ برتر برابر نساجی مازندران به برتری رسید تا پس از سالها در جدول رده بندی بالاتر از پرسپولیس قرار گیرد.</p>
      <p>به گزارش خبرنگار مهر، آخرین دیدار از هفته یازدهم رقابت های لیگ برتر از ساعت ۱۵:۳۰ دقیقه امروز بین تیم های نساجی مازندران و استقلال در ورزشگاه شهید وطنی قائمشهر برگزار شد که این دیدار با برتری ۲ بر یک آبی پوشان به پایان رسید. علی کریمی(۳۳) و مهدی قائدی(۴۹) برای استقلال و محمد عباس زاده(۶۱) برای نساجی گل زدند.</p>
      <figure>
        <img src="https://cdn.asriran.com/files/fa/news/1398/9/4/1040862_917.jpg"/>
      </figure>
      <p>نیمه اول این دیدار در شرایطی آغاز شد که آبی پوشان در شش بازی گذشته خود به برتری رسیده بودند و با یک پیروزی دیگر می توانستند به بالای پرسپولیس در جدول رده بندی صعود کنند. به همین خاطر بازی را تهاجمی شروع کردند و صاحب موقعیت هایی هم شدند.</p>
      <p>در دقیقه ۲۱ میزبان قائمشهری می توانست دروازه استقلال را باز کند اما رضا دهقانی در موقعیتی عالی توپ را با بی دقتی به کنار دروازه زد. دو دقیقه بعد استقلال توسط روزبه چشمی به گل رسید اما داور این گل را به دلیل قرار داشتن این بازیکن در موقعیت آفساید نپذیرفت.</p>
      <p>در دقیقه ۳۳ علی کریمی هافبک طراح آبی پوشان روی یک ارسال توانست با ضربه سر دروازه نساجی را باز کند و تلاش میزبان برای جبران این گل در نیمه اول به جایی نرسید تا ۴۵ دقیقه اول با برتری یک بر صفر آبی ها به پایان برسد.</p>
      <p>در نیمه دوم بازهم این استقلال بود که شروع بهتری داشت و در دقیقه ۴۹ توسط مهدی قائدی به گل دوم رسید. پس از این گل نساجی بر تعداد حملاتش اضافه کرد و توانست در دقیقه ۶۱ توسط محمد عباس زاده به گل نخست دست پیدا کند تا بازی در دقایق باقی مانده با حساسیت بیشتری دنبال شود. </p>
      <p>این گل در حالی وارد دروازه استقلال شد که فرشید اسماعیلی بازیکن خط میانی و خلاق استقلال چند دقیقه قبل به دلیل مصدومیت از زمین خارج شد و آبی پوشان کمی سردرگم کارشان را ادامه دادند.</p>
      <p>در ادامه نساجی تلاش زیادی کرد تا بتواند گل دوم را به ثمر برساند اما استقلالی ها با تمرکز در خط دفاعی اجازه این کار را به شاگردان رضا مهاجری ندادند.</p>
      <p>شاگردان استراماچونی با این پیروزی ۲۱ امتیازی شدند و به رده سوم جدول صعود کردند و جای پرسپولیس را گرفتند. استقلال پس از چهار فصل برای اولین بار در جدول رده بندی بالاتر از پرسپولیس قرار گرفت. </p>
    </article>
  </body>
</html>