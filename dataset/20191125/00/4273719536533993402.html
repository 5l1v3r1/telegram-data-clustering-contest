<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/national-hindi-news/nawab-malik-says-bjp-takes-3-ncp-mla-delhi-119112500003_1.html?utm_source=Latest_Hindi_News_HP&amp;utm_medium=Site_Internal"/>
    <meta property="og:site_name" content="Webdunia"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="नवाब मलिक का दावा, 3 NCP विधायकों को दिल्ली ले गई भाजपा"/>
    <meta property="og:description" content="मुंबई। NCP ने रविवार रात को दावा किया कि अजित पवार के उप मुख्यमंत्री पद के शपथ समारोह में शनिवार को भाग लेने वाले 3 विधायकों को भाजपा द्वारा निजी विमान में उसी दिन दिल्ली लाया गया था।"/>
  </head>
  <body>
    <article>
      <h1>नवाब मलिक का दावा, 3 NCP विधायकों को दिल्ली ले गई भाजपा</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Webdunia</a></address>
      <p>मुंबई। <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=Ncp">NCP </a>ने रविवार रात को दावा किया कि अजित पवार के उप मुख्यमंत्री पद के शपथ समारोह में शनिवार को भाग लेने वाले 3 विधायकों को भाजपा द्वारा निजी विमान में उसी दिन दिल्ली लाया गया था।<br/>NCP के मुख्य प्रवक्ता <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%A8%E0%A4%B5%E0%A4%BE%E0%A4%AC+%E0%A4%AE%E0%A4%B2%E0%A4%BF%E0%A4%95">नवाब मलिक </a>ने कहा कि 3 विधायकों ने कहा है कि वे पार्टी के साथ हैं। उन्होंने कहा कि दौलत दरोडा और नितिन पवार ने वीडियो संदेश भेजकर कहा है कि वे राकांपा के साथ हैं। एक और विधायक नरहरि जिरवाल का संदेश भी राकांपा के ट्विटर पर साझा किया गया।<br/><br/>मलिक ने कहा, 'दौलत दरोडा, नितिन पवार और नरहरि जिरवाल को भाजपा द्वारा निजी विमान में कल दिल्ली ले जाया गया। पवार और दरोडा ने हमें वीडियो संदेश भेजकर कहा है कि वे पार्टी के साथ हैं।'<br/>इससे पहले दिन में मलिक ने तीनों विधायकों के अलावा बाबासाहेब पाटिल और अनिल पाटिल के लापता होने के बात कही थी। मलिक ने कहा कि ये विधायक जल्दी ही लौट आएंगे।<br/><br/>मलिक ने ट्विटर पर अनिल पाटिल के ट्वीट को टैग किया था जिसमें पाटिल ने कहा था कि वह राकांपा के साथ हैं और उन्हें शरद पवार के नेतृत्व पर भरोसा है।<br/><br/>ट्वीट में पाटिल ने कहा था कि वह राज भवन इसलिए गए थे क्योंकि अजित पवार विधायक दल के नेता हैं। पाटिल ने ट्वीट में कहा था कि वह शरद पवार के साथ हैं और उन्हें नहीं पता था कि राज भवन में क्या होने वाला है। शनिवार को दरोडा के परिवार ने पुलिस में उनकी गुमशुदगी की रिपोर्ट दर्ज कराई थी।</p>
    </article>
  </body>
</html>