<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/bogdanovic-vodio-kingse-do-pobede-jokic-ispod-svog-nivoa-video/343368"/>
    <meta property="og:site_name" content="MozzartSport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Bogdanović vodio Kingse do pobede, Jokić ispod svog nivoa (VIDEO)"/>
    <meta property="og:description" content="Denver upisao novu pobedu, pao Finiks - 116:104"/>
  </head>
  <body>
    <article>
      <h1>Bogdanović vodio Kingse do pobede, Jokić ispod svog nivoa (VIDEO)</h1>
      <h2>Denver upisao novu pobedu, pao Finiks - 116:104</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Kuca Sakramento na vrata tog famoznog osmog mesta koje vodi u plej-of. Jeste, daleko je još do doigravanja, ali je uvek lepše kada se drži glava iznad vode i kada sam kontrolišeš svoju sudbinu.</p>
      <p>Kingsi su dobili još jedan meč, treći od poslednja četiri. Srušen je Vašington i to u gostima, uz odličnu partiju <b>Bogdana Bogdanovića</b> – 113:106.</p>
      <p>Srpski bek je igrao 28 minuta i za to vreme ubacio 21 poen (7/16 šut iz igre), uz po četiri skoka i asistencije. U poslednjih minut i po utakmice, kada su Kingsi „zaključali“ pobedu, <b>Bogdanović</b> je ubacio osam poena, od čega pet sa penala. Bila je jasna zamisao trenera: lopta mora da ide u ruke Bogdanu, koji je sve te prekršaje nad njim rutinski pretvarao u poene i time sačuvao trijumf svom timu.</p>
      <figure>
        <iframe src="https://www.youtube.com/embed/lRjj7gE2QDU" width="425" height="349" data-service="Youtube" scrolling="no"/>
      </figure>
      <p>Dobru partiju odigrao je i <b>Nemanja Bjelica</b>, za 30 minuta postigao je šest poena (3/11 iz igre), uz 12 skokova, tri asistencije i tri ukradene lopte.</p>
      <p>Najefikasniji u Sakramentu bio je <b>Harison Barns</b> sa 22 poena, uz sjajan šut 7/8 iz igre. Kod Vašingtona, <b>Bredli Bil</b> je ubacio 20 poena, dok je nekadašnji igrač Partizana <b>Davis Bertans</b> stao na 12 poena i šest skokova.</p>
      <figure>
        <iframe src="https://www.youtube.com/embed/5wLJvGGOyQw" width="425" height="349" data-service="Youtube" scrolling="no"/>
      </figure>
      <p>Zanimljiv meč odigran je u Denveru, gde su Nagitsi upisali novu pobedu, sinoć protiv Finiksa, ali uz partiju ispod uobičajenog nivoa za <b>Nikolu Jokića</b> – 116:104.</p>
      <p>Bilo je neizvesno do osam minuta pre kraja, držao se Finiks na poenu zaostatka (88:87), a onda je Denver dodao gas i uspeo da se odvoji i tu razliku da sačuva bez stresova do kraja utakmice. Trojica igrača Nagitsa su prebacila 20 poena: <b>Džamal Marej</b> i <b>Vil Barton</b> sa po 22, dok je 23 postigao <b>Pol Milsap</b>.</p>
      <p>Među najefikasnijima nije bilo <b>Nikole Jokića</b>. Na terenu je proveo 33 minuta i postigao je samo osam poena (4/9 iz igre), ali je zato imao 13 skokova i šest asistencija, kojima je doprineo trijumfu svog tima. Ipak, imao je srpski reprezentativac nekoliko sjajnih poteza, kojim je podizao na noge navijače Denvera. Uglavnom, još jedna pobeda na kontu i nastavlja se potera za prvim mestom na Zapadu, koje drže Lejkersi.</p>
      <figure>
        <iframe src="https://www.youtube.com/embed/JNDZqzatQIc" width="425" height="349" data-service="Youtube" scrolling="no"/>
      </figure>
      <p>
        <b>NBA LIGA - REZULTATI</b>
      </p>
      <p>Njujork - Bruklin  101:103<br/>/Moris 26 - Dinvidi 30/</p>
      <p>Vašington - Sakramento  106:113<br/>/Bil 20 - Barns 26/</p>
      <p>Denver - Finiks  116:104<br/>/Milsap 23 - Dialo 22/</p>
      <p>LA Klipers - Nju Orleans  134:109<br/>/Harel 34 - Ingram 24/</p>
      <figure>
        <img src="https://mozzartsport.com/upload/CKEditor/25.11.2019./zapad.JPG"/>
      </figure>
      <figure>
        <img src="https://mozzartsport.com/upload/CKEditor/25.11.2019./istok.JPG"/>
      </figure>
      <figure>
        <img src="https://mozzartsport.com/upload/CKEditor/25.11.2019./31.png"/>
      </figure>
    </article>
  </body>
</html>