<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/cultura/baletul-din-kiev-vine-la-constanta-cu-lacul-lebedelor-705946.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Baletul din Kiev vine la Constanţa, cu „Lacul Lebedelor“"/>
    <meta property="og:description" content="Teatrul Academic Municipal de Opera si Balet din Kiev va aduce pe scena Casei de Cultura din Constanta, pe 29 noiembrie, baletul Lacul lebedelor . Productia in 4 acte de P.I. Ceaikovski este realizata de ..."/>
  </head>
  <body>
    <article>
      <h1>Baletul din Kiev vine la Constanţa, cu „Lacul Lebedelor“ </h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Gabriela TITZ</a></address>
      <p>
        <a href="https://www.ziuaconstanta.ro/stiri/cultura/baletul-din-kiev-vine-la-constanta-cu-lacul-lebedelor-705946.html?imagini=1#scroll">🖼️ Galerie foto (1)</a>
      </p>
      <p>Teatrul Academic Municipal de Operă şi Balet din Kiev va aduce pe scena Casei de Cultură din Constanţa, pe 29 noiembrie, baletul „Lacul lebedelor”. Producţia în 4 acte de P.I. Ceaikovski este realizată de Valerii Kovtun, după coregrafia clasică a lui Marius Petipa.<br/>Iubitorii genului vor avea parte de un spectacol luxuriant, în care vor evolua aproape 40 de balerini, în costume spectaculoase.<br/> <br/>Solişti ai spectacolului vor fi prim-balerinii Olga Golitsa, Oxana Bondarenko (Odette/Odile) şi Denis Nedak, Fedir Zarodyschev (Siegfried). Olga Golitsa a absolvit colegiul coregrafic din capitala Ucrainei, devenind, graţie talentului, măiestriei, expresivităţii interpretărilor ei, care au cucerit imediat încrederea colegilor şi a coregrafilor, prim-solistă a Operei Naţionale din Ucraina „T.Schevchenko“ din Kiev. Cu un impresionant portofoliu de roluri principale, ea a dansat în ample turnee în Japonia, Anglia, Elveţia, Germania, Franţa, Italia, SUA etc. <br/><br/>Denis Nedak este prim-solist al Operei Naţionale din Ucraina „Taras Shevchenko“ din Kiev şi solist al Operei din Viena. Debutul său în carieră a avut la Opera Naţională, artistul fiind laureat al prestigiosului Concurs Internaţional <i>S.Lifar</i>, ediţiile din 2002 şi 2004. Din 2015, este solist invitat la Teatrul American de Balet şi la Opera de Stat din Viena. S-a născut în Odessa, a absolvit Şcoala de Coregrafie de Stat din Odessa în 2002 şi Academia de Dans Serghei Lifar din Kiev în 2003. În timpul Academiei, a fost invitat să danseze la Opera Naţională din Kiev, unde a interpretat rolul Paris din <i>Romeo </i><i>ş</i><i>i Julieta</i> şi rolul Prinţului din <i>Spărgătorul de Nuci</i>. După absolvire, Denis Nedak s-a alăturat Baletului Naţional al Ucrainei, iar în 2008 a devenit solist.<br/><br/>Din repertoriu: Solor în ''La Bayadère'', Basil în ''Don Quijote'', Prinţul în ''Frumoasa din pădurea adormită'', Prinţul Siegfried în'' Lacul Lebedelor'', Albrecht în'' Giselle'', Jose şi Escamilio în ''Carmen'', Jean de Brienne în ''Raymonda'', Conrad în ''Le Corsaire'', Prinţul in ''Spărgătorul de nuci '' şi Krass în ''Spartacus''. Participă la numeroase festivaluri internaţionale şi este invitat în mod regulat la Festivalul Nureyev din Kazan, Rusia. În 2014, Nedak şi-a făcut debutul cu ABT Dancing în rolul lui Solor din ''La Bayadère''. Repertoriul său cu Compania include, de asemenea, Prinţul Désiré din „Frumoasa din pădurea adormită". A dansat la nivel mondial în Rusia, Franţa, Italia, Germania, Japonia, Elveţia, Franţa, Anglia, Australia.<br/><br/>Faimos în întreaga lume, <b>Ansamblul de balet al Teatrului Municipal din Kiev </b>a fost fondat în 1980 de celebrul coregraf din fosta URSS Vahtang Vronskii. Se numea atunci Baletul Clasic din Kiev, iar între 1989 şi 2005, ansamblul a fost condus de marele maestru al baletului ucrainean <b>Valerii Covtun</b> (1944-2005), laureat al premiului Vatlav Nejinsky, al Academiei franceze de dans, artist al poporului în URSS.<br/> <br/>În perioada 2005-2012, maestru de balet al trupei a fost Victor Litvinov. Din 2012, director artistic al Baletului Municipal din Kiev este Tatyana Borovik, fostă prim-balerină a Operei Naţionale din Kiev. În 1990, Baletul Clasic din Kiev a participat la cel mai mare festival de dans din India, iar în 1991 a urcat pe scena Festivalului George Enescu, la Bucureşti.<br/>Prestigiosul ansamblu a întreprins turnee de succes în Japonia, Italia, Germania, Austria, Elveţia, Ungaria, Romania, Canada.<br/> <br/>Spectacolul de la Casa de Cultură din Constanţa va începe la ora 19. Preţul biletelor variază între 120 şi 150 de lei.<br/> <br/><b>Cite</b><b>ş</b><b>te </b><b>ş</b><b>i:</b><br/><br/><a href="https://www.ziuaconstanta.ro/stiri/cultura/festivalul-international-al-muzicii-si-dansului-la-final-705663.html">Festivalul Internaţ ional al Muzicii şi Dansului, la final</a><br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/in-constanta/evenimente-in-constanta/constanta-spectacol-memorabil-la-pavilionul-expozitional-connecting-opera-706023.html"/>
        <a href="https://www.ziuaconstanta.ro/stiri/actualitate/locuri-de-joaca-din-constanta-reabilitate-si-modernizate-de-sc-confort-urban-srl-galerie-foto-705804.html"/>
        <a href="https://www.ziuaconstanta.ro/stiri/cultura/festivalul-international-al-muzicii-si-dansului-la-final-705663.html"/>
        <a href="https://www.ziuaconstanta.ro/stiri/cultura/patru-evenimente-de-marca-in-cadrul-festivalului-international-al-muzicii-si-dansului-de-la-constanta-704434.html"/>
        <a href="https://www.ziuaconstanta.ro/stiri/ziua-dobrogei/stela-cocarlea-maestra-valentelor-culturale-si-a-combinarii-artelor-704155.html"/>
        <a href="https://www.ziuaconstanta.ro/stiri/cultura/seara-de-gala-la-teatrul-national-de-opera-si-balet-oleg-danovski-in-onoarea-celor-mai-talentati-tineri-pianisti-703968.html"/>
        <a href="https://www.ziuaconstanta.ro/stiri/cultura/celebra-cantata-carmina-burana-deschide-festivalul-international-al-muzicii-si-dansului-de-la-constanta-703396.html"/>
        <a href="https://www.ziuaconstanta.ro/informatii/locuri-speciale-de-munca/post-vacant-la-teatrul-national-de-opera-si-balet-oleg-danovski-se-solicita-vechime-703326.html"/>
        <a href="https://www.ziuaconstanta.ro/informatii/locuri-speciale-de-munca/teatrul-national-de-opera-si-balet-oleg-danovski-din-constanta-scoate-la-concurs-un-post-vacant-703297.html"/>
        <a href="https://www.ziuaconstanta.ro/stiri/cultura/premiera-operetei-pentru-copii-soldatelul-de-plumb-la-teatrul-national-de-opera-si-balet-oleg-danovski-703221.html"/>
        <a href="https://www.ziuaconstanta.ro/in-constanta/evenimente-in-constanta/constanta-preparate-traditionale-din-zona-dobrogei-la-targul-de-gust-bun-cu-retete-din-strabuni-703153.html"/>
        <a href="https://www.ziuaconstanta.ro/divertisment/stiati-ca/se-implinesc-23-de-ani-de-la-moartea-maestrului-oleg-danovski-703104.html"/>
        <a href="https://www.ziuaconstanta.ro/stiri/ziua-dobrogei/dobrogeadigitala-fugit-de-acasa-la-doar-14-ani-oleg-danovski-a-devenit-o-efigie-a-baletului-romanesc-703135.html"/>
        <a href="https://www.ziuaconstanta.ro/stiri/cultura/baritonul-iulian-bratu-de-la-tnob-laureate-la-crizantema-de-aur-2019-703089.html"/>
        <a href="https://www.ziuaconstanta.ro/in-constanta/evenimente-in-constanta/don-giovanni-si-madama-butterfly-se-joaca-la-tnob-in-acest-week-end-galerie-foto-702909.html"/>
      </related>
    </article>
  </body>
</html>