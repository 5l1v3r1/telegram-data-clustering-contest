<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/463090/%e0%a6%b0%e0%a7%8b%e0%a6%b9%e0%a6%bf%e0%a6%99%e0%a7%8d%e0%a6%97%e0%a6%be-%e0%a6%95%e0%a7%8d%e0%a6%af%e0%a6%be%e0%a6%ae%e0%a7%8d%e0%a6%aa%e0%a7%87-%e0%a6%95%e0%a6%be%e0%a6%81%e0%a6%9f%e0%a6%be%e0%a6%a4%e0%a6%be%e0%a6%b0%e0%a7%87%e0%a6%b0-%e0%a6%ac%e0%a7%87%e0%a7%9c%e0%a6%be"/>
    <meta property="og:site_name" content="Daily Janakantha"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="রোহিঙ্গা ক্যাম্পে কাঁটাতারের বেড়া নির্মাণ কাজ শুরু ॥ সেনাপ্রধান"/>
    <meta property="og:description" content="স্টাফ রিপোর্টার, কক্সবাজার ॥ রোহিঙ্গা ক্যাম্পে কাঁটাতারের বেড়া নির্মাণের কাজ শুরু হয়েছে বলে জানিয়েছেন সেনাবাহিনীর প্রধান জেনারেল আজিজ আহমেদ। এরই অংশ হিসেবে প্রথম পর্যায়ে একটি ক্যাম্পের কাঁটাতারের বেড়ার নির্মাণ কাজ চলছে। পর্যায়ক্রমে সব রোহিঙ্গা ক্যাম্পে কাঁটাতারের বেড়া দেয়া হবে বলে জানান সেনাপ্রধান। রবিবার রামু সেনানিবাসে ছয় ..."/>
  </head>
  <body>
    <article>
      <h1>রোহিঙ্গা ক্যাম্পে কাঁটাতারের বেড়া নির্মাণ কাজ শুরু ॥ সেনাপ্রধান</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>স্টাফ রিপোর্টার, কক্সবাজার ॥ রোহিঙ্গা ক্যাম্পে কাঁটাতারের বেড়া নির্মাণের কাজ শুরু হয়েছে বলে জানিয়েছেন সেনাবাহিনীর প্রধান জেনারেল আজিজ আহমেদ। এরই অংশ হিসেবে প্রথম পর্যায়ে একটি ক্যাম্পের কাঁটাতারের বেড়ার নির্মাণ কাজ চলছে। পর্যায়ক্রমে সব রোহিঙ্গা ক্যাম্পে কাঁটাতারের বেড়া দেয়া হবে বলে জানান সেনাপ্রধান।</p>
      <p>রবিবার রামু সেনানিবাসে ছয় ইউনিটকে রেজিমেন্ট কালার প্রদান অনুষ্ঠানে সাংবাদিকদের সঙ্গে আলাপকালে সেনাপ্রধান এই তথ্য জানান। তিনি বলেন, প্রতিবেশী রাষ্ট্রের সঙ্গে সুসম্পর্ক বজায় রাখতে চায় বাংলাদেশ। সেই লক্ষ্যে আগামী মাসে মিয়ানমার সফর করবেন তিনি। মিয়ানমার সফরে দুই দেশের সম্পর্ক উন্নয়নের পাশাপাশি রোহিঙ্গা ইস্যুসহ সার্বিক বিষয়ে আলোচনা করা হবে বলেও জানান সেনাপ্রধান আজিজ আহমেদ।</p>
      <p>বাংলাদেশের নিরাপত্তার স্বার্থে ভারত ও মিয়ানমারের সীমান্তে বর্ডার রোড বা সীমান্ত সড়ক জরুরী উল্লেখ করে সেনাপ্রধান বলেন, সরকার সীমান্তে সড়ক নির্মাণের পরিকল্পনা হাতে নিয়েছে। প্রাথমিক পর্যায়ে ২৮৭ কিলোমিটার বর্ডার রোড নির্মাণের অনুমোদন হয়েছে। দ্রুতই এই কাজও শুরু হবে।</p>
      <p>রামু সেনানিবাসে ৬ ইউনিটকে রেজিমেন্ট কালার প্রদান অনুষ্ঠানে সেনাপ্রধানকে স্বাগত জানান ১০ পদাতিক ডিভিশনের জিওসি মেজর জেনারেল মোঃ মইন উল্লাহ চৌধুরী। অনুষ্ঠানে ৬, ৯ ও ২৭ ফিল্ড রেজিমেন্ট আর্টিলারি, ৬ ইঞ্জিনিয়ার এবং ১৩ ও ১৪ ইনফ্যান্ট্রি রেজিমেন্টকে কালার প্রদান করা হয়। এ সময় সাবেক সেনাপ্রধানরা ও বাংলাদেশ সেনাবাহিনীতে কর্মরত ও অবসরপ্রাপ্ত সিনিয়র কর্মকর্তারা উপস্থিত ছিলেন।</p>
    </article>
  </body>
</html>