<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939636/%D9%85%DB%8C%D9%84%DB%8C%D8%A7%D8%B1%D8%AF%D8%B1%D9%87%D8%A7%DB%8C-%D8%B3%D8%B9%D9%88%D8%AF%DB%8C-%D8%A8%D9%87-%D8%AF%D9%86%D8%A8%D8%A7%D9%84-%D8%AE%D8%B1%DB%8C%D8%AF-%D8%B3%D9%87%D8%A7%D9%85-%D8%A2%D8%B1%D8%A7%D9%85%DA%A9%D9%88"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="میلیاردرهای سعودی به دنبال خرید سهام آرامکو"/>
    <meta property="og:description" content="عرضه سهام آرامکو می تواند بزرگترین عرضه سهام دولتی در تاریخ باشد. آرامکو دارای ذخایر بسیار زیاد نفت است. این شرکت انحصاری در عربستان، بزرگترین صادرکننده نفت خام جهان است."/>
  </head>
  <body>
    <article>
      <h1>میلیاردرهای سعودی به دنبال خرید سهام آرامکو</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>عرضه سهام آرامکو می تواند بزرگترین عرضه سهام دولتی در تاریخ باشد. آرامکو دارای ذخایر بسیار زیاد نفت است. این شرکت انحصاری در عربستان، بزرگترین صادرکننده نفت خام جهان است.</i>
      </p>
      <p>به دنبال عرضه عمومی سهام شرکت ملی نفت عربستان سعودی «آرامکو»، «ولید بن طلال» میلیاردر سعودی و سایر ثروتمندان این کشور درصدد خریداری بخش زیادی از این سهام هستند.</p>
      <p>به گزارش <b><a href="https://nabzebourse.ir/">نبض بورس</a></b>؛ پایگاه خبری «بلومبرگ» آمریکا به نقل از منابع مطلع نوشت که ثروتمندان سعودی تصمیم گرفتند با استفاده از این فرصت برای خرید بخش زیادی از سهم آرامکو سرمایه گذاری کنند.</p>
      <p>این در حالی است که عربستان شهروندان ثروتمند خود را برای خریداری نخستین عرضه عمومی سهم آرامکو ترغیب می کند.</p>
      <p>نام ولید بن طلال و خانواده العلیان در کنار سایر تاجران ثروتمند و فعال در حوزه نفت سعودی در ردیف خریداران این سهام دیده می شود.</p>
      <p>به گفته این منابع مطلع، خانواده العلیان یکی از سهام داران بزرگ بانک کردیت سوئیس نیز درصدد آن است که برای خریداری سهام آرامکو صدها میلیون دلار بپردازد.</p>
      <p>این منابع که نامشان فاش نشده گفتند که مسئولان آرامکو همچنین با خانواده المجدوعی در این باره تماس داشتند. این خانواده سعودی در عرصه های مختلف از جمله توزیع خودروهای هیوندا در عربستان و نیز خدمات لجستیکی فعالیت دارد.</p>
      <p>به عقیده سعودی ها موفقیت آمیز بودن فروش نخستین عرضه عمومی سهام آرامکو می تواند ارزش کلی آن را که معادل دو تریلیون دلار است، مشخص می کند.</p>
      <p>عرضه سهام آرامکو می تواند بزرگترین عرضه سهام دولتی در تاریخ باشد. آرامکو دارای ذخایر بسیار زیاد نفت است. این شرکت انحصاری در عربستان، بزرگترین صادرکننده نفت خام جهان است.</p>
      <p>این شرکت حداکثر نیم درصد از سهامش را به سرمایه‌گذاران انفرادی می‌فروشد. هر سهم، به سهامدار یک حق رای می‌دهد و سهامدار حق دارد که در مجامع عمومی شرکت کند و رای دهد.</p>
      <p>آرامکو ۱۸  آبان ماه جزئیات عرضه سهامش را اعلام کرد.</p>
      <p>از ابتدای سال ۲۰۱۶ میلادی گمانه‌زنی‌ها در خصوص عرضه عمومی سهام آرامکو از سوی مقامات سعودی مطرح شد.</p>
      <p>در اواخر تابستان امسال در پی حمله پهپادی به دو پالایشگاه نفتی وابسته به شرکت آرامکو، تولید نفت عربستان سعودی شاهد کاهش ۵.۷ میلیون بشکه‌ای در روز بود که معادل تقریبا ۵۰ درصد کل نفت تولیدی این کشور می‌شد.</p>
    </article>
  </body>
</html>