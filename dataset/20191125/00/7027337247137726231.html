<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700229/%D9%88%D8%A7%DA%A9%D9%86%D8%B4-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%A8%D9%87-%D8%B4%D8%A7%DB%8C%D8%B9%D8%A7%D8%AA-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A8%D8%B1%D8%A7%D9%86%DA%A9%D9%88-%D9%86%D9%87-%D8%AA%D8%A7%DB%8C%DB%8C%D8%AF-%D9%88-%D9%86%D9%87-%D8%AA%DA%A9%D8%B0%DB%8C%D8%A8-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="واکنش فدراسیون فوتبال به شایعات مذاکره با برانکو: نه تایید و نه تکذیب می‌کنیم"/>
    <meta property="og:description" content="سخنگوی فدراسیون فوتبال گفت: ما در حال مذاکرات فشرده با «مارک ویلموتس» هستیم و اینکه در رسانه‌های بلژیکی عنوان می‌شود، او تماس‌های فدراسیون فوتبال را پاسخ نمی‌دهد به دور از واقعیت بوده و درست نیست."/>
  </head>
  <body>
    <article>
      <h1>واکنش فدراسیون فوتبال به شایعات مذاکره با برانکو: نه تایید و نه تکذیب می‌کنیم</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040941_196.jpg"/>
      </figure>
      <p>سخنگوی فدراسیون فوتبال گفت: ما در حال مذاکرات فشرده با «مارک ویلموتس» هستیم و اینکه در رسانه‌های بلژیکی عنوان می‌شود، او تماس‌های فدراسیون فوتبال را پاسخ نمی‌دهد به دور از واقعیت بوده و درست نیست.</p>
      <p>به گزارش ایرنا؛ «امیر مهدی علوی» که در واکنش به یادداشت مارک ویلموتس سرمربی تیم ملی فوتبال ایران درباره برکناری‌اش از هدایت ملی‌پوشان ایرانی سخن می‌گفت، این مطلب را بیان کرد.</p>
      <p>وی در پاسخ به این پرسش که درباره همکاری با ویلموتس چه تصمیمی از سوی فدراسیون فوتبال گرفته خواهد شد؟ اعلام کرد: به طور حتم در این باره تصمیم گرفته خواهد شد و این تصمیم با نظر هیات رییسه فدراسیون فوتبال خواهد بود.</p>
      <p>علوی خاطرنشان کرد: جلسه ویلموتس با مهدی تاج ظرف روزهای آینده برگزار خواهد شد.</p>
      <p>سخنگوی فدراسیون فوتبال درباره شایعات مذاکره با برانکو ایوانکوویچ سرمربی سابق تیم فوتبال پرسپولیس برای هدایت تیم ملی نیز گفت: فدراسیون فوتبال پیش از این و نه فقط درباره مطرح شدن نام برانکو بلکه پیرامون مباحث دیگر نیز اعلام کرد که این مسائل را «نه تایید و نه تکذیب» می‌کند.</p>
      <p>«مارک ویلموتس» سرمربی تیم ملی فوتبال ایران پس از روزها سکوت سرانجام با انتشار پستی کوتاه در حساب کاربری توییتر خود، از نقض شدید تعهدات موجود در قراردادش از سوی فدراسیون فوتبال سخن گفت.</p>
      <p>ویلموتس در این پست آمده است: از شایعاتی که مطبوعات ایران منتشر کرده‌اند، مطلع هستم؛ شایعاتی که به هیچ وجه صحت ندارد؛ حقیقت این است که فدراسیون فوتبال ایران تعهدات خود را به شدت نقض کرد و این اتفاق برای من و اعضای کادر فنی من شرایط غیرقابل تحملی ر ا به وجود آورد.</p>
      <p>مرد بلژیکی در توییت دیگری تاکید کرد: پرونده در اختیار وکلای من است و بیشتر از این در خصوص این موضوع حرف نمی‌زنم.</p>
    </article>
  </body>
</html>