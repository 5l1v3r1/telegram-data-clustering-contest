<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939753/%D9%88%D8%B2%DB%8C%D8%B1-%D8%A7%D9%82%D8%AA%D8%B5%D8%A7%D8%AF-%D8%A2%D9%84%D9%85%D8%A7%D9%86-%D8%A2%D9%85%D8%B1%DB%8C%DA%A9%D8%A7-%D8%BA%DB%8C%D8%B1%D9%82%D8%A7%D8%A8%D9%84-%D8%A7%D8%B9%D8%AA%D9%85%D8%A7%D8%AF-%D8%A7%D8%B3%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="وزیر اقتصاد آلمان: آمریکا غیرقابل اعتماد است"/>
    <meta property="og:description" content="وزیر اقتصاد آلمان روز دوشنبه در دفاع از سخنان اخیر خود در انتقاد از دولت آمریکا گفت: ایالت متحده قابل اعتماد و صادق نیست."/>
  </head>
  <body>
    <article>
      <h1>وزیر اقتصاد آلمان: آمریکا غیرقابل اعتماد است</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>وزیر اقتصاد آلمان روز دوشنبه در دفاع از سخنان اخیر خود در انتقاد از دولت آمریکا گفت: ایالت متحده قابل اعتماد و صادق نیست.</i>
      </p>
      <p>به گزارش تابناک به نقل از ایرنا به نقل از تارنمای پلیتیکو، "پیتر آلتمایر" با توجه به تلاش آمریکا برای ممنوع اعلام کردن ورود شبکه نسل پنجم مخابراتی چین در آلمان گفت: ما در یک دنیا آزاد زندگی می‌کنیم و من به هیچ وجه کشور‌هایی مانند آمریکا را که به قانون احترام نمی‌گذارند با کشور‌هایی که در آنجا دموکراسی و احترام به قانون رعایت می‌شود، یکی نمی‌دانم.<br/><br/>آلتمایر با یاد آوری در مورد تلاش آژانس امنیت ملی آمریکا (NSA) برای جاسوسی از آلمان و استراق سمع تماس‌های تلفتی آنگلا مرکل گفت: دولت آمریکا قابل اعتماد و مطئمن نیست.<br/><br/>وزیر اقتصاد آلمان در ادامه افزود: ما بعد از افشای جاسوسی آمریکا از آلمان تحریم‌هایی را علیه این کشور اعمال نکردیم.<br/><br/>وی با توجه به تصویب قانون نظارت بر شرکت‌های مخابراتی در آمریکا توسط دولت دونالد ترامپ گفت: مقررات مربوط به مجبور کردن شرکت‌ها به انتشار داده‌های خاص که در بسیاری از کشور‌ها هم اکنون اجرا می‌شود، نباید تصویب شود.<br/><br/>دولت آمریکا در یک سال گذشته انتقاد‌ها علیه آلمان را افزایش داده و تهدید کرده است، چنانچه آلمان بودجه دفاعی خود را بالا نبرد، آمریکا سربازان خود را از این کشور خارج می‌کند.<br/><br/>هم‌اکنون بیش از ۵۰ هزار سرباز آمریکایی در خاک آلمان مستقر هستند.<br/><br/>امریکا در ژاپن بیشترین سرباز را دارد و آلمان از این نظر بر سکوی دوم ایستاده و در هیچ کشور اروپایی این شمار سرباز آمریکایی حضور ندارند.<br/><br/>ستاد فرماندهی سربازان آمریکایی مستقر در اروپا و آفریقا در آلمان قرار دارد. مهمترین پایگاه هوایی آمریکا در رامشتاین است و یکی از بزرگترین میدان‌های مشق ارتش این کشور در اروپا در گرافن‌وور (ایالت بایرن) قرار دارد.</p>
    </article>
  </body>
</html>