<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939690/%D8%B7%D8%B9%D9%86%D9%87-%D9%82%D9%88%DA%86%D8%A7%D9%86%E2%80%8C%D9%86%DA%98%D8%A7%D8%AF-%D8%A8%D9%87-%DA%A9%DB%8C-%D8%B1%D9%88%D8%B4-%DA%A9%DB%8C%D9%81%DB%8C%D8%AA%D9%85-%D8%A8%D9%87-%D9%81%D9%88%D8%AA%D8%A8%D8%A7%D9%84-%D8%AF%D9%81%D8%A7%D8%B9%DB%8C-%D9%86%D9%85%DB%8C%E2%80%8C%D8%AE%D9%88%D8%B1%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="طعنه قوچان‌نژاد به کی روش: کیفیتم به فوتبال دفاعی نمی‌خورد"/>
    <meta property="og:description" content="مهاجم ایرانی تیم زوله مهمترین گل دوران فوتبال خود را گلزنی به تیم ملی فوتبال کره اعلام کرد که زمینه ساز صعود ایرانی به جام جهانی برزیل شد."/>
  </head>
  <body>
    <article>
      <h1>طعنه قوچان‌نژاد به کی روش: کیفیتم به فوتبال دفاعی نمی‌خورد</h1>
      <h2>در مصاحبه با سایت NOS هلند مطرح شد</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>مهاجم ایرانی تیم زوله مهمترین گل دوران فوتبال خود را گلزنی به تیم ملی فوتبال کره اعلام کرد که زمینه ساز صعود ایرانی به جام جهانی برزیل شد.</p>
      <p>به گزارش تابناک ورزشی و به نقل از سایت NOS هلند، رضا قوچان‌نژاد مهاجم ایرانی که در تیم زوله توانست درخشش خوبی داشته باشد تاکنون در چند تیم بازی کرده و دوران متفاوتی در این تیم‌ها داشته است.</p>
      <p>۱۲ باشگاه، ۷ کشور و ۳ قاره مختلف تجربه حضور مهاجمی بوده است که اکنون در تیم زوله هلند در لیگ برتر این کشور بازی می‌کند. او در این فصل توانست در یک دیدار که به صورت ذخیره به میدان آمد چهار گل در یک دیدار به ثمر برساند، ولی این اولین باری نیست که نام او وارد کتاب رکورد‌ها می‌شود. او در اولین بازی خود برای چامبور به ۹ ثانیه زمان نیاز داشت تا برای این تیم در لیگ گلزنی کند. "من خیلی گلزنی را دوست دارم البته آمار خوبی هم دارم، ولی در هر صورت من هم تیم را به عملکرد فردی ترجیح می‌دهم. من در سنت ترویدن و چارلتون در تیم‌هایی بازی کردم که برای سقوط نکردن تلاش می‌کردم و این هم تجربه جدیدی بود و چیز‌هایی از آن یا گرفتم".</p>
      <figure>
        <img src="https://magerta.ir/wp-content/uploads/2019/09/Reza-Ghoochannejhad.jpg"/>
      </figure>
      <p>او در پاسخ به این سوال که مهمترین گل دوران فوتبالش چه گلی بوده است گفت: گلی که در سال ۲۰۱۳ در سئول وارد دروازه کره جنوبی کردم و باعث شد تا تیم به جام جهانی صعود کند مهمترین گل دوران فوتبال من بوده است. گلزنی همیشه حس خوبی دارد، ولی آن گل چیز دیگری بود و باعث شد تا من در رده بین‌المللی خودم را نشان دهم. حس خیلی خوبی است که هموطنانت را ببینی و بگویند که موقع ان گل چکار می‌کردند. در ایران خیلی‌ها به خیابان‌ها ریختند و از صعود به جام جهانی ابراز خوشحالی کردند. برای آن گل به خودم می‌بالم و احساس غرور می‌کنم.</p>
      <p>در چند روز گذشته اینترنت جهانی در ایران قطع بود و ارتباط گرفتن با داخل کشور با مشکل روبرو شده بود. مهاجم ایرانی درباره این اتفاق گفت: برای من خیلی سخت بود. البته هرازگاهی اسکایپ اجازه می‌داد تا با خانواده خود ارتباط داشته باشیم. امیدوارم به زودی شرایط عادی شود.</p>
      <p>مهاجم ایرانی در پایان گفت: من فوتبال هجومی دوست دارم و دوست دارم بار‌ها در محوطه جریمه حضور داشته باشم، ولی اغلب این را تجربه کردم که مربی‌ها درباره فوتبال متفاوت فکر می‌کردند و من در زمین خودی مشغول دفاع کردن می‌شدم. کیفیت من در این گونه فوتبال نیست و به همین خاطر به لیگ هلند آمدم که بیشتر به توانایی من می‌خورد.</p>
    </article>
  </body>
</html>