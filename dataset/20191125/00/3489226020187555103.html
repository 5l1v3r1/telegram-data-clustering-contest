<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/iran-143-diadhlwtes-exasan-th-zwh-toys-to-noembrio"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ιράν: 143 διαδηλωτές σκοτώθηκαν από αστυνομικά πυρά το Νοέμβριο"/>
    <meta property="og:description" content="Τουλάχιστον 143 άνθρωποι σκοτώθηκαν από τις δυνάμεις ασφαλείας στο κίνημα διαμαρτυρίας που συγκλόνισε το Ιράν νωρίτερα τον Νοέμβριο, ανακοίνωσε σήμερα η Διεθνής Αμνηστία αναθεωρώντας προς τα πάνω τον απολογισμό της που έκανε λόγο για 106 διαδηλωτές νεκρούς."/>
  </head>
  <body>
    <article>
      <h1>Ιράν: 143 διαδηλωτές σκοτώθηκαν από αστυνομικά πυρά το Νοέμβριο</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Τουλάχιστον 143 άνθρωποι σκοτώθηκαν από τις δυνάμεις ασφαλείας στο κίνημα διαμαρτυρίας που συγκλόνισε το Ιράν νωρίτερα τον Νοέμβριο, ανακοίνωσε σήμερα η Διεθνής Αμνηστία αναθεωρώντας προς τα πάνω τον απολογισμό της που έκανε λόγο για 106 διαδηλωτές νεκρούς.</h4>
      <p><i>«Η διεθνής κοινότητα πρέπει να καταγγείλει τη σκόπιμη χρήση φονικής βίας από τις ιρανικές δυνάμεις ασφαλείας που οδήγησε στον φόνο τουλάχιστον 143 διαδηλωτών στις συγκεντρώσεις που άρχισαν στις 15 Νοεμβρίου»</i>, γράφει η μη κυβερνητική οργάνωση προστασίας των ανθρωπίνων δικαιωμάτων σε ανακοίνωση.</p>
      <p><i>«Όλοι σχεδόν οι θάνατοι προκλήθηκαν από τη χρήση πυροβόλων όπλων»</i>, αναφέρει η ανακοίνωση, σημειώνοντας ότι ένας άνθρωπος πρέπει να "πέθανε μετά την εισπνοή δακρυγόνου" και "ένας άλλος μετά τον ξυλοδαρμό του".</p>
      <p>Η Διεθνής Αμνηστία εκτιμά "ότι ο απολογισμός είναι πολύ μεγαλύτερος και συνεχίσει να διερευνά". Ο ΟΗΕ είχε εκφράσει φόβο ότι η καταστολή έχει προκαλέσει "δεκάδες" νεκρούς.</p>
      <p>Για την Αμνηστία, «η αύξηση του απολογισμού των νεκρών είναι ανησυχητική ένδειξη της ωμότητας με την οποία οι ιρανικές αρχές αντιμετώπισαν άοπλους διαδηλωτές και αποκαλύπτει μια φρικτή επίθεση κατά της ανθρώπινης ζωής».</p>
      <p>Η Αμνηστία, που έχει την έδρα της στο Λονδίνο, δηλώνει ότι έχει συγκεντρώσει "φρικτές μαρτυρίες από (αυτόπτες) μάρτυρες και συγγενείς των θυμάτων" και ανέλυσε και επαλήθευσε βίντεο που "αποδεικνύουν ότι οι ιρανικές δυνάμεις ασφαλείας χρησιμοποίησαν σκόπιμα πυροβόλα εναντίον άοπλων διαδηλωτών που δεν αποτελούσαν καμιά θανάσιμη απειλή".</p>
      <p>Η Αμνηστία μιλά επίσης για εικόνες που δείχνουν ότι "διαδηλωτές πυροβολήθηκαν την ώρα που διέφευγαν τρέχοντας", και δηλώνει ότι έλαβε πληροφορίες που αναφέρουν ότι "σε ορισμένες περιπτώσεις, οι αρχές αρνήθηκαν να παραδώσουν τους νεκρούς στις οικογένειές τους".</p>
      <p>(ΑΠΕ - ΜΠΕ)</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>