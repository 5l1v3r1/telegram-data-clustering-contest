<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/sudha-sunder-raman-woman/836616"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T00:57:47+00:00"/>
    <meta property="og:title" content="സ്‌ത്രീകളുടെ ചിന്ത വഴിതിരിച്ചുവിടാൻ ശ്രമം: സുധ സുന്ദർരാമൻ"/>
    <meta property="og:description" content="സ്‌ത്രീകളുടെ ചിന്ത വഴിതിരിച്ചുവിടാൻ ആർഎസ്‌എസ്സും ബിജെപിയും ..."/>
  </head>
  <body>
    <article>
      <h1>സ്‌ത്രീകളുടെ ചിന്ത വഴിതിരിച്ചുവിടാൻ ശ്രമം: സുധ സുന്ദർരാമൻ</h1>
      <address><time datetime="2019-11-25T00:57:47+00:00">25 Nov 2019, 00:57</time> by <a rel="author">സ്വന്തം ലേഖിക</a></address>
      <p>കണ്ണൂർ<br/>സ്‌ത്രീകളുടെ ചിന്ത വഴിതിരിച്ചുവിടാൻ ആർഎസ്‌എസ്സും ബിജെപിയും ഗൂഢശ്രമം നടത്തുന്നതായി അഖിലേന്ത്യാ ജനാധിപത്യ മഹിളാ അസോസിയേഷൻ വൈസ്‌ പ്രസിഡന്റ്‌ സുധ സുന്ദർരാമൻ. ഭരണഘടനയിലോ നിയമസംഹിതകളിലോ ഇല്ലാത്ത നിയമങ്ങൾ അനുസരിക്കണമെന്നാണ്‌ അവർ പറയുന്നത്‌. കുടുംബത്തിനപ്പുറം സ്‌ത്രീക്ക്‌ ഒന്നുമില്ലെന്ന മനുസ്‌മൃതിവാദം പുതിയ കാലത്തും നടപ്പാക്കുകയാണ്‌. ബെഫി സംസ്ഥാന സമ്മേളനത്തോടനുബന്ധിച്ച വനിതാസമ്മേളനം ഉദ്‌ഘാടനം ചെയ്യുകയായിരുന്നു സുധ സുന്ദർരാമൻ.</p>
      <p>‘നല്ല സ്‌ത്രീകൾ’ എന്ന നിലയിൽ ഇവർ അവതരിപ്പിക്കുന്നത്‌ മനുസ്‌മൃതി അനുസരിച്ച്‌ ജീവിക്കുന്ന ബിജെപി വനിതാനേതാക്കളെയാണ്‌. ശബരിമലയിൽ പോകണമെന്നുള്ളവർ പോകട്ടെ, അല്ലാത്തവർ പോകണ്ട. എവിടെ പോകണമെന്ന്‌ തീരുമാനിക്കാനുള്ള ഭരണഘടനാപരമായ അവകാശം സ്‌ത്രീക്കുണ്ട്‌.</p>
      <p>ബൂർഷ്വാ സമൂഹത്തിൽ സ്‌ത്രീയുടെ അധ്വാനത്തിന്‌ വിലയില്ല. എല്ലാ മേഖലയിലും സ്‌ത്രീകൾ മുന്നേറിയിട്ടും മുതലാളിത്തവ്യവസ്ഥയിലുള്ള ചൂഷണം അവസാനിക്കുന്നില്ല. ജോലിയിലും കൂലിയിലും അസമത്വം തുടരുന്നു. വീട്ടിലും തൊഴിലിടത്തിലും പലവിധത്തിലുള്ള അതിക്രമങ്ങൾ നേരിടേണ്ടിവരുന്നു. ബാങ്കിങ്‌ മേഖലയെ കേന്ദ്രസർക്കാരിന്റെ വകുപ്പെന്ന നിലയിലാണ്‌ കൈകാര്യം ചെയ്യുന്നത്‌. പൊതുമേഖലാ ബാങ്കുകളിൽ പാവപ്പെട്ടവൻ നിക്ഷേപിക്കുന്ന പണത്തിന്‌ സുരക്ഷിതത്വമില്ല. അദാനിക്കും അംബാനിക്കും കോടികൾ കടം നൽകുന്നതിൽ നിയന്ത്രണമൊന്നുമില്ല. കർഷകൻ തിരിച്ചടവ്‌ മുടക്കിയാൽ ജപ്‌തിയാണ്‌. കോർപറേറ്റുകൾ പണം തിരിച്ചടച്ചില്ലെങ്കിൽ അത്‌ നിഷ്‌ക്രിയ ആസ്‌തിയാണ്‌.</p>
      <p>കള്ളപ്പണവും തീവ്രവാദവും ഇല്ലാതാക്കുമെന്ന്‌ പറഞ്ഞ്‌ കൊട്ടിഘോഷിച്ച്‌ നടപ്പാക്കിയ നോട്ട്‌ നിരോധനം രാജ്യത്തെ ചെറുകിട കച്ചവടക്കാരുടെ ജീവിതമാണ്‌ തകർത്തത്‌. രാജ്യത്തെ അനീതികൾക്കെതിരെ പോരാടാനുള്ള ഊർജം സ്‌ത്രീകൾ നേടണമെന്നും സുധ സുന്ദർരാമൻ പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/from-the-net/woman-saying-thanks-to-kerala-police/836510"/>
        <a href="https://www.deshabhimani.com/news/kerala/news-thiruvananthapuramkerala-25-11-2019/836676"/>
        <a href="https://www.deshabhimani.com/news/kerala/news-25-11-2019/836675"/>
        <a href="https://www.deshabhimani.com/news/kerala/news-thiruvananthapuramkerala-25-11-2019/836674"/>
        <a href="https://www.deshabhimani.com/news/kerala/news-25-11-2019/836673"/>
        <a href="https://www.deshabhimani.com/news/kerala/news-25-11-2019/836672"/>
        <a href="https://www.deshabhimani.com/news/kerala/news-25-11-2019/836671"/>
        <a href="https://www.deshabhimani.com/news/kerala/news-thiruvananthapuramkerala-25-11-2019/836670"/>
      </related>
    </article>
  </body>
</html>