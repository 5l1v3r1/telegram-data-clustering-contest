<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/sns-podpori-v-parlamente-navrh-rozpoctu-na-buduci-rok-cl722922.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="SNS podporí v parlamente návrh rozpočtu na budúci rok"/>
    <meta property="og:description" content="24hod.sk - SNS podporí v parlamente návrh rozpočtu na budúci rok - Na snímke predseda NR SR Andrej Danko (SNS)."/>
  </head>
  <body>
    <article>
      <h1>SNS podporí v parlamente návrh rozpočtu na budúci rok</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na snímke predseda NR SR Andrej Danko (SNS).</b><br/>Bratislava 25. novembra (TASR) - Koaličná strana SNS podporí v parlamente návrh štátneho rozpočtu na budúci rok, hoci má k nemu výhrady. V pondelok to uviedol na tlačovej konferencii predseda SNS Andrej Danko. Podľa neho by však premiér Peter Pellegrini (Smer-SD) mal kontaktovať všetkých poslancov, ktorí by zvažovali návrh rozpočtu neschváliť, pretože podľa Danka vláda nemá v súčasnosti potrebný počet poslancov na jeho schválenie.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574707904.'"/>
      </figure>
      <p>Danko uviedol, že má pocit, akoby si premiér neuvedomoval vážnosť situácie. Upozornil na to, že v parlamente sa nemusí nájsť dostatok poslancov, ktorí zahlasujú za návrh rozpočtu na budúci rok. Danko vyhlásil, že 16 poslancov SNS ho podporí. "<i>Máme veľké výhrady k rozpočtu, ale moja kritika Ministerstva financií SR, ale aj predsedu vlády smeruje k tomu, aby veľmi rýchlo hľadali zákony a zdroje financovania štátneho rozpočtu, ktoré vykryjú aj možný deficit. Nemusel by byť ani 0,49 % hrubého domáceho produktu (HDP), keby ministerstvo veľmi rýchlo v skrátenom konaní podľa vzoru Českej republiky poškuľovalo po digitálnej dani,</i>" poznamenal Danko.<br/><br/>Návrh SNS na zvýšenie bankového odvodu sa podľa predsedu strany stretol s porozumením v koalícii. Okrem toho by sa mali robiť aj opatrenia na zlepšenie výberu dane z pridanej hodnoty. <br/><br/>"<i>Ak som minulý týždeň hovoril o zdvihnutom prste, tak predseda vlády má problém. Spočíva v tom, že koalícia už nemá dostatočný počet hlasov na schválenie štátneho rozpočtu</i>," myslí si Danko.<br/><br/>Podľa neho by Slovensko zaznamenalo obrovské škody, ak by návrh rozpočtu nebol schválený. "<i>Predseda je povinný kontaktovať všetkých, ktorí by zvažovali tento rozpočet neschváliť. Poslanecký klub Mosta-Híd je oslabený. Premiér musí kontaktovať poslancov, aby rozpočet bol podporený. Ak to neurobí, bude niesť vláda plnú zodpovednosť za neschválenie rozpočtu</i>," vyhlásil Danko s tým, že by to znamenalo škody pre hospodárstvo. "<i>Nebolo by to jednoducho znesiteľné, ak by sme neurobili niečo pre to, aby sme tento rozpočet zachránili. Pre mňa je dôležité, aby si predseda vlády túto zodpovednosť uvedomil</i>," dodal Danko.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>