<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/sport/ayrim-ituvchilar-navbatdagi-ilmiy-unvonini-t-ridan-t-ri-olad-25-11-2019"/>
    <meta property="og:site_name" content="uza.uz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Aйрим ўқитувчилар навбатдаги илмий унвонини тўғридан-тўғри олади"/>
  </head>
  <body>
    <article>
      <h1>Aйрим ўқитувчилар навбатдаги илмий унвонини тўғридан-тўғри олади</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b><b>2020 йил 1 январдан бошлаб спорт соҳасидаги ютуқларни муносиб равишда рағбатлантиришни тизими йўлга қўйилади. Бу ҳақда Норматив-ҳуқуқий ҳужжатлар лойиҳалари муҳокамаси порталида Ўзбекистон Республикаси Президентининг “Ўзбекистон Республикасида жисмоний тарбия ва спортни янада такомиллаштириш ва оммалаштириш чора-тадбирлари тўғрисида”ги фармони лойиҳаси эълон қилинди.</b> </b><br/>Унга кўра Ўзбекистон Республикаси Халқ таълими вазирлиги, Жисмоний тарбия ва спорт вазирлиги, Олий ва ўрта махсус таълим вазирлиги, Mолия вазирлигининг 2020 йил 1 январдан бошлаб спорт соҳасидаги ютуқларни муносиб равишда рағбатлантиришни назарда тутувчи қуйидаги таклифларига розилик берилади: <br/>Хусусан, умумий ўрта таълим мактаблари ўқувчилари ўртасида ўтказиладиган жисмоний тарбия фан олимпиадасининг республика босқичида 1 – 3-ўринларни эгаллаган иштирокчиларни тайёрлаган жисмоний тарбия фани ўқитувчиларини бир марталик пул мукофотлари (1-ўрин учун – меҳнатга ҳақ тўлашнинг энг кам миқдори 18 баравари, 2-ўрин учун – 12 баравари, 3-ўрин учун – 10 баравари) билан тақдирлаш; <br/>“Болалар олимпия ўйинлари”нинг жамоавий ўйин турлари бўйича: <br/>республика босқичи ғолибларига (1 ўрин) олий таълим муассасаларига кириш имтиҳонларида спорт соҳаси бўйича мутахассислик фанларидан максимал балл олиш ҳуқуқини берувчи ва уч йил муддат давомида амал қилувчи сертификат тақдим қилиш; <br/>ғолибларни тайёрлаган жисмоний тарбия фани ўқитувчиларини меҳнатга ҳақ тўлашнинг энг кам миқдорининг қуйидаги миқдорларида бир марталик пул мукофотлари билан тегишлилиги бўйича республика, ҳудудий, туман(шаҳар) спорт ва оммавий жисмоний тарбия тадбирларининг календарь режасида назарда тутилган маблағлар ҳисобидан тақдирлаш: <br/>туман (шаҳар) босқичида – 1 ўрин учун – 3 баравари, 2 ўрин учун – 2 баравари, 3 ўрин учун – 1 баравари; <br/>вилоят босқичида – 1 ўрин учун – 4 баравари, 2 ўрин учун – 3 баравари, 3 ўрин учун – 2 баравари; <br/>республика босқичида -1 ўрин учун – 6 баравари, 2 ўрин учун – 4 баравари, 3 ўрин учун – 3 баравари; <br/>умумий ўрта таълим мактаблари ўқувчилари ўртасида ўтказиладиган жисмоний тарбия фан олимпиадаси ва “Болалар олимпия ўйинлари”нинг ғолиб ва совриндорларини тайёрлаган жисмоний тарбия фани ўқитувчилари, спорт таълим муассасаларининг тренерлари аттестацияга жалб этилмасдан уларга тўғридан-тўғри малака тоифалари (туман (шаҳар) босқичи ғолибини тайёрлагани учун – иккинчи малака тоифаси, вилоят босқичи ғолибини тайёрлагани учун – биринчи малака тоифаси, республика ва халқаро мусобақалар ғолибини тайёрлагани учун – олий малака тоифаси) бериш; <br/>республика (1-ўрин) ва халқаро мусобақаларда (Олимпия ва Паралимпия ўйинларида, Осиё ва Параосиё ўйинларида, жаҳон чемпионатида ва Осиё чемпионатида 1 – 3-ўринлар) ғолиб чиққан олий таълим муассасалари талабаларини тайёрлаган жисмоний тарбия ва спорт йўналишидаги кафедралар ўқитувчиларига навбатдаги илмий унвонларни (доцент, профессор) тўғридан-тўғри бериш.</p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>