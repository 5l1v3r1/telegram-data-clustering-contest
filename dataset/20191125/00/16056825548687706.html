<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200923"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="জাবি ভিসির ‘দুর্নীতির খতিয়ান’ জনসম্মুখে আনার ঘোষণা আন্দোলনকারীদের"/>
    <meta property="og:description" content="জাহাঙ্গীরনগর বিশ্ববিদ্যালয়ের বন্ধ ক্যাম্পাস খুলে দেওয়া ও ভিসি অপসারণের দাবিতে চলা আন্দোলনে হামলার বিচারের দাবি জানিয়েছে দুর্নীতির বিরুদ্ধে জাহাঙ্গীরনগরের আন্দোলনকারীরা।আজ সোমবার বেলা সাড়ে তিনটায় বিশ্ববিদ্যালয়ের নতুন কলা ভবনের শিক্ষক লাউঞ্জে এক সংবাদ সম্মেলনে এ দাবি জানান সংগঠনটির নেতা কর্মীরা।সংবাদ সম্মেলনে লিখিত বক্তব্য পাঠ করেন দুর্নীতির বিরুদ্ধে জাহাঙ্গীরনগরের সংগঠক ও ছাত্রফ্রন্ট বিশ্ববিদ্যালয় শাখার সভাপতি মাহাথির মুহাম্মদ।লিখিত বক্তব্য মাহাথির মুহাম্মদ বলেন, জাহাঙ্গীরনগর বিশ্ববিদ্যালয়ে একটি আরোপিত অচলাবস্থা জারি করে রেখেছে অবাঞ্ছিত উপাচার্য ও তার প্রশাসন। গত ৫ই নভেম্বর আমাদের যৌক্তিক আন্দোলনের উপর বিশ্ববিদ্যালয় শাখা ছাত্রলীগের একটি বিশেষ অংশকে লেলিয়ে দেয় এই অবাঞ্চিত উপাচার্য। আন্দোলনকারী শিক্ষার্থী ও শিক্ষকদেরকে নৃশংস ভাবে পেটানো হয় ছাত্রলীগের ওই বিশেষ অংশ ও কর্মচারীদেরকে দিয়ে। নিজের বাসার সামনে ঘটা এই ধরনের ন্যাক্কারজনক সন্ত্রাসকে গণঅভ্যুত্থান আখ্যায়িত করে উপাচার্য একধরনের উদগ্র পাশবিক উল্লাস প্রকাশ করেন এবং তিনি ছাত্রলীগকে ধন্যবাদ জানান। উপাচার্যের দুর্নীতি, মামলাবাজি ও মতপ্রকাশের স্বাধীনতা বিরোধী অবস্থানের…"/>
  </head>
  <body>
    <article>
      <h1>জাবি ভিসির ‘দুর্নীতির খতিয়ান’ জনসম্মুখে আনার ঘোষণা আন্দোলনকারীদের</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">জাবি প্রতিনিধি</a></address>
      <p>জাহাঙ্গীরনগর বিশ্ববিদ্যালয়ের বন্ধ ক্যাম্পাস খুলে দেওয়া ও ভিসি অপসারণের দাবিতে চলা আন্দোলনে হামলার বিচারের দাবি জানিয়েছে দুর্নীতির বিরুদ্ধে জাহাঙ্গীরনগরের আন্দোলনকারীরা।</p>
      <p>আজ সোমবার বেলা সাড়ে তিনটায় বিশ্ববিদ্যালয়ের নতুন কলা ভবনের শিক্ষক লাউঞ্জে এক সংবাদ সম্মেলনে এ দাবি জানান সংগঠনটির নেতা কর্মীরা।</p>
      <p>সংবাদ সম্মেলনে লিখিত বক্তব্য পাঠ করেন দুর্নীতির বিরুদ্ধে জাহাঙ্গীরনগরের সংগঠক ও ছাত্রফ্রন্ট বিশ্ববিদ্যালয় শাখার সভাপতি মাহাথির মুহাম্মদ।</p>
      <p>লিখিত বক্তব্য মাহাথির মুহাম্মদ বলেন, জাহাঙ্গীরনগর বিশ্ববিদ্যালয়ে একটি আরোপিত অচলাবস্থা জারি করে রেখেছে অবাঞ্ছিত উপাচার্য ও তার প্রশাসন। গত ৫ই নভেম্বর আমাদের যৌক্তিক আন্দোলনের উপর বিশ্ববিদ্যালয় শাখা ছাত্রলীগের একটি বিশেষ অংশকে লেলিয়ে দেয় এই অবাঞ্চিত উপাচার্য। আন্দোলনকারী শিক্ষার্থী ও শিক্ষকদেরকে নৃশংস ভাবে পেটানো হয় ছাত্রলীগের ওই বিশেষ অংশ ও কর্মচারীদেরকে দিয়ে। নিজের বাসার সামনে ঘটা এই ধরনের ন্যাক্কারজনক সন্ত্রাসকে গণঅভ্যুত্থান আখ্যায়িত করে উপাচার্য একধরনের উদগ্র পাশবিক উল্লাস প্রকাশ করেন এবং তিনি ছাত্রলীগকে ধন্যবাদ জানান। উপাচার্যের দুর্নীতি, মামলাবাজি ও মতপ্রকাশের স্বাধীনতা বিরোধী অবস্থানের কথা ইতিমধ্যে সর্বজনবিদিত।</p>
      <p>তিনি আরো বলেন, ক্যাম্পাস বন্ধ রাখার মধ্যে ঘোষণা করা হয়েছে নতুন শিক্ষাবর্ষের ভর্তি কার্যক্রম। বিশ্ববিদ্যালয়ের শিক্ষার্থীদের ক্যাম্পাস ছাড়া করে ভর্তি কার্যক্রম পরিচালনা করার সিদ্ধান্ত হাস্যকর। হল বন্ধ রেখে ভর্তি প্রক্রিয়া কার্যক্রম চালু করলেই ভর্তিচ্ছু শিক্ষার্থীদের উপরে অশান্তি নেমে আসবে। নিজের গদি টিকিয়ে রাখতেই নবীন শিক্ষার্থীদেরকে ভোগান্তিতে ফেলবার কোন অধিকার অনির্বাচিত উপাচার্যের নেই।</p>
      <p>সচল ক্যাম্পাসেই করতে হবে ভর্তি কার্যক্রম। সেইসঙ্গে গত  ৫ই নভেম্বরের হামলাকারীদের বিচার ও শাস্তির আওতায় আনতে হবে।</p>
      <p>সংবাদ সম্মেলনে দুর্নীতির বিরুদ্ধে জাহাঙ্গীরনগরের সমন্বয়ক অধ্যাপক রায়হান রাইন বলেন, হামলার নির্দেশদাতা দুর্নীতিবাজ উপাচার্যকে অপসারণের মধ্য দিয়ে বিশ্ববিদ্যালয়ে স্বাভাবিক পরিবেশ নিশ্চিত করতে হবে এবং হামলাকারীদের বিচার করতে হবে। শিক্ষার স্বাভাবিক পরিবেশ নিশ্চিত করার লক্ষ্যে হল ভ্যাকেন্টের অবৈধ সিদ্ধান্ত বাতিল করতে হবে এবং দুর্নীতির অভিযোগের তদন্ত সাপেক্ষে রাষ্ট্রীয় আইনে বিচার ও তদন্ত প্রতিবেদন জনসম্মুখে প্রকাশ করতে হবে।</p>
      <p>এছাড়া এই তিন দাবিতে আগামী আগামী ২৭শে নভেম্বর বিক্ষোভ মিছিল ও ৩রা ডিসেম্বর ভিসির দুর্নীতির খতিয়ান জনসম্মুখে প্রকাশ করার ঘোষণা দেন অধ্যাপক রায়হান রাইন।</p>
      <p>এই বিভাগের সর্বাধিক পঠিত</p>
    </article>
  </body>
</html>