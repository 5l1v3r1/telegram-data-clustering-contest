<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/star-citizen-verze-3-8-slibuje-radu-novinek-chysta-se-dalsi-pvp-rezim/50704"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Star Citizen: verze 3.8 slibuje řadu novinek, chystá se další PvP režim"/>
    <meta property="og:description" content="Vývoj hry Star Citizen stále pokračuje a my se po delší době podíváme na to, co je nového. O víkendu ostatně proběhla další z každoročních akcí, kde Cloud Imperium Games představovali novinky. Takže co se chystá? "/>
  </head>
  <body>
    <article>
      <h1>Star Citizen: verze 3.8 slibuje řadu novinek, chystá se další PvP režim</h1>
      <h2>Vývoj hry Star Citizen stále pokračuje a my se po delší době podíváme na to, co je nového. O víkendu ostatně proběhla další z každoročních akcí, kde Cloud Imperium Games představovali novinky. Takže co se chystá? </h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Aktuálně je k dispozici alfa 3.7 a na konci roku by měla dorazit verze 3.8, která přinese další obsahové i jiné novinky. Cloud Imperium Games si chystají další optimalizace, nové příběhové mise, PvP herní režim zvaný Theatres of War, nové planety i možnosti v boji. <br/> </p>
      <figure>
        <img src="https://www.svethardware.cz/star-citizen-verze-3-8-slibuje-radu-novinek-chysta-se-dalsi-pvp-rezim/50704/img/323232323-Min.jpg"/>
      </figure>
      <p> <br/>Především tu ale máme záznam ze samotné akce, kde byly chystané novinky prezentovány. Videa ukazují především novou zasněženou planetu microTech, kde krom sněhu najdeme ještě hory a celkově nehostinnou krajinu, v níž se ale může o to lépe předvést dynamické počasí. <br/> </p>
      <figure>
        <iframe src="https://www.youtube.com/embed/n9fKOwXIMx4" width="640" height="360" data-service="Youtube" scrolling="no"/>
      </figure>
      <p> </p>
      <figure>
        <iframe src="https://www.youtube.com/embed/fCDOM2UULhE" width="640" height="360" data-service="Youtube" scrolling="no"/>
      </figure>
      <p> <br/>Demo také ukazuje nové možnosti pro nesmrtící zneškodnění protivníků či možnosti plížení, což nám poskytne další způsoby, jak plnit zadání misí. Na zmíněnou planetu a její přistávací zónu New Babbage se budeme moci sami vydat někdy v příštím roce, abychom si vyzkoušeli prezentovanou misi. Samotná planeta microTech by ale měla být už zanedlouho přístupná v rámci alfy 3.8, což platí i pro plížení.  <br/> <br/>Režim Theatres of War můžeme brát jako mix Arena Commanderu a Star Marine, takže budeme bojovat proti sobě ve 20členných týmech na zemi i ve vzduchu (vesmíru?), a to o nadvládu nad mapou. <br/> <br/>V příští alfě také dorazí nová verze pro procedurální generování planet, která přinese větší rozmanitost prostředí. Tvůrci se chlubí, že tato technologie jim umožní velice rychle tvořit zbrusu nové světy a že už pomocí ní upravili veškeré existující planety a měsíce, což jim zabralo dva měsíce, nicméně bez zmíněné technologie by to trvalo spíše dva roky. <br/> <br/>Co se týče optimalizace a výkonu, verze 3.8 už dostane systém Quantum běžící na serverech a také erver-Side Object Container Streaming (SOCS). Obě tyto novinky slibují lepší nakládání s hardwarovými prostředky, čili vyšší výkon, ale také možnost mít v jedné instanci vyšší počet hráčů. Tvůrci doufají, že nakonec jich budou moci být i tisíce. <br/> <br/>Nakonec můžeme zmínit Platform Persistence chystanou také pro 3.8, která bude znamenat, že se zveřejňováním dalších verzí už nebude (tak často) docházet k restartům našich herních postav. Nyní totiž nemá cenu snažit se svou postavu nějak vyvíjet, nebo třeba jen vydělávat peníze, protože nové verze znamenají návrat na začátek. <br/> <br/>A konečně, jako obvykle tu máme možnost si Star Citizen <a href="https://robertsspaceindustries.com/download">vyzkoušet zdarma</a>, a to až do 5. prosince. Ti, kteří si hru už pořídili, mají také motivaci se k ní opět jednou vrátit, protože mají rovněž do 5. prosince přístup ke všem lodím a veškeré výbavě.  </p>
    </article>
  </body>
</html>