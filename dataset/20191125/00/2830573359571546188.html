<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/motori/due-ruote/2019/11/25-63801601/il_2_raid_in_marocco_di_in_moto_da_tangeri_a_marrakech_il_racconto/"/>
    <meta property="og:site_name" content="Tuttosport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Il 2° Raid in Marocco di In Moto: da Tangeri a Marrakech, il racconto"/>
    <meta property="og:description" content="Il raid, organizzato con il team di specialisti di Tom 42, è durato due settimane attraverso città e luoghi caratteristici del Marocco"/>
  </head>
  <body>
    <article>
      <h1>Il 2° Raid in Marocco di In Moto: da Tangeri a Marrakech, il racconto</h1>
      <h2>Il raid, organizzato con il team di specialisti di Tom 42, è durato due settimane attraverso città e luoghi caratteristici del Marocco</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>É durato due settimane (trasferimenti compresi)  il viaggio in <b>Marocco </b>che <b>In Moto</b> ha proposto ai propri lettori. Il raid è stato organizzato con il team di specialisti di Tom 42 che vanta un'esperienza ultraventennale in esperienze simili in terra africana.</p>
      <figure>
        <a href="https://www.tuttosport.com/foto/motori/due-ruote/2019/11/25-63800118/in_moto_2_raid_in_marocco_le_foto/">
          <img src="https://cdn.tuttosport.com/images/2019/11/25/171914886-c6156482-dd15-4280-a373-44f5cf1898af.jpg"/>
        </a>
        <figcaption>In Moto, 2° Raid in Marocco: le foto<br/><a href="https://www.tuttosport.com/foto/motori/due-ruote/2019/11/25-63800118/in_moto_2_raid_in_marocco_le_foto/">Guarda la gallery</a></figcaption>
      </figure>
      <p>Sbarcati a <b>Tangeri</b> alle 20, la prima tappa è stata di trasferimento, solo di 62 Km alla volta di Tetouan, poi l’indomani la prima vera tappa africana (328 Km) in direzione Fez, dove è stato possibile visitare la famosa medina. Da Fez si sale sulla catena montuosa dell’Atlante (344 Km), paesaggi bellissimi e inediti per noi. Pernottamento nel paesino di Imilchil a 2200 mt e il mattino seguente, di buon’ora, prima si sale fino a 2800 metri, poi si punta verso Merzouga, alle porte del deserto. La discesa ci porta lungo le <b>gole del Todra Tra canyon altissimi e paesaggi indimenticabili.</b> La sera si dorme nel deserto, in un campo tendato superatrezzato ai piedi delle dune cattedrale alte anche 250 metri.</p>
      <p>
        <a href="https://www.inmoto.it/news/turismo/eventi/2019/11/20-2518475/raid_degli_oliveti_al_via_la_terza_edizione/">Raid degli Oliveti, al via la terza edizione</a>
      </p>
      <p><b>L'indomani giorno libero</b> per escursioni o per visitare la città. Lasciata <b>Merzouga </b>ci dirigiamo verso<b> Zagora (306 Km)</b>, antico punto di sosta carovaniero da e per il deserto. Attraversando la valle del Draa si procede su una striscia di asfalto lunga e infinita in mezzo ad un paesaggio desolato e arido, con le montagne spuntate dal vento sullo sfondo. <b>Uno spettacolo. </b> Il giorno seguente ci attende una tappa <b>Marathon </b>(448 Km) attraverso villaggi e strade poco frequentate con panorami mozzafiato per arrivare, infine, ad Agadir, città moderna e turistica sull’oceano Atlantico.</p>
      <p><b>Nella tappa successiva</b> (250 Km) si punta di nuovo verso le montagne, le si supera e si raggiunge la magica Marrakech, dove si sarà liberi di visitare la città come si preferisce anche il giorno seguente.<b> Lasciata Marrakech</b> c’è una giornata di trasferta autostradale fino a Tangeri dove ci si imbarca in serata. Poi due giorni di riposo e relax sulla nave e si sbarca di nuovo a <b>Genova</b>. E’ stata l’occasione per un’avventura in moto dal sapore diverso, da condividere con gli atri compagni di strada e da ricordare con piacere. Assieme a Tom 42, In Moto, oltre al Raid del Marocco, organizza ogni anno anche un tour della Sardegna e un tour della Sardegna sullo sterrato.</p>
      <related>
        <a href="https://www.tuttosport.com/archivio/motori/due-ruote"/>
        <a href="https://www.tuttosport.com/news/motori/due-ruote/2019/11/21-63605687/la_nuova_promozione_kawasaki_per_versys_1000_e_650_2020/?related_news"/>
        <a href="https://www.tuttosport.com/news/motori/due-ruote/2019/11/14-63367079/ducati_tutto_sulla_garanzia_4ever_multistrada/?related_news"/>
        <a href="https://www.tuttosport.com/news/motori/due-ruote/2019/11/04-63027438/mototerapia_un_aiuto_per_bambini_e_ragazzi/?related_news"/>
        <a href="https://www.tuttosport.com/news/motori/due-ruote/2019/10/31-62865544/ducati_ai_giovani_bonus_di_mille_euro_per_le_depotenziate/?related_news"/>
      </related>
    </article>
  </body>
</html>