<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hdblog.it/smartphone/articoli/n513152/mercato-europa-q3-2019-crescita-ban-brexit-5g/"/>
    <meta property="og:site_name" content="www.hdblog.it"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Mercato smartphone: l'Europa cresce, restano le incognite Huawei ban e Brexit"/>
    <meta property="og:description" content="Il mercato smartphone sta registrando numeri positivi: già lo si era visto con i dati Canalys e IDC relativi al mercato mondiale (Q3 2019), e a maggior ragione lo si può dire per l'Europa, che la stessa Canalys definisce come il traino dell'intero settore in quest'ultimo trimestre. Un bel salto in avanti rispetto al &quot;mercato dormiente&quot; del Q2."/>
  </head>
  <body>
    <article>
      <h1>Mercato smartphone: l'Europa cresce, restano le incognite Huawei ban e Brexit</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Stefano Bontempi</a></address>
      <p>Il <a href="https://www.hdblog.it/mercato-smartphone/">mercato smartphone</a> sta registrando numeri positivi: <a href="https://www.hdblog.it/smartphone/articoli/n511859/mercato-smartphone-q3-2019-crescita-samsung/">già lo si era visto con i dati Canalys e IDC relativi al mercato mondiale (Q3 2019)</a>, e a maggior ragione lo si può dire per l'<b>Europa</b>, che la stessa Canalys definisce come il traino dell'intero settore in quest'ultimo trimestre. Un bel salto in avanti rispetto al <a href="https://www.hdblog.it/2019/08/12/mercato-smartphone-europa-q2-2019/">"mercato dormiente" del Q2</a>.</p>
      <p>Il Vecchio Continente ha infatti superato la regione Asia Pacifico, risultato tutt'altro che scontato (+8% contro il 6%), e il periodo luglio-agosto-settembre 2019 viene considerato <b>il migliore trimestre della storia europea</b>.</p>
      <h3>I GRANDI TEMI</h3>
      <figure>
        <img src="https://hd.tudocdn.net/884620?w=1000&amp;fit=clip"/>
      </figure>
      <h3>L'Europa attira i produttori cinesi</h3>
      <p>L'Europa ha dimostrato di attrarre diversi produttori, specie dalla sponda cinese (Xiaomi, OnePlus, Oppo, Realme, Vivo). Non solo Huawei, anzi: proprio <a href="https://www.hdblog.it/huawei-ban/">i divieti in corso imposti dagli USA</a> stanno offrendo alla concorrenza opportunità di crescita per guadagnare quote di mercato. Ad ogni modo, se la società di Ren Zhengfei mostra una prevedibile flessione in Occidente, altrettanto non può dirsi per l'Europa Centrale e Orientale, dove proprio Huawei cresce - in termini di spedizioni - del 26% su base annua.</p>
      <h3>Brexit: magazzini pieni prima dell'incertezza</h3>
      <p>A incidere negativamente è invece la situazione britannica: la Brexit ha comportato soprattutto nella prima parte dell'anno un'accelerazione delle spedizioni di smartphone top di gamma (specie Samsung e Apple). L'incertezza su tasse, imposte e dazi post-uscita dall'UE ha spinto diversi produttori a riempire i magazzini per garantire un'offerta ad un prezzo adeguato.</p>
      <h3>5G: quando la frammentazione è un bene</h3>
      <p>Quante volte si è parlato male della frammentazione Android, con tante versioni dell'OS di Google disponibili sul mercato che creano confusione tra gli utenti e, a maggior ragione, gli sviluppatori. Non sempre la frammentazione è però un aspetto negativo: per il 5G europeo, ad esempio, può essere visto come un qualcosa di buono, capace di portare i produttori di smartphone a stipulare più contratti di collaborazione con i vari partner continentali. L'Europa, infatti, non è la Cina, né gli USA, e la diffusione di uno standard comune non è - e non sarà - una questione così rapida: la presenza di diversi sotto-mercati crea, appunto, frammentazione, ma se da un lato ciò comporta una dilatazione delle tempistiche, dall'altro aiuta i produttori a <i>catturare</i> nicchie di mercato.</p>
      <h3>UN PO' DI NUMERI</h3>
      <figure>
        <img src="https://hd.tudocdn.net/884604?w=1000&amp;fit=clip"/>
      </figure>
      <h3>Samsung guadagna terreno, Huawei a crescita 0</h3>
      <p>E' Samsung il leader incontrastato del mercato europeo: 18,7 milioni di smartphone spediti nel trimestre, una crescita del 26% rispetto allo scorso anno e un market share del 35,7%. Il produttore sud coreano ha sfruttato nel miglior modo la stagnazione complessiva di Huawei che, se nella parte centro-orientale del continente è cresciuta del 26%, in quella occidentale è crollata del 17%. La quota di mercato è del 22,2%, in flessione rispetto al 23,9% del 2018.</p>
      <figure>
        <img src="https://hd.tudocdn.net/884605?w=1000&amp;fit=clip"/>
      </figure>
      <h3>Chi scende...</h3>
      <p>Apple e HMD Global sono le due realtà che mostrano un segno "-" davanti: -4% la prima, addirittura -21% la seconda. L'azienda di Cupertino detiene il 18,6% di quote di mercato con 9,8 milioni di iPhone spediti nel trimestre, mentre la società che detiene il marchio Nokia per dispositivi mobile passa dal 2,4 all'1,8% di market share scendendo sotto la soglia del milione di smartphone spediti.</p>
      <h3>...e chi sale</h3>
      <p>Il vero boom è di Xiaomi: +73% su base annua, quarta posizione con Apple nel mirino e 5,5 milioni di smartphone spediti, che si traduce in una quota di mercato del 10,5%. Si pensi che nel terzo trimestre del 2018 era solamente dello 6,5%.</p>
      <p>Tre fotocamere per il massimo divertimento ad un prezzo top? <a href="https://www.hdblog.it/prezzi/Huawei-Mate-20-Pro_i3784/">Huawei Mate 20 Pro</a> è in offerta oggi su</p>
      <figure>
        <img src="https://css.hd-cdn.it/new_files/img/logo_ebay.png"/>
      </figure>
      <p><a href="https://www.hdblog.it/clickgo/?id=3784&amp;pid=eb223329874221&amp;nid=869291037&amp;area=4&amp;prz=429&amp;hash=c16bd2e077b5be9389dfbfb2d6a16ad4">a <b>429 euro</b></a> oppure da <a href="https://www.hdblog.it/clickgo/?id=3784&amp;pid=do331802213&amp;nid=455512531&amp;area=4&amp;prz=569&amp;hash=58aec2a2d95ebc4d2ac630f0e5d18472">Unieuro a <b>569 euro</b></a>.</p>
      <p>
        <a href="https://www.canalys.com/newsroom/canalys-european-smartphone-market-q3-2019">FONTE</a>
      </p>
    </article>
  </body>
</html>