<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/1003087/1841021/Politicke-hnutie-Socialisti-sk-povedie-do-volieb-jeho-predseda--dvojkou-je-zeriavnicka"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Politické hnutie Socialisti.sk povedie do volieb jeho predseda, dvojkou je žeriavnička"/>
    <meta property="og:description" content="BRATISLAVA – Politické hnutie Socialisti.sk povedie do budúcoročných parlamentných volieb jeho predseda Eduard Chmelár. Dvojkou na kandidátke je žeriavnička Zuzana Cingeľová, známa držaním hladovky pred Úradom vlády SR za lepšie pracovné podmienky robotníkov."/>
  </head>
  <body>
    <article>
      <h1>Politické hnutie Socialisti.sk povedie do volieb jeho predseda, dvojkou je žeriavnička</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Politické hnutie Socialisti.sk povedie do volieb jeho predseda, dvojkou je žeriavnička</h3>
      <p>
        <i>BRATISLAVA – Politické hnutie Socialisti.sk povedie do budúcoročných parlamentných volieb jeho predseda Eduard Chmelár. Dvojkou na kandidátke je žeriavnička Zuzana Cingeľová, známa držaním hladovky pred Úradom vlády SR za lepšie pracovné podmienky robotníkov.</i>
      </p>
      <p>Tretí je textár skupiny Tublatanka Martin Sarvaš. Rozhodol o tom víkendový nominačný snem hnutia v Banskej Bystrici. Informoval o tom jeho hovorca Matej Pintér. Delegáti snemu zároveň schválili volebný program. Ústrednou témou je systematické znižovanie výdavkov na zbrojenie a presun peňazí na výstavbu cenovo dostupných bytov pre mladé rodiny.</p>
      <p>Navrhuje sa tiež zvýšenie minimálnej mzdy a dôchodkov, ako aj sociálnej ochrany chudobných ľudí. <i><b>"Socialisti sľubujú aj skrátenie pracovného času, podiel zamestnancov na zisku firiem, zrušenie zdravotných poisťovní a ich nahradenie priamymi platbami zo štátneho rozpočtu,"</b></i> poznamenal Pintér.</p>
      <p>Na kandidátnej listine hnutia Socialisti.sk budú aj zástupcovia Frontu ľavicovej mládeže a Vzdoru – strany práce, ktorí sa stotožnili s volebným programom. Predseda hnutia rokoval aj s predsedom strany Solidarita – Hnutie pracujúcej chudoby Stanislavom Mičevom. Ako však Chmelár píše na sociálnej sieti, Mičevova politická strana bude kandidovať samostatne. Hnutie socialistov napriek tomu verí, že ľavici sa v týchto parlamentných voľbách podarí postaviť silnú alternatívu.</p>
    </article>
  </body>
</html>