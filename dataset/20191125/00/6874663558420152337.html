<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774432,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="הראל טייב, מנכ&quot;ל kryon: &quot;כל אחד רוצה כפיל דיגיטלי, שיעשה את העבודות ה'שחורות&quot;"/>
    <meta property="og:description" content="טייב אמר בוועידת Mind the Tech TLV של כלכליסט ובנק לאומי, כי &quot;הרבה משקיעים ביקשו מאיתנו להעביר את החברה לניו יורק, אבל אנחנו מאמינים שרק כאן אפשר לייצר חדשנות טובה ויש כאן גם לקוחות מאוד מיוחדים&quot;"/>
  </head>
  <body>
    <article>
      <h1>הראל טייב, מנכ"ל kryon: "כל אחד רוצה כפיל דיגיטלי, שיעשה את העבודות ה'שחורות"</h1>
      <h2>טייב אמר בוועידת Mind the Tech TLV של כלכליסט ובנק לאומי, כי "הרבה משקיעים ביקשו מאיתנו להעביר את החברה לניו יורק, אבל אנחנו מאמינים שרק כאן אפשר לייצר חדשנות טובה ויש כאן גם לקוחות מאוד מיוחדים"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">מאיר אורבך</a></address>
      <p>הראל טייב, המייסד והמנכל של חברת קריון (Kryon Systems), רואה עולם עתידי שבו לרובוטים יש תפקיד מאוד משמעותי ולא רק כדי להחליף אותנו, אלא כדי ליצור לנו מכפלת כח. "כל אחד מאיתנו רוצה כפיל דיגיטלי שייקח מאיתנו את כל העבודות ה'שחורות'", אמר טייב בוועידת Mind the Tech TLV של כלכליסט ובנק לאומי.</p>
      <p>"אני עוסק כל היום בתהליכים ידניים שאני צריך לעשות אבל אני לא רוצה לעשות", אמר טייב. "לכמה מאיתנו יש דברים שהיו רוצים להעיף מהיום יום. כמה היו רוצים לשכפל עצמם לתאום דיגיטלי שיוריד מהם את הדברים שלא בא להם להתעסק איתם. העולם שלנו הוא עולם ה-RPA, עולם של אוטומציה, של עבודות תהליכים באמצעות רובוטים. הערך של עובד וירטואלי הוא עצום לחברה - במקום 100 עובדים יהיו 200 עובדים שחצי מהם וירטואליים, שיקחו את כל העבודה השחורה ואנחנו נעשה חדשנות ותקשורות". </p>
      <figure>
        <img src="https://images1.calcalist.co.il/PicServer3/2019/11/25/949852/1NL.jpg"/>
        <figcaption>הראל טייב, מנכ"ל Kryon Systems <br/>צילום: יריב כץ</figcaption>
      </figure>
      <p>טייב ניסה להדגים את המהפכה של הרובוטים באמצעות שימושים שעשו לקוחות של החברה. למשל בחברת המלונאות וינדהם (wyndham). הרובוטים של החברה עוקבים אחר מזג האוויר וכשהם רואים שיש סופה הם מעלים אוטומטית את המחיר בבתי המלון. אין צורך בעדכון ידני.</p>
      <p>"הרבה משקיעים ביקשו מאיתנו להעביר את החברה לניו יורק, אבל אנחנו מאמינים שרק כאן אפשר לייצר חדשנות טובה אבל לא רק. יש כאן גם לקוחות מאוד מיוחדים - אם פעם חשבנו שחברות הביטוח הם דינוזאורים, אני רואה כיום כמה זה לא נכון. בחברת AIG ישראל רובורט מטפל בסעיף של הכנסת נהג חדש נוסף. הם הורידו עד כ-80 שעות עבודה בחודש בזכות זה.</p>
      <p>"מנהלים בתעשייה מאוד מוטרדים מהעלמות של תפקידים בעידן הרובוטים. העולם הטכנולוגי מייצר לנו ערך ברמה של להוסיף לנו שנות חיים. כאשר המציאו את החשמל, היום שלנו התארך משמעותית. כך גם הרובוטים ישנו לנו את יום העבודה.</p>
      <p>"האם אנחנו מוכנים לדור 2 של העולם התעסוקה בו ייכנסו הרובוטים לחברה שלנו?. כדי שארגון יעבור טרנספורציה ארגונית ולא דיגיטלית צריך הכשרה והעצמה של העובד. טמאסק הסינגפורית מלמדת אוטומציה של רובוטים באמצעות הטכנולוגיה שלנו. ההעצמה שלנו מאפשרת להנגיש לעובדים כלי בינה מלאכותית", סיכם טייב.</p>
    </article>
  </body>
</html>