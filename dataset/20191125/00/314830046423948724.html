<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939541/%D8%A8%D8%A7%D8%B2%D8%AA%D8%A7%D8%A8-%D8%A8%D8%A7%D8%B2%DA%AF%D8%B4%D8%AA-%D8%A8%D8%B1%D8%A7%D9%86%DA%A9%D9%88-%D8%A8%D9%87-%D8%AA%DB%8C%D9%85-%D8%A7%DB%8C%D8%B1%D8%A7%D9%86-%D8%AF%D8%B1-%D8%B1%D8%B3%D8%A7%D9%86%D9%87%E2%80%8C%D9%87%D8%A7%DB%8C-%D8%B9%D8%B1%D8%A8%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="بازتاب بازگشت برانکو به تیم ایران در رسانه‌های عربی"/>
    <meta property="og:description" content="رسانه‌های معتبر عربی خبر احتمال بازگشت برانکو به تیم ملی فوتبال ایران را پوشش داده‌اند و از نگاه آن‌ها به نظر می‌رسد که این احتمال بسیار جدی است."/>
  </head>
  <body>
    <article>
      <h1>بازتاب بازگشت برانکو به تیم ایران در رسانه‌های عربی</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>رسانه‌های معتبر عربی خبر احتمال بازگشت برانکو به تیم ملی فوتبال ایران را پوشش داده‌اند و از نگاه آن‌ها به نظر می‌رسد که این احتمال بسیار جدی است.</p>
      <p>به گزارش تابناک ورزشی، تیم ملی فوتبال ایران بعد از کارلوس کی‌روش با ویلموتس به توافق نهایی رسید، اما این مربی بلژیکی نتوانسته که انتظارات را برآورده کند. تیم ملی فوتبال ایران در دو بازی پیاپی در انتخابی جام جهانی ۲۰۲۲ قطر برابر بحرین و عراق تن به شکست داده و همین باعث شده تا زنگ خطر در همین ابتدای راه به صدا درآید.</p>
      <p>روز گذشته خبر‌های درباره توافق فدراسیون فوتبال ایران با برانکو ایوانکوویچ برای بازگشت به نیمکت تیم ملی و جایگزینی ویلموتس به گوش رسید که این خبر در بیشتر روزنامه‌ها و سایت‌های رسانه‌های عربی بازتاب داشت. روزنامه الرای نوشت: فدراسیون فوتبال ایران مذاکرات جدی با برانکو ایوانکوویچ برای جایگزینی ویلموتس داشته، این درحالی است که هنوز این فدراسیون به صورت رسمی این خبر را تایید نکرده است.</p>
      <p>سایت عربی کوره هم با پوشش دادن این خبر نوشت: تیم ملی ایران دو شکست پیاپی در انتخابی جام جهانی ۲۰۲۲ قطر برابر بحرین و عراق تجربه کرد و همین باعث شده تا در رده سوم جدول رده بندی قرار گیرد و زنگ خطر برای صعود نکردن این تیم به دور بعد به صدا درآید. فدراسیون فوتبال ایران بعد از کسب نتایج ضعیف با ویلموتس به دنبال فسخ قرارداد با این مربی و بازگرداندن برانکو است.</p>
      <p>این سایت عربی در ادامه نوشت: به نظر می‌رسد که فدراسیون فوتبال ایران در پرداخت حقوق ویلموتس هم به مشکل خورده و این می‌تواند مانعی برای ادامه همکاری با او باشد.برانکو ایوانکوویچ که گزینه اصلی جایگزینی ویلموتس است پیش از این از سال ۲۰۰۳ تا ۲۰۰۶ هدایت تیم ملی ایران را برعهده گرفت و توانست با این تیم به جام جهانی ۲۰۰۶ راه پیدا کند. او سابقه مربیگری در پرسپولیس بزرگ‌ترین باشگاه ایران را هم دارد و توانست سه قهرمانی پیاپی با این تیم در لیگ برتر ایران و یک نایب قهرمانی در لیگ قهرمانان آسیا را به دست آورد.</p>
      <p>اسپورت ۲۴ امارات هم خبر علاقه فدراسیون فوتبال ایران به جذب برانکو را بازتاب داد و تاکید کرد که سرمربی سابق پرسپولیس گزینه اصلی هدایت تیم ملی فوتبال ایران برای جایگزینی ویلموتس است.</p>
    </article>
  </body>
</html>