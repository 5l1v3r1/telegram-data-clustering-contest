<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yeniasya.com.tr/yeni-asya-dan-size/her-gun-yeni-asya-birakilan-bir-dukkanda-konusulanlar_507437"/>
    <meta property="og:site_name" content="YENİ ASYA"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Her gün Yeni Asya bırakılan bir dükkânda konuşulanlar"/>
    <meta property="og:description" content="Bu hafta köşemizi, Ümraniye okuyucularımızdan Mustafa Yalçın’ın çok manidar ve şevk verici yazısına tahsis ediyoruz:"/>
  </head>
  <body>
    <article>
      <h1>Her gün Yeni Asya bırakılan bir dükkânda konuşulanlar</h1>
      <h2>Bu hafta köşemizi, Ümraniye okuyucularımızdan Mustafa Yalçın’ın çok manidar ve şevk verici yazısına tahsis ediyoruz:</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Yeni Asya'dan Size</a></address>
      <p>Günlük 40-50 gazete elden dağıtımını Ümraniye Neşriyat Komisyonu’nun kararıyla yapmaktayım.</p>
      <p>Yaklaşık bir aydır çarşıdaki bir kuruyemiş dükkânına gazetemizi selâm ve hayırlı işler dileğiyle bırakıyorum.</p>
      <p>Dükkânı karı-koca beraber çalıştırıyorlar.</p>
      <p>Geçen gün gazetemizi bırakıp dönerken hanım seslendi:</p>
      <p>“Abi bakar mısın, birşey soracağım? ”</p>
      <p>“Buyrun kızım” dedim.</p>
      <p>Biraz da çekingen:</p>
      <p>“Bu gazeteyi çok beğenerek okuyorum, hatta bazı yazıları kesiyorum, evde tekrar okuduğum gibi arkadaşlarıma da okuyorum. Fakat bunda Kur’an yazıları var, bunlar ayak altına atılmamalı, ne diyorsun?”</p>
      <p>Bir an şaşırdım, düşündüm ve “Ayet yazılı bir metin hatırlamıyorum” dedim.</p>
      <p>Cebinden katlayıp çıkarttığı kısmı gösterdi. Risale-i Nur’dan Osmanlıca olarak yazılmış vecize kısmı olduğunu gördüm.</p>
      <p>“Hassasiyetiniz için sizi tebrik ediyorum. Bu Arap alfabesi ile yazılmış Risale-i Nur’dan vecizedir” dedim.</p>
      <p>“Onu anlıyorum, gene de bu alfabeyle yazılması ayak altına atıldığında mes’uliyet getirmez mi? diye tekrar sordu.</p>
      <p>Bazı misaller vererek anlatmaya çalıştım ve ayrıldım.</p>
      <p>Bugün Yeni Asya’yı bırakıp dönerken yine;</p>
      <p>“Abi bakar mısın?” dedi. “Külliyat takım almak istiyorum, yardımcı olur musun? Hem kızıma göre (10-12 yaş) dinini öğrenebileceği kitaplar sizde var mı?”</p>
      <p>“Hayhay, memnuniyetle yardımcı olurum. Sizin için tedarik ederim Külliyatı ve çocuğunuzun yaşına göre dinini resimli anlatan kitaplar da getiririm” dedim.</p>
      <p>Dedi: “Yok yok, siz bana nereden tedarik edeceğimi söyleyin, ben siparişle getiririm. Bayılıyorum, mest oluyorum Risale-i Nur’a. Tanımakta geç kalmışız be abi, ne olur, bize ve bizim gibilere yardımcı olun. Birçok arkadaşım var, ne yapacağını bilmiyor. FETO denen birşey çıktı. Birçoğu korkuyor birisiyle birşey konuşmaya.”</p>
      <p>Dedim: “Yeni Asya 40 sene öncesinden Hocanın yanlış bir yol izlediğini kendisine söylemiş, ikazını yapmış. Şu anki sıkıntılar yanlış gidilen yolun neticesi.”</p>
      <p>Hayretle yüzüme baktı. “Doğru, yoksa şimdi bu gazeteyi dağıtıyor olamazdınız” dedi.</p>
      <p>Endişelenecek birşeyin olmadığını, bu sıkıntıların geçici olduğunu dilim döndüğü kadarıyla aktardım.</p>
      <p>Ayrılırken “Abi birşey daha sorabilir miyim? Yakınlarda hanımların katıldığı Risale-i Nur okunan evler var mı?” dedi.</p>
      <p>İçimden “Elhamdülillah” dedim. “Yeni Asya şu tek hanımın Risale-i Nur’u tanımasına vesile olduğu için bile şahs-ı manevî itibarıyla ne kadar şükretsek azdır.”</p>
      <p>Ve “Elbette var, hem de çok yakında haftada iki gün hanımlar arasında Risale-i Nur okunuyor” deyip adres verdim, tarif ettim.</p>
      <p>“Ayrıca sizden kızıma bahsedeyim, hem tanışır, hem beraber derse gidersiniz” dedim.</p>
      <p>Sevinçle “Peki eşimin de katılabileceği dersler var mı?” dedi.</p>
      <p>Gülümsedim. “Hem de şu köşede. Tamam, o iş bende. Allah’ın izniyle daha yakinen tanışır, haftada bir gün de olsa cemaatimizle tanışır, kaynaşırız” dedim.</p>
      <p>“Çok memnun olurum, inanın çok ihtiyacımız var ailece, boşluktayız” dedi.</p>
      <p>Hayatın tam ortası burası.</p>
      <p>Toplumun Yeni Asya’ya ilâç gibi ihtiyacı var.</p>
      <p>Risale-i Nur nasıl ki inayet altında, Üstadımızın tasarrufu devam ediyor, Yeni Asya’mız da inayet altında, hizmetine devam ediyor.</p>
      <p>Bizler hizmetle ve erişebildiğimiz her yere ulaştırmakla mükellefiz.</p>
      <p>Sonucu halk eden Rabbimizdir.</p>
    </article>
  </body>
</html>