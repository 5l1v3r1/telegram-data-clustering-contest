<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/r-fico-smer-sd-v-stredu-rozhodne-o-podobe-kandidatnej-listiny-cl722894.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="R. Fico: Smer-SD v stredu rozhodne o podobe kandidátnej listiny"/>
    <meta property="og:description" content="24hod.sk - R. Fico: Smer-SD v stredu rozhodne o podobe kandidátnej listiny - Na archívnej snímke predseda politickej strany SMER-sociálna demokracia Robert Fico."/>
  </head>
  <body>
    <article>
      <h1>R. Fico: Smer-SD v stredu rozhodne o podobe kandidátnej listiny</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na archívnej snímke predseda politickej strany SMER-sociálna demokracia Robert Fico.</b><br/>ratislava 25. novembra (TASR) - Vládna strana Smer-SD pravdepodobne v stredu 27. novembra rozhodne o podobe kandidátnej listiny. Na pondelkovej tlačovej konferencii to povedal predseda Smeru-SD Robert Fico.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574701039.'"/>
      </figure>
      <p>Na stredu je podľa Fica zvolané predsedníctvo, na ktorom predstaví svoj návrh kandidátky. Zopakoval, že na prvom mieste navrhuje premiéra a podpredsedu Smeru-SD Petra Pellegriniho. Fico potvrdil, že na kandidátke bude aj súčasný poslanec Ľuboš Blaha. <br/><br/>Fico uviedol, že kandidátka bude zostavená inak ako v minulosti. Skonštatoval, že dôjde k výrazným posunom na vyššie miesta tých predstaviteľov, ktorí sú väčším prínosom. Spomenul napríklad poslanca Erika Tomáša. To, či bude na kandidátke aj podpredseda strany Martin Glváč, ktorý odišiel z postu podpredsedu parlamentu, Fico nechcel povedať.<br/><br/>Šéf Smeru-SD povedal, že na kandidátke budú primátori, <i>"pomerne významní predstavitelia akademickej obce"</i>, ale aj osvedčené tváre strany Smer-SD.<br/><br/>Podľa stanov kandidátku predkladá predseda Smeru-SD, Fico uviedol, že vnímal atmosféru v strane a svoj návrh kandidátky bude s členmi predsedníctva konzultovať.<br/><br/>Strana sa chce podľa Fica zamerať na ďalšiu ochranu sociálneho štátu. Podnikateľom odkázal, že Smer-SD nemá kde ustúpiť od sociálnych opatrení. <i>"Tlak na realizáciu sociálneho štátu musí pretrvať,"</i> skonštatoval s tým, že strana bude chrániť všetko, čo bolo v tejto oblasti dosiahnuté.<br/><br/>Fico tiež na tlačovej konferencii vyhlásil, že Smer-SD vie ponúknuť stabilitu a profesionalitu. Súčasnú opozíciu kritizoval, že nevie dospieť k dohode. <i>"Berieme na vedomie, že opozícia sa nedohodla prakticky na ničom a že dnes ponúka ako alternatívu pre Slovensko neuveriteľný zlepenec siedmich politických strán,"</i> vyhlásil. Podľa Fica je evidentné, že alternatíva, ktorá je postavená iba na nenávisti voči Smeru-SD, nemôže byť alternatívou na vládnutie.<br/><br/>Šéf Smeru-SD kritizoval niektoré opatrenia, ktoré ponúkajú opozičné strany v kampani. Spomenul exministra zdravotníctva za jeho vlády Tomáša Druckera, ktorý si založil stranu Dobrá voľba, predsedu SaS Richarda Sulíka, ako aj stranu Za ľudí a Andreja Kisku. <br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>