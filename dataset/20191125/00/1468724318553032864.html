<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrovaartha.com/news/41380/velloor-hnl-should-handocer-to-state-government-orders-nclt"/>
    <meta property="og:site_name" content="Metro Vaartha"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="എച്ച്എൻഎൽ കേരളത്തിന് സ്വന്തം; ഫാക്റ്ററി സംസ്ഥാന സർക്കാരിന് കൈമാറാൻ ഉത്തരവ്"/>
    <meta property="og:description" content="കൊച്ചി: വെള്ളൂരിലെ ഹിന്ദുസ്ഥാൻ ന്യൂസ് പ്രിന്‍റ് ലിമിറ്റഡ് (എച്ച്എൻഎൽ) സംസ്ഥാന സർക്കാരിന് കൈമാറാൻ ഉത്തരവ്. 25 കോടി രൂപ കൈമാറി മൂന്ന് മാസത്തിനകം സർക്കാരിന് കമ്പനി ഏറ്റെടുക്കാം. വായ്പ നൽകിയ സ്ഥാപനങ്ങളുടെ യോഗം വിളിച്ചുചേർത്ത് എച്ച്എൻഎല്ലിന്‍റെ കടബാധ്യത തീർക്കുന്നതിന് സർക്കാർ നടപടി കൈക്കൊള്ളണമെന്നും ട്രൈബ്യൂണൽ നിർദേശിച്ചു. കൂടുതൽ തുക വേണമെന്ന കേന്ദ്ര ഘനവ്യവസായ മന്ത്രാലയത്തിന്‍റെ എതിർപ്പ് തള്ളിയാണ് ദേശീയ കമ്പനി നിയമ ട്രൈബ്യുണലിന്‍റെ ഉത്തരവ്. ഇതോടെ എച്ച്എൻഎൽ കേരളത്തിന്‌ സ്വന്തമാകുമെന്ന് ഉറപ്പായി. "/>
  </head>
  <body>
    <article>
      <h1>എച്ച്എൻഎൽ കേരളത്തിന് സ്വന്തം; ഫാക്റ്ററി സംസ്ഥാന സർക്കാരിന് കൈമാറാൻ ഉത്തരവ് </h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>25 കോടി രൂപ കൈമാറി മൂന്ന് മാസത്തിനകം സർക്കാരിന് കമ്പനി ഏറ്റെടുക്കാം. കൂടുതൽ തുക വേണമെന്ന കേന്ദ്ര ഘനവ്യവസായ മന്ത്രാലയത്തിന്‍റെ എതിർപ്പ് തള്ളിയാണ് ദേശീയ കമ്പനി നിയമ ട്രൈബ്യുണലിന്‍റെ ഉത്തരവ്.</p>
      <p>കൊച്ചി: വെള്ളൂരിലെ ഹിന്ദുസ്ഥാൻ ന്യൂസ് പ്രിന്‍റ് ലിമിറ്റഡ് (എച്ച്എൻഎൽ) സംസ്ഥാന സർക്കാരിന് കൈമാറാൻ ഉത്തരവ്. 25 കോടി രൂപ കൈമാറി മൂന്ന് മാസത്തിനകം സർക്കാരിന് കമ്പനി ഏറ്റെടുക്കാം. വായ്പ നൽകിയ സ്ഥാപനങ്ങളുടെ യോഗം വിളിച്ചുചേർത്ത് എച്ച്എൻഎല്ലിന്‍റെ കടബാധ്യത തീർക്കുന്നതിന് സർക്കാർ നടപടി കൈക്കൊള്ളണമെന്നും ട്രൈബ്യൂണൽ നിർദേശിച്ചു. കൂടുതൽ തുക വേണമെന്ന കേന്ദ്ര ഘനവ്യവസായ മന്ത്രാലയത്തിന്‍റെ എതിർപ്പ് തള്ളിയാണ് ദേശീയ കമ്പനി നിയമ ട്രൈബ്യുണലിന്‍റെ ഉത്തരവ്. ഇതോടെ എച്ച്എൻഎൽ കേരളത്തിന്‌ സ്വന്തമാകുമെന്ന് ഉറപ്പായി. </p>
      <p>1500ഓളം തൊഴിലാളികൾ ജോലിചെയ്യുന്ന കമ്പനിയെ സ്വകാര്യവത്കരിക്കാൻ കേന്ദ്രസർക്കാർ തീരുമാനിച്ചപ്പോൾ ഏറ്റെടുക്കാൻ സംസ്ഥാന സർക്കാർ മുന്നോട്ടു വരികയായിരുന്നു. 25 കോടിക്ക് മുഴുവൻ ഓഹരികളും കൈമാറാനാണ് മാതൃ കമ്പനിയായ എച്ച്പിസി ലിക്വിഡേറ്ററുമായി സർക്കാർ പ്രതിനിധി നടത്തിയ ചർച്ചയിൽ തീരുമാനമായത്. എന്നാൽ കൂടുതൽ തുക ആവശ്യപ്പെട്ട് കേന്ദ്ര ഘനവ്യവസായ മന്ത്രാലയം ദേശീയ കമ്പനി നിയമ ട്രൈബ്യുണലിനെ സമീപിക്കുകയായിരുന്നു.</p>
      <p>കൂടുതൽ തുക നൽകാൻ സ്വകാര്യ കമ്പനികളടക്കം രംഗത്തുണ്ടെന്ന് ഘനവ്യവസായ മന്ത്രാലയം വാദിച്ചു. എന്നാൽ ഫാക്റ്ററി സ്ഥിതി ചെയ്യുന്ന എഴുന്നൂറ് ഏക്കർ ഭൂമി, പ്രവർത്തനം നിർത്തുമ്പോൾ സംസഥാനത്തിന് കൈമാറണമെന്ന വ്യവസ്ഥ ചൂണ്ടിക്കാട്ടിയാണ് സംസ്ഥാന സർക്കാർ പ്രതിരോധിച്ചത്. ഇതോടെയാണ് ട്രിബ്യൂണൽ കേരളത്തിന് അനുകൂലമാ‍യി നിലപാടെടുത്തത്. കമ്പനിക്ക് വായ്പ ലഭ്യമാക്കിയ ബാങ്കുകളുടെ യോഗം മുമ്പ് വിളിച്ചു ചേർത്തിരുന്നു. ബാധ്യതയായ 420 കോടി സർക്കാർ ഏറ്റെടുക്കാൻ ധാരണയിലെത്തിയിരുന്നു.</p>
    </article>
  </body>
</html>