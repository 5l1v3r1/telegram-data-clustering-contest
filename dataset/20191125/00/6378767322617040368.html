<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/moderna-gymnastika-ma-zmysel-ju-robit-dlhsie-tvrdi-sefka-sekcie-cl722828.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Moderná gymnastika: Má zmysel ju robiť dlhšie, tvrdí šéfka sekcie"/>
    <meta property="og:description" content="24hod.sk - Moderná gymnastika: Má zmysel ju robiť dlhšie, tvrdí šéfka sekcie - Prvé podujatie s licenciou Medzinárodnej gymnastickej federácie (FIG) v Nitre. FOTO TASR"/>
  </head>
  <body>
    <article>
      <h1>Moderná gymnastika: Má zmysel ju robiť dlhšie, tvrdí šéfka sekcie</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Prvé podujatie s licenciou Medzinárodnej gymnastickej federácie (FIG) v Nitre. FOTO TASR</b><br/>Nitra 25. novembra (TASR) - Slovenská moderná gymnastika zažila počas uplynulého víkendu skutočný športový sviatok. Trojrozmerný festival pod Zoborom priniesol prvú elitnú medzinárodnú súťaž pod názvom FIG Christmas Nitra, 20-ročnú tradíciu podujatia Vianočná Nitra a na záver aj majstrovstvá Slovenska nesólových formátov.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574687672.'"/>
      </figure>
      <p>Najúspešnejšou modernou gymnastkou hlavnej kategórie prvého ročníka FIG Christmas Nitra 2019 sa stala Ruska Arina Tkačuková. V nedeľu uspela s tromi náčiniami, s loptou, obručou i stuhou a iba kužele sa stali korisťou Rumunky Denisy Stoianovej. Obe pretekárky triumfovali pri sérii zlyhaní Ukrajinky Jelizavety Lopatinovej, ktorá v sobotu triumfovala v štvorboji (68,850 b). Tesne zdolala práve Tkačukovú (68,650), tretia skončila Stoianová (62,950). Slovenská reprezentantka Kristína Semanová (Slávia STU Bratislava) skončila šiesta (60,050). Na jednotlivých náčiniach bola na druhý deň najbližšie k pódiu štvrtými miestami s kuželami a loptou. <br/><br/><i>"Kika Semanová sa prebojovala do finále všetkých štyroch náčiní, v troch z normálneho a v jednom z redukovaného poradia. V každom náčiní sme tak mali slovenskú reprezentantku v seniorkách a juniorkách, kde sa to podarilo Nine Dzuroškovej a trikrát Ingrid Valkovej. Snažíme sa zlepšovať aj prizývaním čoraz väčšieho počtu svetových expertov, od ktorých sa dá veľa naučiť," </i>zdôraznila pre TASR Hana Kiková, predsedníčka sekcie modernej gymnastiky Slovenskej gymnastickej federácie.<br/><br/>V hlavnej kategórii 20. ročníka medzinárodnej súťaže Vianočná Nitra 2019 sa pod Zoborom z víťazstva tešila domáca gymnastka Natália Majzlíková (ŠOG Nitra), ktorá za štyri náčinia nazbierala 57,400 b. Druhá skončila Ukrajinka Julija Dumenková (56,150) a tretia Lotyška Denize Andruneová (56,000). <i>"Prípravy nitrianskeho podujatia trvali minimálne polroka a blížiacim sa termínom boli čoraz intenzívnejšie. Je to náročné, lebo so štatútom FIG prichádzajú aj nové povinnosti a veľa zodpovednosti. Musia sa dodržiavať prísne protokoly, predpísaný počet rozhodkýň s vysokým stupňom kvalifikácie, certifikované náčinia. Za náš organizačný tím musím tlmočiť všetkým veľké poďakovanie, lebo sme mali neskutočné spätné väzby od rozhodkýň i z funkcionárskej a tímovej sféry. Chválili celkové podmienky, halu, transport, stravu a vôbec celú športovo-technickú stránku,"</i> konštatovala Kiková. <br/><br/>Nitrianske gymnastické trojdnie vyvrcholilo súťažami domáceho šampionátu. V dvojiciach/trojiciach sa hlavné majstrovské tituly udelili v juniorkách, lebo na úrovni dospelých neboli tri súťažiace družstvá. Vyhralo duo Sofia Anna Dudošiková, Tamara Martikánová (ŠK L. Mikuláš I.) so známkou 7,100 za jedno cvičenie so stuhou. Druhá z víťaznej dvojice je dcéra medailového superolympionika, vodáka Michala Martikána. Druhé skončili gymnastky Rapidu Bratislava (6,200 za švihadlo) a tretie so stuhou oddielové kolegyne víťaziek s druhou zostavou (5,800). <br/><br/>V spoločných skladbách dostali hlavnú majstrovskú trofej staršie nádeje KMG eS-Art Bratislava. Pätica Michaela Bilíková, Berenika Bujňačeková, Liana Horváthová, Ivana Machová, Svetlana Polónyová získala za choreografiu s loptou 11,800 a 13,250 celkovú známku 25,050. Druhé prevedenie malo vôbec najvyššie hodnotenie celého šampionátu. Druhé miesto obsadili s loptou gymnastky Juventy Bratislava (23,050) a tretie boli pretekárky ŠK ŠOG Nitra s kuželami (20,600).<br/><br/>Práve<i> "spoločky"</i> demonštrujú, že až príliš veľa slovenských moderných gymnastiek skončí svoju vrcholovú kariéru pred súťažnou kategóriou dospelých, tzv. <i>"senioriek"</i>. Teda pred dovŕšením veku 16 rokov a šéfka odvetvovej sekcie slovenskej gymnastiky konštatuje: <i>„To je veľká škoda. Obetovali tomu veľa rokov a keď majú byť na tom vrchole, tak končia. Som preto veľmi rada, že sa nám podarilo vôbec zložiť seniorskú spoločnú skladbu, a ak sa bude dievčatám dariť aj na medzinárodnej scéne, možno to motivuje ďalšie gymnastky, i rodičov. Že má zmysel to robiť ďalej, že stále je sa kam prepracovať. Vo svete je totiž trend, že pretekajú aj 20-ročné a staršie gymnastky. Treba zlepšiť zdravotnú starostlivosť, aby dlhšie vydržali. Preto apelujeme aj na kluby, aby v tomto smere ešte viac vplývali na svoje športovkyne."</i></p>
      <h3>Výsledky MSR</h3>
      <p><b>Súťaže dvojíc/trojíc (jedno prevedenie):</b><br/><br/><b>JUNIORKY: </b>1. ŠK Liptovský Mikuláš I. (Anna Sofia Dudašiková, Tamara Martikánová) 7,100 b., 2. TJ Rapid Bratislava (Saskia Červenková, Dáša Manasová) 6,200., 3. L.Mikuláš II. (Patrícia Sochorová, Katarína Zoja Uličná) 5,800 <br/><br/><b>STARŠIE NÁDEJE:</b> 1. KMG Danubia Bratislava (Katarína Balážová, Ema Puškárová) 11,750, 2. Rapid (Teraz Gronová, Žofia Kovačiková, Ivana Malinovská) 7650, 3. L.Mikuláš (Nina Ujčíková, Monika Haviarová) 7,600 <br/><br/><b>MLADŠIE NÁDEJE:</b> 1. Rapid /kužele/ (Amélia Rišková, Rebeka Šišková) 8,100, 2. KMG eS-Art Bratislava (Laura Rumanová, Lujza Tomečeková, Rebecca Barbara Vozárová)) 7,850, 3. Rapid /obruče/ (Nela Tomastová, Lea Potoczná) a Danubia (Laura Biháryová, Soňa Mikundová, Tereza Zongorová) obe 7,150 <br/><br/><b>PRÍPRAVKA:</b> 1. Rapid /trojica/ (Hana Kramáriková, Nela Mináriková, Lucia Motúzová) 9,550, 2 Rapid /dvojica/ (Zara Kerďová, Kristína Demeková) 7,200, 3. ŠK ŠOG Nitra (Alexandra Lincmaerová, Eli Urbanová) 5,600<br/><br/><b>Súťaže spoločných skladieb (dve prevedenia):</b><br/><br/><b>STARŠIE NÁDEJE:</b> 1. eS-Art (Michaela Bilíková, Berenika Bujňačeková, Liana Horváthová, Ivana Machová, Svetlana Polónyová) 25,050 - 11,800 + 13,250, 2. Juventa Bratislava (Ema Blunárová, Ester Rebeka Čončolová, Michaela Malá, Katy Matyášová, Veronika Mikulášková) 23,050 - 11,300 + 11,750, 3. Nitra (Viktória Nesterová, Alica Vogelová, Michaela Vicenová, Nina Halvová, Barbora Bokorová, Natália Lieskovská) 20,600 - 10,300 + 10,300<br/><br/><b>MLADŠIE NÁDEJE: </b>1. TJ Sokol Bratislava I. Vinohrady (Xénia Benkovitsová, Anabel Humanová, Nina Ďurinová, Karolína Ukropcová, Veronika Ivanová, Liana Janegová) 24,300 - 11,500 + 12,800, 2. Nitra (Nina Sýkorová, Sophia Skačanová, Vivien Vrábelová, Alexandra Privalincová, Paula Šošková) 18,300 - 8,600 + 9,700, 3. Rapid (Natália Gašparová, Sofia Buglaková, Nina Cillingová, Hana Ružičková, Ema Vláčilová) 15,800 - 6,800 + 9,000<br/><br/><b>PRÍPRAVKA:</b> 1. Nitra (Ema Grimshawová, Ema Filipeková, Sofia Babčaniková, Ráchel Rédlová, Dominika Horniaková) 22,650 - 11,350 + 11,300, 2. Rapid (Diana Grambličková, Mária Zoe Luknárová, Jana Zoya Molnárová, Tamara Eichoffová, Gréta Herdová) 22,300 - 11,599 + 10,800, 3. eS-Art (Tereza Bujňačeková, Mae Liliana Hyattová, Linda Molnárová, Kristína Némethová, Lujza Rumanová, Alexandra Stašíková) 20,550 - 10,350 + 10,200 <br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>