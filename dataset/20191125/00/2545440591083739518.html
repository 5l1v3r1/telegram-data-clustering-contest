<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/irakin-zikar-kentinde-protestocular-valilik-binasini-atese-verdi/1654424"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Irak'ın Zikar kentinde protestocular valilik binasını ateşe verdi"/>
    <meta property="og:description" content="Irak'ın güneyindeki Zikar vilayetinde hükümet karşıtı gösteri düzenleyen protestocular valilik binasını ateşe verdi."/>
  </head>
  <body>
    <article>
      <h1>Irak'ın Zikar kentinde protestocular valilik binasını ateşe verdi</h1>
      <h2>Irak'ın güneyindeki Zikar vilayetinde hükümet karşıtı gösteri düzenleyen protestocular valilik binasını ateşe verdi.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Arif Yusuf,Safiye Karabacak  </a></address>
      <h4>Zİkar</h4>
      <p>Emniyet kaynaklarından alınan bilgiye göre,<b> Irak</b>'ın Zikar vilayetindeki hükümet karşıtı<b> gösteri</b>lerde bazı<b> protestocu</b>lar, valiliğin yeni binasına molotofkokteyli attı. Göstericilerin ateşe vermesi sonucu çıkan yangın binayı sardı.</p>
      <p>Yangın nedeniyle yeni valilik binasında hasar oluştu.</p>
      <ul>
        <li>
          <u>
            <b>
              <a href="https://www.aa.com.tr/tr/dunya/5-soruda-irak-ta-neler-oluyor-/1649564">5 soruda Irak’ta neler oluyor</a>
            </b>
          </u>
        </li>
        <li>
          <u>
            <b>
              <a href="https://www.aa.com.tr/tr/dunya/iraktaki-gosterilerin-ulkeye-maliyeti-buyuk/1634677">Irak'taki gösterilerin ülkeye maliyeti büyük</a>
            </b>
          </u>
        </li>
        <li>
          <u>
            <b>
              <a href="https://www.aa.com.tr/tr/dunya/irak-icisleri-bakanligi-teyakkuz-durumu-sona-erdi/1650071">Irak İçişleri Bakanlığı: Teyakkuz durumu sona erdi</a>
            </b>
          </u>
        </li>
        <li>
          <u>
            <b>
              <a href="https://www.aa.com.tr/tr/dunya/irak-ta-sunni-koalisyon-meclis-oturumlarina-katilmayacak-/1653642">Irak’ta Sünni koalisyon meclis oturumlarına katılmayacak</a>
            </b>
          </u>
        </li>
      </ul>
      <p>Irak'ın güneyindeki Zikar vilayetinde geçen ay düzenlenen gösterilerde başta valilik binası olmak üzere birçok ilçede hükümet binaları ateşe verilmişti.</p>
      <p>Basra ve Zikar vilayetlerinde düzenlenen hükümet karşıtı gösterilere güvenlik güçlerinin müdahalesi sonucu 6 protestocu hayatını kaybetmiş, 158 kişi yaralanmıştı.</p>
      <figure>
        <a href="https://www.aa.com.tr/tr/info/infografik/16246">
          <img src="https://www.aa.com.tr/uploads/userFiles/7fc6ad83-e801-4dd2-b1c1-974abd5a6af0/2019%2FKasim%2F%C4%B1rak.jpg"/>
        </a>
      </figure>
      <h3>13 televizyon ve radyo kanalına ait ofisler kapatıldı</h3>
      <p>Irak Ulusal İletişim ve Medya Komisyonu, "mesleki çalışma kurallarını ihlal ettikleri" gerekçesiyle 8 uydu kanalı ile 5 radyonun ofislerinin kapatılmasına karar verdi, 5 uydu kanalına da uyarı gönderdi.</p>
      <p>Komisyon Yönetim Kurulunun perşembe günkü toplantısında, aralarında Suudi Arabistan merkezli El- Hades, Lübnan merkezli Anb ile Irak Kürt Bölgesel Yönetimi'nden yayın yapan NRT Televizyonu, Dicle, Eş-Şarkiyye, El-Felluce, Er-Raşid ve "Burası Bağdat" televizyon kanallarının ofislerinin 3 ay süreliğine kapatılmasına karar verdi. </p>
      <p>Komisyon ayrıca, ABD merkezli "El-Hurra Irak" ve "Sava" radyoları ile yerel "Radyo en-Nas", "Bugün" ve "Nava" radyolarının ofislerinin kapatılmasını da kararlaştırdı.</p>
      <p>Irak'ta Basın Özgürlüğünü Savunma Cemiyeti, komisyonun bu kararını "dikta davranışı" şeklinde niteleyerek yapılanlardan büyük endişe duyulduğunu açıkladı. </p>
      <p>Cemiyet yayınladığı açıklamasında söz konusu kararların basın ve iletişimi garanti altına alan anayasa ve kanunlara aykırı olduğu vurgulandı. </p>
      <p>Cemiyet Irak Parlamentosundan, Ulusal İletişim ve Medya Komisyonu üyelerinin bu basın kuruluşlarına yönelik keyfi davranışla ilgili sorgulanması çağrısında bulunuldu. </p>
      <p>Ayrıca cemiyet, bakanlar kurulundan bu kararların iptalini ve "ağızları susturan kararlar" çıkarılmasının sona erdirilmesini istedi. </p>
      <h3>Irak'taki kanlı gösteriler</h3>
      <p>Irak'ta işsizlik, yolsuzluk ve kamu hizmeti yetersizliğini protesto etmek amacıyla 1 Ekim'de başlayan gösterilerde şu ana kadar 300'ün üzerinde kişi hayatını kaybetti, 15 binden fazla kişi yaralandı.</p>
      <p>Başkent Bağdat başta olmak üzere orta ve güney kesimlerdeki kentlerde devam eden gösteriler sırasında İran'ın ülkedeki nüfuzuna yönelik tepkiler de dile getiriliyor.</p>
      <p>Hükümetin açıkladığı reform paketleriyle ikna olmayan göstericiler, güvenlik güçlerine şiddet kullanılması talimatı verdiğini belirttikleri Başbakan Adil Abdulmehdi ile yolsuzlukla suçladıkları hükümetin istifasını istiyor.</p>
      <related>
        <a href="https://www.aa.com.tr/tr/dunya/irakin-zikar-kentinde-protestocular-valilik-binasini-atese-verdi/1654424"/>
        <a href="https://www.aa.com.tr/tr/dunya/musulun-yeni-valisi-necim-cuburi-oldu/1654031"/>
        <a href="https://www.aa.com.tr/tr/dunya/irakta-hukumet-karsiti-gosterilerde-2-kisi-oldu-35-kisi-yaralandi-/1653952"/>
        <a href="https://www.aa.com.tr/tr/dunya/tel-avivdeki-gosteride-netanyahunun-istifasi-istendi-/1653864"/>
        <a href="https://www.aa.com.tr/tr/dunya/pence-aynul-esed-ussundeki-abdli-askerleri-ziyaret-etti-/1653746"/>
        <a href="https://www.aa.com.tr/tr/dunya/pence-surpriz-irak-ziyaretinde-bagdat-yetkilileriyle-gorusmedi-/1653698"/>
      </related>
    </article>
  </body>
</html>