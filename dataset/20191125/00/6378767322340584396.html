<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/muz-chce-darovat-sionistickej-organizacii-vydrazene-hitlerove-predmety-cl722854.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Muž chce darovať sionistickej organizácii vydražené Hitlerove predmety"/>
    <meta property="og:description" content="24hod.sk - Muž chce darovať sionistickej organizácii vydražené Hitlerove predmety - Ilustračná snímka."/>
  </head>
  <body>
    <article>
      <h1>Muž chce darovať sionistickej organizácii vydražené Hitlerove predmety</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka.</b><br/>Jeruzalem 25. novembra (TASR) - Libanonský podnikateľ kúpil na dražbe predmety patriace v minulosti Adolfovi Hitlerovi v hodnote viac ako 600.000 eur a plánuje ich darovať sionistickej organizácii, informovala v pondelok agentúra DPA.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574690892.'"/>
      </figure>
      <p>Obchodník Abdallah Chatila, žijúci vo Švajčiarsku, povedal, že kúpil celkovo desať predmetov vrátane cylindra, škatule na cigary, luxusného vydania knihy Mein Kampf a písacieho stroja, na ktorom bývalý nacistický líder napísal niektoré so svojich prejavov. Chatila chcel podľa svojich slov nakúpiť čo najvyšší počet predmetov, pretože je to jediný spôsob, ako zabrániť tomu, aby skončili v rukách neonacistov.<br/><br/>Pôvodne zamýšľal, že predmety spáli. Na základe rozhovorov a uvažovania však dospel k záveru, že ich zachovanie je <i>"veľmi dôležité, pretože sa tým udrží pri živote spomienka"</i> a nové generácie budú môcť vidieť, že Hitler skutočne existoval.<br/><br/>Predmety plánuje darovať organizácii Keren ha-jesod (Zakladajúci fond), ktorá je zameraná na zhromažďovanie a rozdeľovanie finančných darov pre potreby sionistického hnutia a budovanie Izraelského štátu. Organizácia podľa svojej hovorkyne predmety prijme.<br/><br/><i>"Budeme s nimi zaobchádzať maximálne starostlivo a zodpovedne,"</i> povedala hovorkyňa a dodala, že o tom, ako s predmetmi naložia, rozhodnú príslušné orgány.<br/><br/>Dražbu Hitlerových predmetov uskutočnil 20. novembra aukčný dom Hermann Historica so sídlom v Mníchove. Predstavitelia židovskej obce dražbu kritizovali. Predseda Európskeho židovského zväzu (EJA) rabín Menachem Margolin sa obrátil na zmienený aukčný dom so žiadosťou, aby tieto kontroverzné predmety stiahol zo svojej ponuky.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>