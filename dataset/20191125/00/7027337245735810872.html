<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700031/%D9%86%DB%8C%D8%A7%D8%B2-%D9%81%D9%88%D8%B1%DB%8C-%D8%A8%D9%87-%D8%A7%D9%87%D8%AF%D8%A7%DB%8C-%D8%AE%D9%88%D9%86-%D8%AF%D8%B1-%D8%AE%D9%88%D8%B2%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="نیاز فوری به اهدای خون در خوزستان"/>
    <meta property="og:description" content="اداره کل انتقال خون خوزستان از شهروندان درخواست کرد با توجه به نیاز شدید موجود، برای اهدای خون به نزدیک‌ترین پایگاه انتقال مراجعه کنند."/>
  </head>
  <body>
    <article>
      <h1>نیاز فوری به اهدای خون در خوزستان</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>اداره کل انتقال خون خوزستان از شهروندان درخواست کرد با توجه به نیاز شدید موجود، برای اهدای خون به نزدیک‌ترین پایگاه انتقال مراجعه کنند.</p>
      <p>به گزارش فارس از اهواز، اداره کل انتقال خون خوزستان از کمبود شدید و نیاز فوری به اهدای تمامی گروه‌های خونی خبر داد.</p>
      <p>عبدالعزیز فقهی مدیرکل انتقال خون خوزستان اظهار کرد : برای تامین خون و نجات جان بیماران بستری در بیمارستان‌های خوزستان به تمام گروه‌های خونی نیاز فوری داریم.</p>
      <p>همچنین معزی رئیس بیمارستان گلستان اهواز از نیاز فوری این بیمارستان به خون برای انجام عمل‌های جراحی خبر داد.</p>
      <p>سازمان انتقال خون کشور روز یکشنبه با صدور اطلاعیه ای اعلام کرد: هم اکنون و با فرارسیدن فصل سرما و افزایش برودت هوا و بارش برف و باران با کاهش شدید سطح ذخایر خون و فرآورده های آن در همه گروه های خونی مواجه هستیم، بنابراین هموطنان در سراسر کشور اقدام به اهدای خون کنند.</p>
      <p>بنا بر این گزارش، حداقل سن قابل قبول برای اهدای خون ۱۸ سال تمام و حداکثر سن ۶۰ سال تمام است.</p>
      <p>بر اساس آمارهای اعلام شده در ایران سالانه بیش از ۲ میلیون و ۵۰۰ هزار نفر برای اهدای خون به مراکز اهدای خون مراجعه می‌کنند که در این میان، ۲ میلیون و ۱۰۰ هزار نفر موفق به اهدای خون می شوند.</p>
    </article>
  </body>
</html>