<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/kitekinto/2019/11/nem-hosszabbitotta-meg-london-az-uber-engedelyet"/>
    <meta property="og:site_name" content="ALON"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Nem hosszabbította meg London az Uber engedélyét"/>
    <meta property="og:description" content="Mivel úgy látják, hogy közvetlenül veszélyezteti az utasok biztonságát."/>
  </head>
  <body>
    <article>
      <h1>Nem hosszabbította meg London az Uber engedélyét</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <b>Mivel úgy látják, hogy közvetlenül veszélyezteti az utasok biztonságát.</b>
      </p>
      <p>
        <b>Nem hosszabbította meg az illetékes londoni közlekedési hatóság az Uber hétfőn lejárt taxiszolgáltatási engedélyét.</b>
      </p>
      <p>A londoni tömegközlekedést irányító városházi szervezet, a Transport for London (TfL) hétfőn közölte, hogy nem állít ki az Uber számára új szolgáltatási engedélyt, mivel úgy ítéli meg, hogy a cég nem felel meg a londoni taxiszolgáltatási engedélyek birtokosai számára előírt feltételrendszernek.</p>
      <p>A vállalat 21 napon belül fellebbezhet, és annak elbírálásáig folytathatja londoni működését.</p>
      <p>
        <b>A TfL 2017 szeptemberében is elutasította az Uber londoni működési engedélyének megújítását, akkor is azon a címen, hogy a cég - amely 2012 óta van jelen Londonban - nem teljesítette a felelősségteljes vállalati tevékenység kritériumait.</b>
      </p>
      <p>A londoni Westminster kerület magisztrátusi bírósága azonban a vállalat fellebbezését elbírálva tavaly nyáron úgy döntött, hogy az Uber ismét teljes körű engedély birtokában működhet a brit fővárosban.</p>
      <p>Az engedély azonban a cég által kért öt év helyett csak 15 havi próbaidőre szólt, azzal a kikötéssel, hogy ennek lejártával a hatóságok ismét megvizsgálhatják, hogy az Uber megfelel-e a taxiszolgáltatási szabályoknak.</p>
      <p>A próbaidős engedély szeptemberben lejárt, de akkor a cég még kapott két hónapra szóló hosszabbítást.</p>
      <p>A TfL azonban hétfőn közölte: jóllehet az Uber a két évvel ezelőtti állapothoz képest számos javítást hajtott végre, továbbra is rengeteg olyan jelenség tapasztalható működésében, amely közvetlenül veszélyezteti az utasok biztonságát.</p>
      <p><b>A városházi közlekedésszervező cég a kirívó esetek között említette, hogy csak 2018 vége és 2019 eleje között, egy kéthónapos ellenőrzési időszakban a cég 14 ezer esetben végzett utasszállítást olyan sofőrökkel, akik csalárd módon szerzett engedéllyel </b>- rendszerint más gépkocsivezetők nyilvántartásába feltöltött fotókkal - vezettek.</p>
      <p>Sadiq Khan londoni polgármester a TfL döntéséhez fűzött hétfői közleményében leszögezte: tudja, hogy a végzés nem lesz népszerű az Ubert rendszeresen használó londoniak körében, de a londoni önkormányzat számára éppen az ő biztonságuk garantálása a legfontosabb döntési tényező.</p>
      <p>Khan szerint az a tény, hogy <b>egy rövid ellenőrzési időszakban 14 ezer olyan utasszállítást tártak fel, amelyeket csaló sofőrök végeztek</b>, felveti például annak a kockázatát, hogy ezekben az esetekben az utasok jogosítvány nélküli, vagy felfüggesztett engedélyű gépkocsivezetők autójába ülhettek be.</p>
      <p>A londoni polgármester szerint a TfL az Uber működésében olyan hiányosságok egész sorát tárta fel, amelyek közvetlenül veszélyeztették az utasok biztonságát.</p>
      <p>Hétfői közleményében az Uber "rendkívülinek és elhibázottnak" nevezte a londoni működési engedély meghosszabbításának elutasításáról hozott városházi döntést.</p>
      <p>Jamie Heywood, az Uber észak- és kelet-európai regionális igazgatója szerint a cég az elmúlt két hónapban valamennyi londoni gépkocsivezetőjének tevékenységét hivatalosan átvilágíttatta és egyéb minőségjavító intézkedéseket is végrehajtott.</p>
      <p>Heywood közölte, hogy a vállalat fellebbezést nyújt be a szolgáltatási engedély meghosszabbításának elutasítása ellen.</p>
      <p>
        <b>Az Uber Londonon kívül gyakorlatilag az összes többi brit nagyvárosban - köztük Manchesterben, Liverpoolban, Birminghamben, Edinburghban és Glasgow-ban - jelen van, de a mostani vita csak londoni működését érinti.</b>
      </p>
      <p>A cégnek 45 ezer sofőrje van Londonban, és a kocsirendeléshez szükséges mobiltelefonos alkalmazást csaknem négymillió londoni töltötte le.</p>
    </article>
  </body>
</html>