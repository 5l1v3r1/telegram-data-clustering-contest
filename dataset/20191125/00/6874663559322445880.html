<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774475,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="מנכ&quot;לית ומייסדת פאפאיה גלובל: &quot;שכר הוא אחד מהדברים הכי מורכבים בארגון גלובלי&quot;"/>
    <meta property="og:description" content="עינת גז אמרה את הדברים בוועידת Mind the Tech TLV של כלכליסט ובנק לאומי. גז: &quot;זה תחום 'משעמם' עם הרבה דאטה, אבל זו דאטה מאוד חשובה, שלומדים ממנה המון ושצריכים להיות מסוגלים להבין אותה&quot;"/>
  </head>
  <body>
    <article>
      <h1>מנכ"לית ומייסדת פאפאיה גלובל: "שכר הוא אחד מהדברים הכי מורכבים בארגון גלובלי"</h1>
      <h2>עינת גז אמרה את הדברים בוועידת Mind the Tech TLV של כלכליסט ובנק לאומי. גז: "זה תחום 'משעמם' עם הרבה דאטה, אבל זו דאטה מאוד חשובה, שלומדים ממנה המון ושצריכים להיות מסוגלים להבין אותה"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">בילי פרנקל</a></address>
      <p>"תשלום שכר הוא תחום שנראה מאוד פשוט וטריוויאלי, אבל שכר הוא אחד הדברים הכי מורכבים"; כך אמרה היום (ב') עינת גז, מנכ"לית ומייסדת חברת פאפאיה גלובל, בוועידת Mind the Tech TLV של כלכליסט ובנק לאומי.</p>
      <p>החברה יצרה פלטפורמת ניהול כוח אדם גלובלית שמפשטת ומאחדת את ניהול השכר, ההטבות והמסים בחברות בינלאומיות שמעסיקות עובדים במדינות רבות ועם נהלים שונים. לאחרונה עלתה לכותרות <a href="https://www.calcalist.co.il/internet/articles/0,7340,L-3773033,00.html">לאחר שגייסה 45 מיליארד דולר</a>. בשנת 2018 זכתה החברה בתחרות הסטארט-אפים בוועידת הדיגיטל והמובייל של כלכליסט.</p>
      <figure>
        <img src="https://images1.calcalist.co.il/PicServer3/2019/11/25/949975/11_l.jpg"/>
        <figcaption>עינת גז <br/>צילום: יריב כץ</figcaption>
      </figure>
      <p>גז, שנשאה דברים בחלק שעסק בטכנולוגיות שמעצבות את העתיד, ציינה, כי שיעור גדול מכוח אדם של חברות גלובליות עשוי להיות מעבר לים, אך הדבר מתבצע בדרכים מיושנות ולא יעילות. "כשמחשבים שכר של עובד צריכים לקחת נתונים פרסונליים כמו נקודות זיכוי, ילדים וכדומה, לצד דברים שמשתנים כל חודש כמו דמי הבראה או מצב ביטחוני כמו זה שהיה לאחרונה", אמרה. "שכר מתחיל מהתחייבות בסיסית של חוזה בין עובד למעסיק, לפיו לא משנה מה קורה, עובד מצפה לקבל שכר בזמן ועל זה צריך לשמור".</p>
      <p>כיום, הוסיפה, חברות גלובאליות מעסיקות עשרות אם לא מאות עובדים מלוץ לטריטוריות האם שלהן, כשכל התהליך נעשה עדיין בצורה ידנית. "לכל חברה כאן יש מערך שכר וחשבת שכר, אבל בחברות גלובאליות יש אדם אחד או שניים שאחראים לשכר של 200 ו-300 עובדים במדינות שונות בעולם, שנסמך כל חודש על הרבה נתונים ידניים וחוקי עבודה שהוא לא מכיר.</p>
      <p>"בסופו של דבר, אף משקיע לא ירגיש בנוח להיכנס לחבה שמנהלת את כל האופרציה הפיננסית עם אקסלים", הוסיפה. "כשהתחלנו את פפאאיה היה לנו חזון ברור, 'בוא נגרום לחברות לעבוד איפה שהם רוצים בעולם'. כל מי שהיה בסטאראטפ יודע כמה קשה לסגור את הפער בין למצוא אנשים שיעבדו לבין היכולת להוציא את זה לפועל. דבר שני היה לעשות את זה קל. חוקי העבודה משתנים מהר. אנשים חושבים שהכל נהיה יותר גלובלי ויותר קל, אבל רק בארה"ב, שהיתה נטולת חוקי עבודה, יש היום חוקים חדשים על בסיס חודשי כמעט, מהכרה של הובר בעובדים ועד להרבה תוספות של פנסיה, חופשה ומחלה. בסוף הכל נופל על המעסיק שצריך לדעת אותם.</p>
      <p>"זה תחום 'משעמם' עם הרבה דאטה, אבל זו דאטה מאוד חשובה, שלומדים ממנה המון ושצריכים להיות מסוגלים להבין אותה", הוסיפה. "כשאנחנו עושים פגישה ראשונה עם לקוחות אנחנו שואלים כמה עובדים יש לכם וכמה הם עולים לכם, אך מה שמדהים הוא שאף פעם אין תשובה אחת. בהתחלה נותנים מספר ואז נזכרים בעוד קבוצה שנותנת שירות מסוים ובסוף מסדרים ביחד את כל המספרים".</p>
      <p>מאפיינים נוספים אליהם יש לשים לדבריה לב עם הפיכתו של שוק התעסוקה ליותר ויותר גלובאלי, הוא הפן של הגנת הפרטיות וזליגת מידע. "אנחנו שמים לעצמנו כמטרה להסתכל ולהוביל את התחום ברמת האחריות – איך החברות מנהלות את הדאטה האישית של העובדים. היום מידע אישי מתפזר במיילים, אבל כולנו רוצים להיות פרסונות פרטיות בעולם. אם עובדים בחברה שלא שומרת על המידע שלנו בצורה מסודרת, אנחנו עלולים להיות במקומות שאנחנו לא רוצים להיות בהם מבחינת החיים האישיים".</p>
    </article>
  </body>
</html>