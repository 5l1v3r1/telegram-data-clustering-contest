<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013231/%D9%81%D8%B1%D9%88%D8%B4-%D8%AE%D8%A7%D9%86%D9%87-%D8%A8%D8%B1%D8%A7%D8%AF%D8%B1%D8%B2%D9%86-%D8%B1%D8%A7-%D8%A8%D9%87-%DA%A9%D8%B4%D8%AA%D9%86-%D8%AF%D8%A7%D8%AF-%D8%B9%DA%A9%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T00:45:00+00:00"/>
    <meta property="og:title" content="فروش خانه برادرزن را به کشتن داد +عکس"/>
    <meta property="og:description" content="مرد جوان که مستأجر خانه برادرزنش بود وقتی فهمید او می‌خواهد خانه‌اش را بفروشد با چاقو به سراغش رفت و وی را به قتل رساند."/>
  </head>
  <body>
    <article>
      <h1>فروش خانه برادرزن را به کشتن داد +عکس</h1>
      <address>
        <time datetime="2019-11-25T00:45:00+00:00">25 Nov 2019, 00:45</time>
      </address>
      <p>
        <i>مرد جوان که مستأجر خانه برادرزنش بود وقتی فهمید او می‌خواهد خانه‌اش را بفروشد با چاقو به سراغش رفت و وی را به قتل رساند.</i>
      </p>
      <p>به گزارش مشرق، این <b>جنایت</b> ساعت ۱۳ ظهر یکشنبه ۲۶ آبان امسال به کلانتری مهرشهرکرج اطلاع داده شد.</p>
      <p>بلافاصله تیم ویژه‌ای از کارآگاهان جنایی در <b>محل جنایت</b> که یک ساختمان نیمه کاره بود حضور یافتند؛ در نخستین تحقیقات مشخص شد که مقتول از ناحیه پهلو بشدت زخمی شده و جان باخته است. بدین ترتیب تحقیقات پلیس برای دستگیری عامل جنایت شروع شد.</p>
      <blockquote>بیشتر بخوانید:<br/><a href="https://www.mashreghnews.ir/news/1013205/%D8%AA%DA%A9%D8%B0%DB%8C%D8%A8-%DA%A9%D8%B4%D8%AA%D9%87-%D8%B4%D8%AF%D9%86-%D8%AF%D8%A7%D9%86%D8%B4%D8%AC%D9%88%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%D8%AA%D8%A8%D8%B1%DB%8C%D8%B2">تکذیب کشته شدن دانشجوی دانشگاه علوم پزشکی تبریز</a></blockquote>
      <p>در تحقیقات میدانی مشخص شد، عامل <b>قتل</b> فردی به نام مسعود ۳۲ ساله و داماد خانواده بوده که برادرزنش حمید ۴۲ ساله را با چاقو به قتل رسانده و از صحنه جنایت متواری شده است. مسعود خیلی زود دستگیر شد، او در بازجویی به کارآگاهان جنایی پلیس آگاهی گفت: من و همسرم در خانه برادرزنم مستأجر بودیم.</p>
      <figure>
        <img src="https://cdn.mashreghnews.ir/d/2019/11/25/4/2653447.jpg"/>
      </figure>
      <p>روز حادثه از محل کار به خانه آمده بودم که همسرم را درحال گریه دیدم وقتی از او علتش را پرسیدم گفت: امروز برادرم به اینجا آمد و گفت که می‌خواهد خانه‌اش را بفروشد و ما باید خانه را تخلیه کنیم. همان موقع به برادرزنم زنگ زدم و بعد به محل کارش رفتم. او در کار ساختمان‌سازی بود و وضع مالی خوبی داشت، اما به‌خاطر اینکه از همان ۱۳ سال پیش که دامادشان شدم با من خوب نبود می‌خواست این کار را بکند. قبل از رفتن چاقوی آشپزخانه را برداشتم وپشت کمرم پنهان کردم وقتی آنجا رسیدم باهم درگیر شدیم، او با یک چوب دستی به من حمله کرد. من هم چاقو را درآوردم و ضربه‌ای به پهلوی او زدم همه کارگران ساختمان شاهد درگیری ما بودند.</p>
      <p>منبع: روزنامه ایران</p>
    </article>
  </body>
</html>