<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/izrael-vypovedal-z-krajiny-sefa-miestnej-pobocky-human-rights-watch-cl722923.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Izrael vypovedal z krajiny šéfa miestnej pobočky Human Rights Watch"/>
    <meta property="og:description" content="24hod.sk - Izrael vypovedal z krajiny šéfa miestnej pobočky Human Rights Watch - Izrael vypovedal v pondelok z krajiny riaditeľa miestneho zastúpenia ľudskoprávnej organizácie Human Rights Watch (HRW) Omara Shakira. Z Izraela odletel po tom, ako najvyšší súd zamietol ..."/>
  </head>
  <body>
    <article>
      <h1>Izrael vypovedal z krajiny šéfa miestnej pobočky Human Rights Watch</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Izrael vypovedal v pondelok z krajiny riaditeľa miestneho zastúpenia ľudskoprávnej organizácie Human Rights Watch (HRW) Omara Shakira. Z Izraela odletel po tom, ako najvyšší súd zamietol ...</b><br/>Tel Aviv 25. novembra (TASR) - Izrael vypovedal v pondelok z krajiny riaditeľa miestneho zastúpenia ľudskoprávnej organizácie Human Rights Watch (HRW) Omara Shakira. Z Izraela odletel po tom, ako najvyšší súd zamietol začiatkom novembra jeho odvolanie proti rozhodnutiu izraelskej vlády, ktorá nariadila vyhostenie s odôvodnením, že ide o podporovateľa medzinárodného hnutia vyzývajúceho na bojkotovanie Izraela.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718397.'"/>
      </figure>
      <p>Izrael sa o vyhostenie amerického občana Shakira, riaditeľa HRW pre Izrael a palestínske územia, snažil už viac než rok.<br/><br/>Shakirovi vyjadrilo v pondelok popoludní na letisku pri Tel Avive podporu približne 20 jeho prívržencov. Shakir odmietol obvinenia na svoju adresu a obvinil izraelskú vládu, že sa snaží umlčiavať svojich kritikov.<br/><br/>"<i>Dnes sa završuje dvaapolročné úsilie o moje vyhostenie za to, že som obhajoval ľudské práva, úsilie o umlčanie Human Rights Watch,</i>" uviedol Shakir na letisku pred tým, ako nastúpil do lietadla smerujúceho do nemeckého Mníchova. "<i>Dúfam, že ma tu jedného dňa privítane snáď v lepších časoch - v deň, keď sa budú rešpektovať ľudské práva všetkých ľudí - Izraelčanov aj Palestínčanov,</i>" dodal podľa agentúry AFP.<br/><br/>Shakirovo vyhostenie je prvým prípadom tohto druhu od roku 2017, keď bol prijatý zákon, ktorý môže cudziemu občanovi zakázať pobyt v Izraeli, ak je podozrivý, že vyzýva na bojkot tohto štátu. Shakir pracoval pre pobočku HRW pre Izrael a Palestínu od roku 2016.<br/><br/>Human Rights Watch tvrdí, že Shakir kritizoval prípady porušovania ľudských práv v Izraeli, nikdy však neobhajoval bojkot tejto krajiny. Organizácia poznamenala, tento postoj Shakir zastával aj pred tým, ako sa stal jej oficiálnym predstaviteľom v Izraeli a na palestínskych územiach, a hlásil sa k nemu aj počas výkonu tejto funkcie.<br/><br/>Obžaloba na súde predložila citáty zo Shakirových príspevkov na sociálnych sieťach, ktoré podľa nej dokazovali jeho podporu hnutiu BDS - Boycott, Divestment and Sanctions (bojkot, odliv kapitálu a sankcie). HRW však tvrdí, že Shakir je prenasledovaný izraelskou justíciou za to, že HRW je proti budovaniu židovských osád na okupovaných územiach a žiada zahraničné spoločnosti, aby s týmito osadami prestali spolupracovať či obchodovať.<br/><br/>Medzinárodné hnutie BDS sa snaží v mene ľudských práv Palestínčanov o ekonomický a kultúrny bojkot toho, čo nazýva izraelský "režim útlaku". Izrael obviňuje toto hnutie z antisemitizmu a snahy o skoncovanie so štátom s väčšinovým židovským obyvateľstvom tým, že BDS podporuje návrat palestínskych utečencov.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>