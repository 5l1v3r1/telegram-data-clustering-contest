<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/dohryzol-ho-v-strazovskych-vrchoch-napadol-medved-polovnika-cl722836.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="DOHRÝZOL HO: V Strážovských vrchoch napadol medveď poľovníka"/>
    <meta property="og:description" content="24hod.sk - DOHRÝZOL HO: V Strážovských vrchoch napadol medveď poľovníka - Medveď napadol v nedeľu (24. 11.) dopoludnia 54-ročného poľovníka v Strážovských vrchoch v katastri obce Domaniža (okres Považská Bystrica). ..."/>
  </head>
  <body>
    <article>
      <h1>DOHRÝZOL HO: V Strážovských vrchoch napadol medveď poľovníka</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Medveď napadol v nedeľu (24. 11.) dopoludnia 54-ročného poľovníka v Strážovských vrchoch v katastri obce Domaniža (okres Považská Bystrica). ...</b><br/>Domaniža 25. novembra (TASR) – Medveď napadol v nedeľu (24. 11.) dopoludnia 54-ročného poľovníka v Strážovských vrchoch v katastri obce Domaniža (okres Považská Bystrica). S dohryzenými nohami skončil v nemocnici.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574701010.'"/>
      </figure>
      <p>Ako TASR informoval starosta Domaniže František Matušík, k udalosti došlo v lokalite Stráň na obcou, dvaja poľovníci so psom dohľadávali postreleného diviaka. Poľovníci sa rozdelili a na jedného z nich zaútočil z húštiny medveď.<br/><br/><i>„Medveď poľovníkovi dohrýzol nohy, na krik napadnutého poľovníka reagoval jeho kolega, ktorý mu prišiel na pomoc, stiahol ho ku ceste a zavolal pomoc,“ </i>povedal Matušík s tým, že poľovník mal so sebou zbraň, no útok medveďa bol taký rýchly, že ju nestihol použiť.<br/><br/>Podľa starostu dôvodom môže byť aj mierna zima, začiatkom decembra už býva sneh, medvede sú nervózne, že nemôžu zimovať a možno i preto sa chovajú tak, ako sa chovajú. „<i>V sobotu (30. 11.) malo mať naše poľovnícke združenie spoločnú poľovačku na diviaky, z bezpečnostných dôvodov sme ju zrušili,“ </i>zdôraznil starosta.<br/><br/>Zraneného poľovníka previezli do považskobystrickej nemocnice. Podľa jej riaditeľa Igora Steinera je poľovník v stabilizovanom stave, mimo ohrozenia života. <br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>