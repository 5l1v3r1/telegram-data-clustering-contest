<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/11/1841249/FOTO-Juznu-Europu-zasiahli-prudke-dazde--Smrtelne-zaplavy--zahynulo-uz-sedem-ludi"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="FOTO Južnú Európu zasiahli prudké dažde: Smrteľné záplavy, zahynulo už sedem ľudí"/>
    <meta property="og:description" content="PARÍŽ - Juh Európy zasiahli silné dažde. Najmenej sedem ľudí zahynulo vo Francúzsku, Grécku a Taliansku v dôsledku prudkých dažďov a záplav."/>
  </head>
  <body>
    <article>
      <h1>FOTO Južnú Európu zasiahli prudké dažde: Smrteľné záplavy, zahynulo už sedem ľudí</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>FOTO Južnú Európu zasiahli prudké dažde: Smrteľné záplavy, zahynulo už sedem ľudí</h3>
      <p>
        <i>PARÍŽ - Juh Európy zasiahli silné dažde. Najmenej sedem ľudí zahynulo vo Francúzsku, Grécku a Taliansku v dôsledku prudkých dažďov a záplav.</i>
      </p>
      <p>V meste Grasse na Francúzskej riviére zahynuli starší manželia, ktorých automobil sa potopil. V aute zahynul aj ďalší človek, a štvrtá osoba prišla o život po tom, čo sa pri pobreží prevrátil záchranársky čln pobrežnej stráže.</p>
      <figure>
        <img src="https://img.topky.sk/big/2525295.jpg/zaplavy-francuzsko-.jpg"/>
      </figure>
      <p>Záplavy vo Francúzsku<a href="https://www.topky.sk/gl/628211/2525295/FOTO-Juznu-Europu-zasiahli-prudke-dazde--Smrtelne-zaplavy--zahynulo-uz-sedem-ludi"> </a>Zdroj: SITA/Pompiers du Var via AP</p>
      <p>V aute zahynula aj žena, ktorú na severe Talianska zmietla z cesty rozvodnená rieka Bomida. Telá ďalších dvoch obetí, pravdepodobne turistov, našli už v noci z nedele na pondelok v gréckom prístavnom meste Antirio, ležiacom 250 kilometrov na západ od Atén.</p>
      <figure>
        <img src="https://img.topky.sk/big/2525291.jpg/taliansko-zaplavy-prudke-dazde.jpg"/>
      </figure>
      <p>Záplavy v Taliansku<a href="https://www.topky.sk/gl/628211/2525291/FOTO-Juznu-Europu-zasiahli-prudke-dazde--Smrtelne-zaplavy--zahynulo-uz-sedem-ludi"> </a>Zdroj: SITA/AP Photo/Antonio Calanni</p>
      <p>Na juhozápade kontinentálneho Grécka boli zaplavené stovky domov. Záplavy a zosuvy pôdy zapríčinili aj úplné uzatvorenie diaľničného ťahu z Atén do prístavného mesta Patras na západe krajiny.</p>
      <figure>
        <img src="https://img.topky.sk/big/2525293.jpg/zaplavy-grecko.jpg"/>
      </figure>
      <p>Záplavy v Grécku<a href="https://www.topky.sk/gl/628211/2525293/FOTO-Juznu-Europu-zasiahli-prudke-dazde--Smrtelne-zaplavy--zahynulo-uz-sedem-ludi"> </a>Zdroj: SITA/AP Photo/Petros Giannakouris</p>
    </article>
  </body>
</html>