<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/mybusiness/news-mybusiness/2019/11/25/discriminazione-di-genere-avete-mai-sentito-parlare-di-abuso-finanziario"/>
    <meta property="og:site_name" content="VANITY FAIR"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Discriminazione di genere: avete mai sentito parlare di «abuso finanziario»?"/>
    <meta property="og:description" content="L’abuso economico è una circostanza comune in molte relazioni: è una subdola forma di violenza che si basa sull’impossibilità, per la donna, di avere accesso ai propri soldi o ad avere un posto di lavoro"/>
  </head>
  <body>
    <article>
      <h1>Discriminazione di genere: avete mai sentito parlare di «abuso finanziario»?</h1>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.vanityfair.it/author/redazionemybusiness" target="_blank">Redazione MyBusiness</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/06151739/Marilyn-L-950x684.jpg"/>
        </figure>
        <figure>
          <img src="https://images.vanityfair.it/gallery/108133/Big/da99633b-fafe-4223-899b-d382b564d59c.jpg"/>
          <figcaption><b>Entrate VS spese</b><br/>Quando create il vostro piano di budget, assicuratevi che le entrate superino sempre le spese. In caso contrario occorre tagliare le spese superflue o considerare un lavoretto extra per guadagnare di più.<br/> <cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/108133/Big/cc122477-1501-44e3-b4bf-aba4c155d37f.jpg"/>
          <figcaption><b>L'importanza del cuscinetto</b><br/>Cercate di crearvi un piccolo cuscinetto, assicurandovi di avere una somma di denaro destinata alle emergenze sul conto corrente. Può sempre tornare utile e soprattutto vi regalerà molta serenità.<br/> </figcaption>
        </figure>
        <figure>
          <img src="https://images.vanityfair.it/gallery/108133/Big/b9da638d-70be-4954-a778-e18912a573d8.jpeg"/>
          <figcaption><b>No alla rigidità</b><br/>Ok risparmiare soldi, ma questo non significa tagliare tutte le spese destinate al divertimento e agli hobby: quel che conta è avere chiare le somme a disposizione e non sforare.<br/> <cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/108133/Big/ed5d56fe-3078-4d18-912e-6c0f94d342a5.jpeg"/>
          <figcaption><b>Una buona consulenza</b><br/>Se non si è abili con i conti (capita a molte e non è una colpa), vale la pena chiedere un consulto con un bravo professionista che vi possa aiutare a creare una strategia di budget completa e un piano di investimento su misura delle vostre esigenze e disponibilità. Sono soldi ben spesi (e che frutteranno).<br/> <cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/108133/Big/6de2dc77-19a4-409d-8049-af09f1a8121f.jpeg"/>
          <figcaption><b>L'idea di investire</b><br/>Anche nel caso degli investimenti spesso tra le donne sussistono paure e blocchi. Oggi però esistono valide piattaforme di intermediazione online come Ellevest (specifico per donne) o Betterment, con le quali investire è facile e sicuro.<br/> <cite>stock.adobe.com</cite></figcaption>
        </figure>
        <figcaption>Donne e soldi: stop ai tabù</figcaption>
      </slideshow>
      <p>
        <b>L’abuso economico è una circostanza comune in molte relazioni: è una subdola forma di violenza che si basa sull’impossibilità, per la donna, di avere accesso ai propri soldi o ad avere un posto di lavoro</b>
      </p>
      <p>Le forme di violenza sulle donne hanno molte sfumature. Non sono fatte solo di pugni e minacce. Esiste anche il cosiddetto<b> <a href="https://www.vanityfair.it/mybusiness/news/17/03/10/violenza-economica">abuso finanziario</a></b> che spesso gli uomini mettono in atto: ovvero danno alle mogli un assegno, quasi una paghetta, senza in realtà coinvolgerle davvero nelle questioni economiche, senza permettere di accedere nella gestione dei soldi in banca, pretendendo un controllo sulle entrate e sulle uscite. Il problema più grave? Il 78% delle vittime non ne è consapevole (dati della Rete nazionale per porre fine alla violenza domestica – NNEDV).</p>
      <p>E così anche quelli che sembrano gesti premurosi, tipo: «Lascia perdere il tuo lavoro e <b>fai la mamma</b>. Al massimo mi aiuti in ufficio con la contabilità» nascondono spesso volontà di controllo. Secondo uno studio del <i><b>Women Economic Indipendence &amp; Growth Opportunity</b></i>, il 53 per cento delle intervistate ha sperimentato una situazione simile.</p>
      <p>La buona notizia è che la Convenzione del Consiglio d’Europa sulla prevenzione e la lotta alla <a href="https://www.donnamoderna.com/tag/violenza-contro-le-donne"><b>violenza contro le donne</b></a> ha finalmente riconosciuto questa forma di sopraffazione. Quella cattiva è che ancora oggi <b>l’abuso passa inosservato</b>, come ha sintetizzato Serena Williams in una campagna di sensibilizzazione: «Se avessi un occhio nero, un osso rotto o un braccio pieno di lividi, si capirebbe subito che ho bisogno di aiuto. E<b> le violenze</b> che non si possono vedere?».</p>
      <p><b>Il denaro diventa allora un’arma</b> per far sentire la donna inferiore, incapace di prendere decisioni perché non autonoma dal punto di vista economico. Si genera così un forte <b>senso di dipendenza, quasi una catena</b>.</p>
      <p>Diventa chiaro come in un matrimonio o in una convivenza che sia <b>è necessario parlare di soldi</b>, capire chi ha cosa, investito come. Perché sapere è potere e ci si può muovere di conseguenza. Se allora una donna lavora e guadagna meno del marito non deve spendere tutto il suo stipendio per la gestione della casa. Sono spesso le mogli/madri che fanno la spesa, che comprano i vestiti ai figli, che pagano il materiale per la scuola, che ritiano le cose dalla lavanderia ed è un attimo che lo stipendio possa andare in tutte queste uscite familiari. E così, per esempio, si può decidere che si crea un conto per la gestione delle spese correnti in cui, con le dovute proporzioni, ci vanno parti dello stipendio di ciascuno. Se poi la donna dovesse stare a casa, si dovrebbe prevedere  <b>un conto cointestato</b>, anche con un bancomat e una carta di credito a proprio nome.</p>
      <p><b>Laura Panciroli, avvocato e da anni impegnata nella difesa dei diritti delle donne</b> e associata ad <a href="http://www.svsdad.it/"><b>svs – dad</b></a>, associazione che affianca il servizio pubblico del soccorso violenza sessuale e domestica presso la <a href="http://www.mangiagalli.it/"><b>clinica Mangiagalli di Milano</b></a>, cita la «Convenzione del Consiglio d’Europa sulla prevenzione e la lotta alla violenza contro le donne e la violenza domestica» e il suo articolo 3 che definisce la violenza con un’accezione variegata e omnicomprensiva. «Ed esiste pure questa violenza “economica”, che ci sarebbe <b>quando l’uomo vieta alla donna di avere un lavoro, quando le vieta di gestire il proprio stipendio, o di avere un proprio conto corrente, quando le nasconde la situazione economica familiare o comunque le impedisce di gestirla</b>. Nei casi peggiori sfrutta la prestazione lavorativa della propria compagna, non pagandola del tutto o <b>riconoscendole una retribuzione come propria concessione</b>, le attribuisce solo il denaro necessario per singole spese che devono essere puntualmente provate. In alcuni casi<b> la violenza si concretizza in condotte criminali </b>perché l’uomo obbliga la propria donna a fare da prestanome o firmare mutui, ipoteche, assegni scoperti, con una duplice conseguenza negativa, da un lato sottoponendola al rischio delle “conseguenze legali” delle proprie condotte e facendole comunque perdere credibilità e affidabilità all’interno del panorama lavorativo e del mondo degli affari». Ecco come l’uomo finisce per prevaricare la donna, rendendola totalmente dipendente, per poter esercitare un controllo sulla sua vita e impedirle ogni autonoma valutazione. <b>Spesso questa forma di violenza è accompagnata da quella psicologica</b>, perché l’uomo convince la donna di non essere in grado di fare nulla. «La donna», conclude Laura Panciroli, «perde fiducia nella proprie capacità, l’autostima viene scalfita e inesorabilmente diventa dipendente dall’uomo senza neanche rendersene conto».</p>
      <p>(Nella foto una scena tratta dal film <i>Come sposare un milionario</i>).</p>
      <related>
        <h4>LEGGI ANCHE</h4>
        <a href="https://www.vanityfair.it/mybusiness/news-mybusiness/2018/04/05/makemoneyequal-le-differenze-tra-uomini-e-donne-fatto-di-soldi"/>
        <a href="https://www.vanityfair.it/mybusiness/news/17/03/10/violenza-economica"/>
        <a href="https://www.vanityfair.it/mybusiness/news-mybusiness/2019/05/04/donne-e-soldi-stop-ai-tabu-city-girl-savings"/>
      </related>
    </article>
  </body>
</html>