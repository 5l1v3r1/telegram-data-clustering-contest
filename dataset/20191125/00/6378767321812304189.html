<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/vysetruje-sa-zastrelenie-psa-policajtom-v-obci-dojc-cl722857.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Vyšetruje sa zastrelenie psa policajtom v obci Dojč"/>
    <meta property="og:description" content="24hod.sk - Vyšetruje sa zastrelenie psa policajtom v obci Dojč - Polícia preveruje okolnosti, za ktorých prišlo k zastreleniu psa policajtom na jeho súkromnom pozemku v obci Dojč v okrese Senica. TASR o tom informovala hovorkyňa Krajského ..."/>
  </head>
  <body>
    <article>
      <h1>Vyšetruje sa zastrelenie psa policajtom v obci Dojč</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Polícia preveruje okolnosti, za ktorých prišlo k zastreleniu psa policajtom na jeho súkromnom pozemku v obci Dojč v okrese Senica. TASR o tom informovala hovorkyňa Krajského ...</b><br/>Dojč 25. novembra (TASR) – Polícia preveruje okolnosti, za ktorých prišlo k zastreleniu psa policajtom na jeho súkromnom pozemku v obci Dojč v okrese Senica. TASR o tom informovala hovorkyňa Krajského riaditeľstva Policajného zboru v Trnave Mária Linkešová.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574690910.'"/>
      </figure>
      <p>Polícia prijala oznámenie od majiteľov psa a preveruje všetky okolnosti, za ktorých došlo k zastreleniu psa plemena brazílska fila policajtom na jeho súkromnom pozemku. <i>"Policajt strieľal zo súkromnej zbrane, ktorú mal v legálnej držbe. V tejto súvislosti zisťujeme aj to, či mohli byť splnené podmienky na použitie zbrane v tzv. krajnej núdzi,"</i> uviedla Linkešová. <br/><br/>Ako pre TASR dodala, bližšie informácie poskytne polícia ihneď po dôkladnom zadokumentovaní skutku a vykonaní potrebných procesných úkonov.<br/><br/>V prípade sa angažuje aj zvieracia ombudsmanka. "<i>Majitelia uvádzajú, že ich pes 22. novembra v ranných hodinách vbehol na susedov pozemok. Sused mal naňho vystreliť a následne ešte streliť do vzduchu,</i>" uviedla zvieracia ombudsmanka Zuzana Stanová. <br/><br/>Rodina podala na páchateľa trestné oznámenie a zastrelený pes je momentálne na pitve. <i>"Majiteľka psa uvádza, že zviera bolo bezproblémové. Bolo kastrované, čipované, nebolo agresívne a nikdy na nikoho nezaútočilo. Zatiaľ čo v minulosti sa takýto čin mohol hodnotiť ako priestupok, ak cena psa nepresahovala 266 eur, po novele zákona o veterinárnej starostlivosti, podľa ktorej už zviera nie je vec, ale cítiaca bytosť, hovoríme o trestnom čine,"</i> doplnila Stanová a dodala, že zvierací ombudsman s majiteľmi zastreleného psa komunikuje a poskytuje im právnu pomoc. <br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>