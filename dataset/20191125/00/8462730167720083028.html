<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/11/1841221/Papez-povedal-japonskemu-cisarovi--ze-jeho-rodicia-po-Hirosime-a-Nagasaki-plakali"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Pápež povedal japonskému cisárovi, že jeho rodičia po Hirošime a Nagasaki plakali"/>
    <meta property="og:description" content="TOKIO - Pápež František v pondelok japonskému cisárovi Naruhitovi povedal, že si pamätá, ako jeho rodičia plakali, keď sa dozvedeli o zhodení atómových bômb na Hirošimu a Nagasaki. Informovala o tom agentúra AP."/>
  </head>
  <body>
    <article>
      <h1>Pápež povedal japonskému cisárovi, že jeho rodičia po Hirošime a Nagasaki plakali</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Pápež povedal japonskému cisárovi, že jeho rodičia po Hirošime a Nagasaki plakali</h3>
      <p>
        <i>TOKIO - Pápež František v pondelok japonskému cisárovi Naruhitovi povedal, že si pamätá, ako jeho rodičia plakali, keď sa dozvedeli o zhodení atómových bômb na Hirošimu a Nagasaki. Informovala o tom agentúra AP.</i>
      </p>
      <p>Pápež ešte v nedeľu navštívil obe juhojaponské mestá a vyzval svetové veľmoci, aby sa zbavili svojich arzenálov jadrových zbraní, pričom ich vlastníctvo označil za "nemorálny" zločin. František podľa predstaviteľov japonského paláca Naruhitovi povedal, že počas príhovoru pred obeťami jadrových útokov na japonské mestá si spomenul na žiaľ, ktorý táto udalosť vyvolala u jeho rodičov.</p>
      <p>Cisár, ktorý je symbolom Japonska, avšak nemá reálnu politickú moc, vyhlásil, že si veľmi váži pápežove úsilie o svetový mier a blaho ľudí. Hovorca japonskej vlády Jošihide Suga v pondelok v reakcii na pápežovu výzvu uviedol, že hoci by si Japonsko želalo svet bez jadrových zbraní, vzhľadom na zhoršujúcu sa situáciu v regióne závisí jeho bezpečnosť od odstrašujúcej sily amerického jadrového arzenálu.</p>
      <p>Suga zdôraznil, že jadrové odstrašovanie je základom japonskej bezpečnosti, pričom pretrvávajúca, prípadne aj rastúca závislosť od amerického jadrového arzenálu je podľa jeho slov "realistická a primeraná".</p>
      <p>Pápež v rámci svojej tretej cesty do Ázie, ktorá je jeho 32. zahraničnou cestou, navštívil Thajsko a Japonsko - dve krajiny s katolíckou menšinou, ktoré hlava katolíckej cirkvi nenavštívila od 80. rokov 20. storočia.</p>
    </article>
  </body>
</html>