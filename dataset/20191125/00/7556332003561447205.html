<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/lavoro-e-professioni/articolo.php?articolo_id=79123"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Risk Management 2019. Fnomceo: “Sinergia tra professioni condizione imprescindibile per sostenibilità Ssn”"/>
    <meta property="og:description" content="- Ci sarà anche la Federazione degli Ordini dei Medici Chirurghi e degli Odontoiatri (Fnomceo) alla quattordicesima edizione del Forum Risk Management in Sanità, che – dedicata a “La Sanità che cambia: equità di accesso, innovazione, sostenibilità, professionisti sanitari e cittadini protagonisti del cambiamento - si aprirà domani a Firenze (Fortezza Da Basso). Lo farà con un Convegno istituzionale, organizzato proprio da Fnomceo e dedicato alla sinergia tra le diverse professioni sanitarie e sociali, che si svolgerà il 26 novembre dalle 14,30 alle 18,30 nell’Auditorium, oltre che con la presenza di uno stand. Ad aprire i lavori dell’incontro, cui parteciperanno rappresentanti delle diverse Federazioni ed Ordini professionali (oltre ai medici, gli infermieri, i tecnici sanitari, i farmacisti, le ostetriche, i veterinari, gli psicologi, i biologi, i chimici e fisici, gli assistenti sociali) sarà il Ministro della Salute, Roberto Speranza. “Come ben esprime il titolo di questa quattordicesima edizione del Forum…"/>
  </head>
  <body>
    <article>
      <h1>Risk Management 2019. Fnomceo: “Sinergia tra professioni condizione imprescindibile per sostenibilità Ssn”</h1>
      <h2>
        <i>Anche la Federazione prenderà parte alla kermesse che parte domani a Firenze. Anelli: “Questo è il momento per sviluppare una forte sinergia tra tutte le professioni sanitarie, senza fughe in avanti o invasione di campi. È il tempo di mettere ognuno le proprie competenze a servizio del cittadino, portando a livelli sempre più elevati la qualità delle prestazioni e sviluppando, tutti insieme, modelli di collaborazione nelle strategie assistenziali”</i>
      </h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <pic src="http://www.quotidianosanita.it/lavoro-e-professioni/../../img_prima/front9616184.jpg" width="150" height="150"/>
      </p>
      <p>- Ci sarà anche la Federazione degli Ordini dei Medici Chirurghi e degli Odontoiatri (Fnomceo) alla quattordicesima edizione del Forum Risk Management in Sanità, che – dedicata a “La Sanità che cambia: equità di accesso, innovazione, sostenibilità, professionisti sanitari e cittadini protagonisti del cambiamento - si aprirà domani a Firenze (Fortezza Da Basso).<br/><br/>Lo farà con un Convegno istituzionale, organizzato proprio da Fnomceo e dedicato alla sinergia tra le diverse professioni sanitarie e sociali, che si svolgerà il 26 novembre dalle 14,30 alle 18,30 nell’Auditorium, oltre che con la presenza di uno stand. Ad aprire i lavori dell’incontro, cui parteciperanno rappresentanti delle diverse Federazioni ed Ordini professionali (oltre ai medici, gli infermieri, i tecnici sanitari, i farmacisti, le ostetriche, i veterinari, gli psicologi, i biologi, i chimici e fisici, gli assistenti sociali) sarà il Ministro della Salute, <b>Roberto Speranza</b>.<br/><br/>“Come ben esprime il titolo di questa quattordicesima edizione del Forum, i professionisti sanitari sono e devono essere, insieme ai cittadini, protagonisti del cambiamento in sanità - spiega il Presidente della Fnomceo, <b>Filippo Anelli</b>, che introdurrà l’incontro, condotto poi dal Vicepresidente, <b>Giovanni Leoni</b> insieme al Segretario <b>Roberto Monaco</b> -. Questo è il momento per sviluppare una forte sinergia tra tutte le professioni sanitarie, senza fughe in avanti o invasione di campi. È il tempo di mettere ognuno le proprie competenze a servizio del cittadino, portando a livelli sempre più elevati la qualità delle prestazioni e sviluppando, tutti insieme, modelli di collaborazione nelle strategie assistenziali. La sinergia tra le diverse professioni è infatti condizione imprescindibile per la sostenibilità del nostro Servizio Sanitario Nazionale”.</p>
      <p>“Non potevamo non essere presenti anche a questa edizione, che si propone di analizzare risultati e criticità, soprattutto in termini di equità d’accesso e sostenibilità, del nostro Servizio Sanitario Nazionale – continua il Segretario, Roberto Monaco – e che si propone di presentare concrete proposte volte al superamento delle disuguaglianze”.<br/><br/>“Una delle maggiori innovazioni in sanità consiste nel fatto che la corretta gestione del paziente è oggi affidata non al singolo professionista ma all’equipe multidisciplinare, nella quale ciascuno deve fare la propria parte in un’ottica di ripartizione dei compiti e di condivisione delle responsabilità – conclude il Vicepresidente, Giovanni Leoni -. E tanto più la situazione è grave, tanto meno è il tempo per riflettere, come nell’emergenza – urgenza, tanto più precisi devono essere i protocolli che regolano tale processo. Per questo il risk management non può prescindere dal coinvolgimento di tutte le professioni”.</p>
    </article>
  </body>
</html>