<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/maharashtra-election-2019/maharashtra-shiv-sena-congress-bjp-119112500043_1.html?utm_source=Latest_Hindi_News_HP&amp;utm_medium=Site_Internal"/>
    <meta property="og:site_name" content="Webdunia"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="महाराष्ट्र में बनेगी NCP, कांग्रेस और शिवसेना की सरकार, पवार का दावा"/>
    <meta property="og:description" content="पुणे। राष्ट्रवादी कांग्रेस पार्टी (NCP) प्रमुख शरद पवार (Sharad Pawar) ने सोमवार का एक बार फिर दावा किया कि महाराष्ट्र (Maharashtra) में उनकी पार्टी, कांग्रेस (Congress) और शिवसेना (ShivSena) के साथ मिलकर सरकार बनाएगी।"/>
  </head>
  <body>
    <article>
      <h1>महाराष्ट्र में बनेगी NCP, कांग्रेस और शिवसेना की सरकार, पवार का दावा</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Webdunia</a></address>
      <p>पुणे। राष्ट्रवादी <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%95%E0%A4%BE%E0%A4%82%E0%A4%97%E0%A5%8D%E0%A4%B0%E0%A5%87%E0%A4%B8">कांग्रेस </a>पार्टी (NCP) प्रमुख शरद पवार (Sharad Pawar) ने सोमवार का एक बार फिर दावा किया कि <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%AE%E0%A4%B9%E0%A4%BE%E0%A4%B0%E0%A4%BE%E0%A4%B7%E0%A5%8D%E0%A4%9F%E0%A5%8D%E0%A4%B0">महाराष्ट्र </a>(Maharashtra) में उनकी पार्टी, कांग्रेस (Congress) और शिवसेना (ShivSena) के साथ मिलकर सरकार बनाएगी।<br/>सातारा जिले के कराड में पवार ने कहा कि भाजपा के साथ जाने का फैसला उनके भतीजे <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%85%E0%A4%9C%E0%A4%BF%E0%A4%A4+%E0%A4%AA%E0%A4%B5%E0%A4%BE%E0%A4%B0">अजित पवार </a>का है, यह पार्टी का निर्णय नहीं है और हम इसका समर्थन नहीं करते। राज्य में राकांपा, कांग्रेस और शिवसेना के सरकार गठन करने के फैसले पर पवार ने कहा कि इसमें कोई संदेह नहीं है कि हम महाराष्ट्र में सरकार बनाएंगे। <br/><b>ALSO READ:<br/><a href="https://hindi.webdunia.com/maharashtra-election-2019/maharashtra-supreme-court-bjp-119112500033_1.html">Live : </a><a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=Maharashtra">Maharashtra </a>विवाद में देवेन्द्र फडणवीस को फिलहाल राहत</b><br/><br/>उन्होंने यह भी कहा कि अजित पवार (Ajit Pawar) के साथ वह सम्पर्क में नहीं हैं, जिन्होंने राकांपा के खिलाफ बगावत की है। अजित को राकांपा से बर्खास्त करने के सवाल पर पवार ने कहा कि पार्टी स्तर पर यह निर्णय लिया जाएगा।<br/><b>ALSO READ:<br/><a href="https://hindi.webdunia.com/maharashtra-election-2019/maharashtra-s-political-drama-119112500025_1.html">खरीद-फरोख्त की आशंका के बीच राकांपा ने दो होटलों में भेजे अपने विधायक</a></b><br/><br/>गौरतलब है कि महाराष्ट्र में अप्रत्याशित राजनीतिक घटनाक्रम में राज्यपाल ने शनिवार की सुबह देवेंद्र फडणवीस को मुख्यमंत्री और अजित पवार को उपमुख्यमंत्री पद की शपथ दिलाई थी। अजित ने राज्य में स्थायी सरकार बनाने की बात कहते हुए भाजपा को समर्थन दे दिया था।<br/>राकांपा प्रमुख ने कहा कि मैंने अपने 50 साल के राजनीतिक करियर में कई घटनाएं देखी हैं। कठिनाइयां आती हैं, लेकिन वह अस्थायी होती हैं और मेरा अनुभव है कि राज्य के लोग मजबूती से इस स्थिति का सामना करेंगे। उन्होंने कहा कि जब तक उनके पास युवकों का समर्थन है उन्हें किसी चीज की चिंता नहीं है।<br/><br/>इससे पहले पवार ने महाराष्ट्र के कराड पहुंचकर राज्य के प्रथम मुख्यमंत्री यशवंत राव चव्हाण को उनकी पुण्यतिथि पर श्रद्धांजलि दी थी। उनके साथ सतारा से राकांपा के लोकसभा सदस्य श्रीनिवास पाटिल भी मौजूद थे।<br/>गौरतलब है कि राकांपा नेता अजित पवार अप्रैल 2013 में राज्य में सूखे पर दिए अपने कुछ बयानों के मद्देनजर चव्हाण के स्मारक पर एक दिन के अनशन पर बैठे थे, जो अभी पार्टी लाइन के खिलाफ जाकर महाराष्ट्र में भाजपा सरकार को समर्थन कर रहे हैं।</p>
    </article>
  </body>
</html>