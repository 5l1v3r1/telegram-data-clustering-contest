<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939635/%D8%B5%D8%AF%D9%88%D8%B1-%D9%BE%D8%B1%D9%88%D8%A7%D9%86%D9%87-%D8%A8%D9%87-%D8%B5%D9%88%D8%B1%D8%AA-%D9%87%D9%88%D8%B4%D9%85%D9%86%D8%AF-%D8%AF%D8%B1-%D8%B4%D9%87%D8%B1%D8%AF%D8%A7%D8%B1%DB%8C-%D8%B9%D9%85%D9%84%DB%8C%D8%A7%D8%AA%DB%8C-%D8%B4%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="صدور پروانه به صورت هوشمند در شهرداری عملیاتی شد"/>
    <meta property="og:description" content="معاون شهرسازی و معماری شهرداری تهران با اشاره به اینکه مهندسی کردن صنعت ساختمان حتما پیش نیازی است که ما را به سمت ساختمان های پایدار خواهد برد، گفت: چارچوب های اصلی صدور پروانه به صورت هوشمند در شهرداری عملیاتی شد."/>
  </head>
  <body>
    <article>
      <h1>صدور پروانه به صورت هوشمند در شهرداری عملیاتی شد</h1>
      <h2>معاون شهرسازی و معماری شهرداری تهران:</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>معاون شهرسازی و معماری شهرداری تهران با اشاره به اینکه مهندسی کردن صنعت ساختمان حتما پیش نیازی است که ما را به سمت ساختمان های پایدار خواهد برد، گفت: چارچوب های اصلی صدور پروانه به صورت هوشمند در شهرداری عملیاتی شد.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095432_225.jpg"/>
      </figure>
      <p>به گزارش تابناک : عبدالرضا گلپایگانی در چهارمین همایش ساختمان پایدار و مصرف بهینه انرژی، اظهارکرد: در این همایش بحث ساختمان های پایدار و ایرانی و اسلامی را مطرح کردیم چراکه تصور ما این است که اصولا معماری و شهرسازی که مهربان با طبیعت باشد حتما پایدار خواهد بود.</p>
      <p>وی ادامه داد: یکی از رویکردهای اساسی مدیریت شهری بحث برنامه کاهش آلودگی زیست محیطی است با توجه به اقلیم و ارزش های طبیعی شهر تهران این رویکرد در عملکرد گوناگونی باید خودش را در شهر و ساختمان سازی نشان دهد.</p>
      <p>معاون شهرسازی و معماری شهرداری تهران اظهارکرد: ما بحث معماری همساز با اقلیم و محیط را به عنوان یک دستور کار در معاونت معماری شهرسازی قرار داده و روی آن مطالعات و برنامه های جدی داریم. در سازمان نوسازی همکاران ما نمونه هایی را طراحی کردند که امیدورایم به مرحله اجرا برسد.</p>
      <p>گلپایگانی اظهارکرد: موضوعی که می‌تواند با ساختمان های پایدارمرتبط باشد بحث هوشمند سازی ساختمان ها یا هوشمند سازی شهر است که در این زمینه ما مقدماتی را که به حوزه شهرسازی و معماری برمی گردد، آغاز کرده ایم.</p>
      <p>وی ادامه داد: درواقع اگر اطلاعات ساختمان ها را تدوین کرده و سیستم "بی آی ام" را بتوانیم مستقر کنیم این امر به هوشمندسازی شهر کمک می کند تا شهر پایداری داشته باشیم.</p>
      <figure>
        <img src="https://cdn.tabnak.ir/files/fa/news/1398/9/4/1095431_574.jpg"/>
      </figure>
      <p>معاون شهرسازی و معماری شهرداری تهران بیان کرد: این هوشمندسازی به عنوان یک ابزار به ما کمک می کند که در مصرف انرژی و مدیریت ساختمان ها بتوانیم از همه ظرفیت ها به بهترین شکل استفاده کنیم. همچنین در زمینه حوزه مرتبط با شهرسازی آنچه که در راستای هوشمند سازی بیشتر شهر پیش رود به طور حتم در آن زمینه اقدام می کنیم درواقع در حال حاضر در زمینه صدور پروانه ساختمانی اقداماتی انجام شده و حتی اکنون ثبت درخواست پروانه به صورت غیرحضوری آماده و انجام می شود.</p>
      <p>وی ادامه داد: در حال حاضر کنترل چارچوب های اصلی صدور پروانه به صورت هوشمند در شهرداری تهران عملیاتی شده و امیدواریم که روز به روز بر دامنه آن گسترده تر و کیفیت آن افزایش یابد.</p>
      <p>گلپایگانی در ادامه با بیان اینکه یکی از رویکردهای اساسی ما مهندسی کردن ساختمان سازی است، گفت: ما شاهد ساخت ساختمان هایی هستیم که خیلی از آنها مهندسی نشده است. ساختمان هایی با سن 20 سال تخریب شده و ساختمان هایی با ارزیابی در مرکز مطالعات شهرداری تهران، ساخته می شود. درواقع این امر در سال 94 کلید خورد و ساخت و سازهایی در بافت فرسوده انجام شد که البته بیش از 50 درصد آنها کیفیت مهندسی کافی را نداشت.</p>
      <p>وی بیان کرد: مهندسی کردن صنعت ساختمان حتما پیش نیازی است که ما را به سمت ساختمان های پایدار خواهد برد. اکنون شاهد هستیم که ساختمانی که براساس تمام اصول مهندسی و مبحث 19 مقررات ساختمانی ساخته می شود ولی با ساختمان هایی که بدون اصول ساخته می شود در بازار تفاوتی ندارد.</p>
      <figure>
        <img src="https://cdn.tabnak.ir/files/fa/news/1398/9/4/1095430_554.jpeg"/>
      </figure>
      <p>معاون شهرسازی و معماری شهرداری تهران با بیان اینکه مهندسی کردن ساختمان حتما یکی از رویکرد مهم ما است، افزود: تا دو سال گذشته شاید کمتر ساختمان هایی می دیدیم که وال‌پست را اجرا می کرد این یک موضوع ساده بوده و هزینه بسیاری را تحمیل نمی کند اما گاهی اجرا نمی شود؛ این رویکرد مهندسی کردن ساختمان و مسئولیت ما در خصوص سرمایه ملی و جان مردم ما را وادار کرده تا با کمک افراد در سازمان نظام مهندسی و البته همکاری سازندگان و بازرسان شهرداری وال پست انجام شود و شاید تقریبا کمتر ساختمانی در شهر باشد که وال پست را در شهر اجرا نکند.</p>
      <p>معاون شهرسازی و معماری شهرداری تهران ادامه داد: ما نظارت کافی داشته و با ماموران و مهندس ناظر متخلف برخورد می کنیم.</p>
      <p>وی اظهارکرد: خوشبختانه در ویرایش مبحث 19 که مراحل پایانی آن را می گذارد به بحث رده بندی ساختمان ها تاکید شده است که امیدواریم همکاران با جدیت بیشتر ملزومات این مبحث را رعایت کنند و نگاه جدی به آن داشته باشند. اما بخش های دیگری دیده شده که به سمت کیفی سازی می رود که بتوانیم ساختمان را از نظر مصرف انرژی رده بندی کنیم.</p>
      <p>گلپایگانی در ادامه با اشاره به اینکه تعداد مهندسانی که در شهر تهران فعال و پروانه اشتغال دارند خود شبکه بزرگ هستند، گفت: مدیریت شهری نتوانسته از این شبکه بزرگ درست استفاده کند.</p>
      <p>وی افزود: یک مسئله بسیار مهم توجه بر این موضوع است که فرآیندها یک شبه عملیاتی نمی شوند که بگوییم از فردای این همایش این اتفاق رخ می دهد چراکه فرآیندها گام به گام بوده و هیچ الگویی در جامعه به صورت دستوری انجام نمی شود.</p>
      <p>گلپایگانی الگو سازی به آگاه سازی و کمک دست اندکاران و پیگیری مجدانه و تلاش شبانه‌روزی نیاز دارد، افزود: اگر ما بتوانیم کیفیت را تجاری سازی کنیم این یک الگوی خوب است.</p>
    </article>
  </body>
</html>