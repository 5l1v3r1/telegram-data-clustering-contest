<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/hokejs/legionari/25112019-rubinam_divi_metieni_marlies_ahl_izcina_s"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T00:18:00+00:00"/>
    <meta property="og:title" content="Karsums: &quot;Znaroks mani sauca arī uz Sanktpēterburgas SKA&quot;"/>
    <meta property="og:description" content="Toronto &quot;Marlies&quot; kļuva par AHL Austrumu konferences līdervienību"/>
  </head>
  <body>
    <article>
      <h1>Karsums: "Znaroks mani sauca arī uz Sanktpēterburgas SKA"</h1>
      <address>
        <time datetime="2019-11-25T00:18:00+00:00">25 Nov 2019, 00:18</time>
      </address>
      <p>Amerikas hokeja līgā (AHL) sesto panākumu pēc kārtas izcīnījusi aizsarga Kristiāna Rubīna Toronto "Marlies", kas savā laukumā ar 4:1 sakāva Manitobas "Moose", Toronto vienībai ar 29 punktiem kļūstot par Austrumu konferences līderi.</p>
      <p><b>Rubīns</b> "Marlies" rindās atzīmējās ar diviem metieniem pa vārtiem un lietderības koeficientu +1. Aizsargam šosezon kopumā izdevies iekrāt četras rezultatīvas piespēles.</p>
      <p>Savukārt citā AHL mačā uzbrucējs <b>Rodrigo Ābols</b> palika ārpus Springfīldas "Thunderbirds" sastāva komandas zaudējumā 1:3 viesos pret Bridžportas "Sound Tigers". Ābols "Thunderbirds" rindās šosezon piecos mačos guvis vienu rezultatīvu piespēli. Springfīldas komanda ar 24 punktiem 21 mačā ieņem septīto vietu Austrumu konferencē.</p>
      <p>Kvebekas Junioru hokeja līgā (QMJHL) uzbrucēja <b>Rūdolfa Polca</b> Valdoras "Foreurs" viesos ar 3:7 kapitulēja Bleinvilas-Buābrānas "Armada" priekšā. 18 gadus vecais uzbrucējs, kurš šosezon atzīmējies ar deviņiem (2+7) punktiem, šovakar izdarīja divus metienus pa vārtiem un veica vienu spēka paņēmienu. "Foreurs" ar 26 punktiem 26 spēlēs nokrita līdz QMJHL Rietumu konferences sestajai vietai.</p>
      <p>Kā zināms, tad iepriekšējo sezonu Polcs pavadīja Krievijas Jaunatnes hokeja līgas (MHL) klubā "Rīga", 53 spēlēs izceļoties ar 11 vārtu guvumiem un sešām rezultatīvām piespēlēm. Viņa rēķinā arī četras spēles (0+1) "Optibet" hokeja līgas (OHL) vienībā HS "Rīga".</p>
      <p>Polcs iepriekšējās sezonās spēlēja arī Latvijas U18 un U20 izlasēs attiecīgo vecuma grupu pasaules čempionātos, kā arī Latvijas pieaugušo valstsvienībā trīs "Euro Ice Hockey Challenge" mačos.</p>
      <p>Izmantotie avoti:<br/><a href="https://theahl.com/">https://theahl.com/</a><br/><a href="https://theqmjhl.ca/gamecentre/27416/boxscore">https://theqmjhl.ca/gamecentre/2741...</a></p>
    </article>
  </body>
</html>