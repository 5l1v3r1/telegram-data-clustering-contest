<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/primele-detalii-despre-noua-generatie-dacia-sandero-va-imprumuta-platforma-94925.html"/>
    <meta property="og:site_name" content="Automarket"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Primele detalii despre noua generație Dacia Sandero: va împrumuta platforma și motoarele lui Renault Clio. Sandero Stepway va avea versiune hibridă de 130 CP"/>
    <meta property="og:description" content="Noua generație Dacia Sandero va fi prezentată în vara anului 2020 și va împrumuta platforma și o parte dintre motoarele lui Renault Clio, în timp ce Sandero Stepway va avea o versiune hibridă de 130 CP, potrivit presei franceze."/>
  </head>
  <body>
    <article>
      <h1>Primele detalii despre noua generație Dacia Sandero: va împrumuta platforma și motoarele lui Renault Clio. Sandero Stepway va avea versiune hibridă de 130 CP</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Daniel Popescu,</a></address>
      <p>Noua generație Dacia Sandero va fi prezentată în vara anului 2020 și va împrumuta platforma și o parte dintre motoarele lui Renault Clio, în timp ce Sandero Stepway va avea o versiune hibridă de 130 CP, potrivit presei franceze.</p>
      <p><a href="https://www.automarket.ro/masini-noi/dacia/">Dacia</a> Sandero este cel mai vândut model al constructorului român, motiv pentru care viitoarea generație stârnește numeroase așteptări. Publicația franceză L'Argus susține că a intrat în posesia unor informații detaliate cu privire la noua generație Sandero, în special de natură tehnică.</p>
      <p>Așa cum se anticipa de mai mult timp, Sandero va prelua platforma CMF-B pe care au fost dezvoltate și <a href="https://www.automarket.ro/stiri/am-vazut-pe-viu-noul-renault-clio-cinci-lucruri-pe-care-trebuie-sa-le-stii-90119.html">noile generații Renault Clio</a> și <a href="https://www.automarket.ro/stiri/primele-fotografii-si-informatii-despre-noua-generatie-renault-captur-92331.html">Renault Captur</a>. <b>Diferența este însă că Dacia va prelua o variantă mai accesibilă a platformei, care va fi lipsită de o serie de tehnologii moderne care ar fi crescut prețurile de comercializare în mod semnificativ.</b></p>
      <p>Platforma CMF-B a fost adoptată în special ca urmare a necesității de a respecta noile norme de poluare care vor intra în vigoare în Uniunea Europeană în 2021.</p>
      <p>De asemenea, noua generație Sandero va prelua o mare parte dintre motorizările noului Clio. <b>Pe listă figurează motorul pe benzină SCe de un litru și 75 <a href="https://www.automarket.ro/stiri/cal-putere-cp-86347.html">CP</a>, motorul pe benzină TCe de un litru și 100 <a href="https://www.automarket.ro/stiri/cal-putere-cp-86347.html">CP</a>, dar și unitatea <a href="https://www.automarket.ro/stiri/aprindere-prin-comprimare-86323.html">diesel</a> Blue dCi de 1.5 litri și 85 <a href="https://www.automarket.ro/stiri/cal-putere-cp-86347.html">CP</a>.</b></p>
      <p>Practic, penru a evita o canibalizare a vânzărilor între Sandero și Clio, Sandero nu va primi cele mai puternice motoare din gama Clio: motorul pe benzină TCe de 1.33 litri și 130 <a href="https://www.automarket.ro/stiri/cal-putere-cp-86347.html">CP</a> și unitatea <a href="https://www.automarket.ro/stiri/aprindere-prin-comprimare-86323.html">diesel</a> Blue dCi de 1.5 litri și 115 <a href="https://www.automarket.ro/stiri/cal-putere-cp-86347.html">CP</a>.</p>
      <h3>Sandero Stepway <a href="https://www.automarket.ro/stiri/masina-hibrida-85625.html">hibrid</a> de 130 CP</h3>
      <p>Vești bune avem și în privința versiunii Stepway, care generează circa 75% din vânzările totale ale gamei Sandero.</p>
      <p>Potrivit publicației L'Argus, noul Sandero Stepway va beneficia de o motorizare <a href="https://www.automarket.ro/stiri/sistem-de-propulsie-mild-hibrid-85623.html">mild-hybrid</a> E-Tech care va fi disponibilă inițial pe <a href="https://www.automarket.ro/stiri/am-vazut-pe-viu-noul-renault-clio-cinci-lucruri-pe-care-trebuie-sa-le-stii-90119.html">noul Clio începând din primăvara anului viitor</a>. <b>Versiunea include un <a href="https://www.automarket.ro/stiri/motor-aspirat-86655.html">motor aspirat</a> pe benzină de 1.6 litri despre care constructorul francez afirmă că va genera aproximativ 130 <a href="https://www.automarket.ro/stiri/cal-putere-cp-86347.html">CP</a>.</b></p>
      <p>În schimb, din punct de vedere al designului, noul Sandero va păstra estetica exterioară tradițională, astfel că îmbunătățirile vor fi semnalate în special la interior, acolo unde modelul va primi un ecran de dimensiunii medii.</p>
      <p>
        <b>Prezentarea pentru presă a noului Sandero ar urma să aibă loc în vara anului 2020, înainte de prezentarea cu public de la Salonul Auto de la Paris de la sfârșitul lunii septembrie. De altfel, tot acolo va fi prezentată oficial și noua generație Dacia Logan.</b>
      </p>
      <p>Francezii anticipează că prețurile vor crește cu numai 200-300 de euro comparativ cu actuala generație, în ciuda saltului de calitate și de performanță.</p>
      <p>Via <a href="https://www.largus.fr/actualite-automobile/dacia-sandero-3-2020-la-cousine-de-la-renault-clio-demasquee-10054390.html">L'Argus</a></p>
    </article>
  </body>
</html>