<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telepolis.pl/wiadomosci/prawo-finanse-statystyki/raport-ericssona-do-konca-2025-roku-liczba-abonentow-5g-przekroczy-2-6-mld"/>
    <meta property="og:site_name" content="Telepolis"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Raport Ericssona: do końca 2025 roku liczba abonentów 5G przekroczy 2,6 mld"/>
    <meta property="og:description" content="Ericsson prognozuje, że w ciągu sześciu najbliższych lat liczba abonentów korzystających z technologii 5G przekroczy 2,6 mld. Będzie to możliwe dzięki stałej i szybkiej rozbudowie całego ekosystemu 5G. "/>
  </head>
  <body>
    <article>
      <h1>Raport Ericssona: do końca 2025 roku liczba abonentów 5G przekroczy 2,6 mld</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Mieszko</a></address>
      <p>
        <b>Ericsson prognozuje, że w ciągu sześciu najbliższych lat liczba abonentów korzystających z technologii 5G przekroczy 2,6 mld. Będzie to możliwe dzięki stałej i szybkiej rozbudowie całego ekosystemu 5G. </b>
      </p>
      <p>Nowa prognoza została opublikowana w tegorocznym, listopadowym wydaniu opracowania „<i>Ericsson Mobility Report</i>” wraz z innymi przewidywaniami dotyczącymi tego, jak wedle firmy Ericsson kształtować się będzie <b>rynek pod koniec 2025 roku</b>.</p>
      <p>Autorzy raportu przewidują, że średni, <b>miesięczny transfer danych </b>dokonywany przy użyciu jednego smartfonu wzrośnie z 7,2 GB obecnie do <b>24 GB do końca 2025 roku</b>. Będzie to wynikało częściowo z nowych zachowań konsumenckich, takich jak prowadzenie streamingu w technologii wirtualnej rzeczywistości. 7,2 GB to ilość wystarczająca do przesłania codziennie 21 minut filmu w jakości HD (1280 x 720). 24 GB pozwalają już przesłać codziennie 30 minut materiału wideo HD oraz sześć minut treści związanych z technologią wirtualnej rzeczywistości.</p>
      <related>
        <h4>Zobacz: </h4>
        <a href="https://www.telepolis.pl/wiadomosci/prawo-finanse-statystyki/raport-wdrozenia-5g-reszta-swiata-goni-ameryke"/>
        <a href="https://www.telepolis.pl/wiadomosci/prawo-finanse-statystyki/uke-aukcja-5g-w-czterech-blokach-po-80-mhz"/>
      </related>
      <p>Raport przewiduje także, że do końca 2025 roku sieci 5G będą obejmowały swoim zasięgiem <b>65% światowej populacji </b>oraz będą obsługiwały 45% globalnego, mobilnego transferu danych.</p>
      <p>Najwięksi operatorzy telekomunikacyjni w Azji, Australii, Europie, na Bliskim Wschodzie oraz w Ameryce Północnej uruchomili swoje sieci 5G w roku 2019. W Korei Południowej, w której sieć 5G działa już od kwietnia 2019 roku, odnotowywany jest znaczny wzrost zainteresowania tym rozwiązaniem. Do końca września 2019 roku wszyscy lokalni operatorzy komórkowi pozyskali już ponad <b>3 miliony abonentów</b> korzystających z technologii 5G.</p>
      <p>Uruchomienie sieci 5G w Chinach, które miało miejsce pod koniec października, również spowodowało konieczność zaktualizowania prognoz dotyczących liczby abonentów, którzy wykupią usługi 5G do końca 2019 roku - z 10 na <b>13 milionów</b>.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/prawo-finanse-statystyki/5g-porozumienie-z-rosja-w-sprawie-700-mhz"/>
        <a href="https://www.telepolis.pl/wiadomosci/prawo-finanse-statystyki/300-mln-smartfonow-5g-nowe-prognozy-na-rok-2020"/>
      </related>
      <p>Biorąc pod uwagę aktualne tempo wzrostu popularności 5G, oczekuje się, że liczba abonentów korzystających z tego rozwiązania będzie rosła znacznie szybciej niż w przypadku LTE. Nowa technologia będzie zyskiwać na popularności najszybciej w Ameryce Północnej - zgodnie z przewidywaniami, do końca 2025 roku z 5G korzystać będzie <b>aż 74% abonentów</b>. Kolejne miejsca w rankingu zajmą: Azja Północno-Wschodnia (56%) oraz Europa (55%).</p>
      <p>W raporcie przedstawiono również inne prognozy: łączna liczba połączeń komórkowych działających w ramach Internetu Rzeczy wzrośnie z 1,3 mld na koniec 2019 roku do 5 mld na koniec 2025 roku - co oznacza roczny przyrost o 25%. Szacuje się, że <b>52% połączeń IoT</b> będzie realizowanych w roku 2025 z wykorzystaniem technologii NB-IoT oraz Cat-M.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/prawo-finanse-statystyki/zyski-z-infrastruktury-5g-podwoja-sie-juz-w-przyszlym-roku"/>
        <a href="https://www.telepolis.pl/wiadomosci/prawo-finanse-statystyki/5g-to-lepsza-rozrywka-tego-oczekuja-konsumenci"/>
      </related>
      <p>Źródło zdjęć: Pixabay.com</p>
      <p>Źródło tekstu: Ericsson</p>
    </article>
  </body>
</html>