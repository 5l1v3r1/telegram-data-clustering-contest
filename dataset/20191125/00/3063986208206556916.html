<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843245"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T00:21:00+00:00"/>
    <meta property="og:title" content="রোহিঙ্গা ক্যাম্পে কাঁটাতারের বেড়া নির্মাণ চলছে : সেনাপ্রধান"/>
    <meta property="og:description" content="কক্সবাজারের রোহিঙ্গা আশ্রয়শিবিরের চারদিকে কাঁটাতারের বেড়া দেওয়ার কাজ চলছে। বেড়া দেওয়ার জন্য খুঁটি বানানোর কাজ এরই মধ্যে শুরু হয়েছে। প্রাথমিকভাবে কুতুপালং ও নয়াপাড়ার মতো মেগা রোহিঙ্গা আশ্রয়শিবিরগুলোর চারপাশে কাঁটাতারের বেড়া দেওয়া হবে। এসব কাজ যেহেতু আনুষ্ঠনিকভাবে শুরু হয়ে গেছে, তাই যথাসময়ে শেষও হবে। বাংলাদেশ সেনাবাহিনীর প্রধান জেনারেল আজিজ আহমেদ গতকাল রবিবার কক্সবাজারের রামু সেনানিবাসে সাংবাদিকদের সঙ্গে আলাপকালে এসব কথা বলেন। গতকাল সকালে সেনাপ্রধান রামু সেনানিবাসের ছয়টি ইউনিটকে রেজিমেন্টাল কালার প্রদান করেন। সেনানিবাসের অধীন ৬, ৯ ও ২৭ ফিল্ড রেজিমেন্ট আর্টিলারি, ৬ ইঞ্জিনিয়ার ব্যাটালিয়ন এবং ১৩ ও ১৪ বাংলাদেশ ইনফ্যান্ট্রি রেজিমেন্টগুলোকে রেজিমেন্টাল কালার প্রদান করা হয়। কালার প্রদান অনুষ্ঠান শেষে সেনাপ্রধান সাংবাদিকদের জানান, আগামী মাসে তিনি মিয়ানমার সফরে যাবেন, সেখানে দুই প্রতিবেশী দেশের সম্পর্ক উন্নয়নে কথা হবে। যত বেশি আলোচনা হবে তত বেশি দুই দেশের সম্পর্কের উন্নয়ন হবে। আলোচনায় নানা বিষয় উঠে আসতে পারে। তিনি এ প্রসঙ্গে আরো বলেন, ‘মিয়ানমার সফরে রোহিঙ্গা ইস্যু নিয়েও আলোচনা হতে পারে। যা হোক দেশের স্বার্থে কথা হবে।’ সেনাপ্রধান…"/>
  </head>
  <body>
    <article>
      <h1>রোহিঙ্গা ক্যাম্পে কাঁটাতারের বেড়া নির্মাণ চলছে : সেনাপ্রধান</h1>
      <address><time datetime="2019-11-25T00:21:00+00:00">25 Nov 2019, 00:21</time> by <a rel="author">বিশেষ প্রতিনিধি, কক্সবাজার</a></address>
      <p>কক্সবাজারের রোহিঙ্গা আশ্রয়শিবিরের চারদিকে কাঁটাতারের বেড়া দেওয়ার কাজ চলছে। বেড়া দেওয়ার জন্য খুঁটি বানানোর কাজ এরই মধ্যে শুরু হয়েছে। প্রাথমিকভাবে কুতুপালং ও নয়াপাড়ার মতো মেগা রোহিঙ্গা আশ্রয়শিবিরগুলোর চারপাশে কাঁটাতারের বেড়া দেওয়া হবে। এসব কাজ যেহেতু আনুষ্ঠনিকভাবে শুরু হয়ে গেছে, তাই যথাসময়ে শেষও হবে। বাংলাদেশ সেনাবাহিনীর প্রধান জেনারেল আজিজ আহমেদ গতকাল রবিবার কক্সবাজারের রামু সেনানিবাসে সাংবাদিকদের সঙ্গে আলাপকালে এসব কথা বলেন।</p>
      <p>গতকাল সকালে সেনাপ্রধান রামু সেনানিবাসের ছয়টি ইউনিটকে রেজিমেন্টাল কালার প্রদান করেন। সেনানিবাসের অধীন ৬, ৯ ও ২৭ ফিল্ড রেজিমেন্ট আর্টিলারি, ৬ ইঞ্জিনিয়ার ব্যাটালিয়ন এবং ১৩ ও ১৪ বাংলাদেশ ইনফ্যান্ট্রি রেজিমেন্টগুলোকে রেজিমেন্টাল কালার প্রদান করা হয়। কালার প্রদান অনুষ্ঠান শেষে সেনাপ্রধান সাংবাদিকদের জানান, আগামী মাসে তিনি মিয়ানমার সফরে যাবেন, সেখানে দুই প্রতিবেশী দেশের সম্পর্ক উন্নয়নে কথা হবে। যত বেশি আলোচনা হবে তত বেশি দুই দেশের সম্পর্কের উন্নয়ন হবে। আলোচনায় নানা বিষয় উঠে আসতে পারে। তিনি এ প্রসঙ্গে আরো বলেন, ‘মিয়ানমার সফরে রোহিঙ্গা ইস্যু নিয়েও আলোচনা হতে পারে। যা হোক দেশের স্বার্থে কথা হবে।’</p>
      <p>সেনাপ্রধান অনুষ্ঠানস্থলে পৌঁছলে ১০ পদাতিক ডিভিশনের জিওসি মেজর জেনারেল মো. মাঈন উল্লাহ চৌধুরী তাঁকে অভ্যর্থনা জানান। সেনাপ্রধান রেজিমেন্টাল কালার প্রাপ্ত ইউনিটগুলোকে অভিনন্দন জানিয়ে বলেন, রেজিমেন্টাল কালার প্রাপ্তি যেকোনো ইউনিটের জন্য একটি বিরল সম্মান এবং পবিত্র আমানত। তিনি আশা প্রকাশ করেন, কর্মদক্ষতা, কঠোর পরিশ্রম এবং কর্তব্যনিষ্ঠার স্বীকৃতিস্বরূপ প্রাপ্ত রেজিমেন্ট কালারের মর্যাদা এবং সেনাবাহিনীর প্রতি জাতির আস্থা অটুট রাখার জন্য যেকোনো ত্যাগ স্বীকারে ইউনিটগুলো সর্বদা সচেষ্ট থাকবে।</p>
      <p>সেনাপ্রধান আরো বলেন, সেনাবাহিনী দেশের সার্বভৌমত্ব রক্ষার পাশাপাশি প্রাকৃতিক ও মানবসৃষ্ট দুর্যোগ মোকাবেলাসহ দেশের আর্থ-সামাজিক এবং অবকাঠামোগত উন্নয়নে গুরুতপূর্ণ ভূমিকা রেখে চলেছে। ভবিষ্যতেও মাতৃভূমির অখণ্ডতা রক্ষা ও জাতীয় যেকোনো প্রয়োজনে সেনাবাহিনী সর্বোচ্চ ত্যাগ স্বীকারের জন্য সদা প্রস্তুত থাকবে।</p>
      <p>অনুষ্ঠানে স্থানীয় সংসদ সদস্যগণ, সেনাবাহিনীর সাবেক প্রধানগণ, চাকরিরত ও অবসরপ্রাপ্ত সেনা কর্মকর্তাগণ এবং বেসামরিক প্রশাসনের আমন্ত্রিত উচ্চপদস্থ কর্মকর্তারা উপস্থিত ছিলেন।</p>
    </article>
  </body>
</html>