<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774437,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="על רקע מאמצי ההתייעלות: valens פיטרה 30 עובדים - 10% מכוח האדם"/>
    <meta property="og:description" content="לכלכליסט נודע כי חברת השבבים הישראלית לתעשיות הבידור ורכבים אוטונומיים, שחתומה על הסכם שת&quot;פ עם דיימלר הגרמנית וגייסה עד היום 167 מיליון דולר, פיטרה את העובדים על רקע סגירת אחד הפרויקטים של החברה בתחום האודיו-וידאו"/>
  </head>
  <body>
    <article>
      <h1>על רקע מאמצי ההתייעלות: valens פיטרה 30 עובדים - 10% מכוח האדם</h1>
      <h2>לכלכליסט נודע כי חברת השבבים הישראלית לתעשיות הבידור ורכבים אוטונומיים, שחתומה על הסכם שת"פ עם דיימלר הגרמנית וגייסה עד היום 167 מיליון דולר, פיטרה את העובדים על רקע סגירת אחד הפרויקטים של החברה בתחום האודיו-וידאו</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">מאיר אורבך</a></address>
      <p>חברת <a href="https://www.calcalist.co.il/local/articles/0,7340,L-3773219,00.html">השבבים הישראלית ולנס</a> (valens) פיטרה 30 מתוך 300 עובדיה - 10% מכוח האדם שלה, כך נודע לכלכליסט.</p>
      <p>הפיטורים הגיעו על רקע סגירת אחד הפרויקטים של החברה בתחום האודיו-וידאו. מנכ"ל החברה, דרור ירושלמי, אישר את הפיטורים ואמר לכלכליסט שהם בוצעו על רקע רצונה של החברה להגיע בשנתיים הקרובות לרווחיות.</p>
      <figure>
        <img src="https://images1.calcalist.co.il/PicServer3/2018/10/02/849543/1NL.jpg"/>
        <figcaption>דרור ירושלמי ואלנס <br/>צילום: אוראל כהן</figcaption>
      </figure>
      <p>עד היום <a href="https://www.calcalist.co.il/internet/articles/0,7340,L-3749200,00.html">גייסה החברה 167 מיליון דולר. </a>בין המשקיעים בחברה הישראלית הקרנות Linse Capital ו-Oppenheimer Asset Management , IGP, קרן ההשקעות של חיים שני ומשה ליכטמן, Samsung Catalyst Fund, מאגמה, ג'נסיס, דלפי וכן בנק ההשקעות גולדמן זאקס. ולנס הוקמה ב-2006 והתמקדה בהתחלה בפיתוח שבבים עבור שוק הבידור. בעקבות ההצלחה, החליטה להרחיב את היכולות שלה לתחום הרכב האוטונומי, שהוא בעל פוטנציאל משמעותי יותר. השבבים שמפתחת החברה מבוססים על טכנולוגיית HDBaseT, המאפשרת להעביר קובצי וידאו ודאטה בקצב גבוה של עד 8 גיגה-בייט לשנייה - מה שהופך את מערכות הבידור, הניווט ובטיחות שמותקנות ברכב למהירות ואפקטיביות יותר.</p>
      <p>בנובמבר 2016 חתמה ולנס על <a href="https://www.calcalist.co.il/local/articles/0,7340,L-3773219,00.html">הסכם שיתוף פעולה עם תאגיד הרכב הגרמני דיימלר </a>(Daimler), יצרנית מרצדס, במסגרתו תוטמע טכנולוגיית השבבים של ולנס במכוניות מרצדס עד 2020.</p>
    </article>
  </body>
</html>