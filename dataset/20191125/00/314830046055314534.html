<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939531/%D9%88%D8%B9%D8%AF%D9%87-%D8%AC%D8%B1%D9%85%DB%8C-%DA%A9%D9%88%D8%B1%D8%A8%DB%8C%D9%86-%D9%85%D9%85%D9%86%D9%88%D8%B9%DB%8C%D8%AA-%D9%81%D8%B1%D9%88%D8%B4-%D8%B3%D9%84%D8%A7%D8%AD-%D8%A8%D9%87-%D8%A7%D8%B3%D8%B1%D8%A7%D8%A6%DB%8C%D9%84"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="وعده جرمی کوربین: ممنوعیت فروش سلاح به اسرائیل"/>
    <meta property="og:description" content="حزب کارگر انگلیس ممنوعیت فروش تسلیحات نظامی به عربستان و اسرائیل را جزو برنامه های انتخاباتی خود قرار داد و اعلام کرد در صورتی پیروزی در انتخابات پارلمانی پیش رو، این وعده را عملیاتی می کند."/>
  </head>
  <body>
    <article>
      <h1>وعده جرمی کوربین: ممنوعیت فروش سلاح به اسرائیل</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>حزب کارگر انگلیس ممنوعیت فروش تسلیحات نظامی به عربستان و اسرائیل را جزو برنامه های انتخاباتی خود قرار داد و اعلام کرد در صورتی پیروزی در انتخابات پارلمانی پیش رو، این وعده را عملیاتی می کند.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095262_746.jpg"/>
      </figure>
      <p>به گزارش تابناک به نقل از ایرنا، به گزارش شبکه خبری «روسیا الیوم»، حزب کارگر انگلیس (حزب مخالف دولت) با صدور بیانیه ای متعهد شد که در صورت پیروزی در انتخابات پارلمانی این کشور در ۲۱ آذر، فروش سلاح به عربستان و اسرائیل را ممنوع می کند.<br/><br/>این حزب چپ گرای انگلیس اعلام کرد که تصمیم دارد صادرات این سلاح ها را به عربستان که در یمن استفاده می شود و نیز اسرائیل که علیه غیرنظامیان فلسطینی به کار برده می شود، متوقف کند.<br/><br/>انگلیس از زمان آغاز جنگ یمن که علاوه بر آمار بالای تلفات، ده‌ها هزار زخمی و ویرانی در این کشور به‌جای گذاشته، مجوز فروش حدود پنج میلیارد پوند سلاح به عربستان سعودی را صادر کرده و در آموزش نیروهای سعودی نقش جدی داشته است.<br/><br/>این کشور همچنین دو سال قبل، پیش‌نویس قرارداد فروش ۴۸ جنگنده تایفون را در جریان سفر «محمد بن سلمان» ولیعهد عربستان به لندن امضاء کرد.<br/><br/>حزب کارگر انگلیس همچنین وعده داد که نظام صدور تسلیحات به سایر کشورها را به طور اساسی اصلاح کند تا وزیران دیگر نتوانند نسبت به استفاده از سلاح های ساخت انگلیس در کشتار غیرنظامی های بی گناه بی تفاوت باشند.<br/><br/>از سوی دیگر، این حزب تاکید کرد که قصد دارد در صورت پیروزی در انتخابات، به سرعت کشور فلسطین را به رسمیت بشناسد.<br/><br/>«جرمی کوربین» رهبر حزب کارگر انگلیس مواضع تندی در برابر رژیم صهیونیستی دارد و طی سال های اخیر بارها به سبب انتقاداتش از صهیونیست ها، مورد هجوم محافل یهودی قرار گرفته است.<br/><br/>انتخابات عمومی انگلیس که سومین انتخابات پس از رأی مردم این کشور به خروج از اتحادیه اروپا به شمار می رود، قرار است ۱۲ دسامبر ( ۲۱ آذر) برگزار شود و حزب پیروز، سکان دولت این کشور را به مدت پنج سال در دست خواهد گرفت.</p>
    </article>
  </body>
</html>