<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://burunen.ru/site/news?id=30144"/>
    <meta property="og:site_name" content="БУРЯАД YНЭН"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="​Улаан-Үдын хоёр һургуулида шэнэ стадионууд нээгдээ"/>
    <meta property="og:description" content="Буряад уласай ниислэл хотын 8-дахи болон 9-дэхи һургуулинуудта хэмэл хушалтатай футбол наадаха талмайтай ба резинэ хушалтатай гүйхэ зүргэтэй шэнэ стадионууд нээгдэбэ"/>
  </head>
  <body>
    <article>
      <h1>​Улаан-Үдын хоёр һургуулида шэнэ стадионууд нээгдээ</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Буряад уласай ниислэл хотын 8-дахи болон 9-дэхи һургуулинуудта хэмэл хушалтатай футбол наадаха талмайтай ба резинэ хушалтатай гүйхэ зүргэтэй шэнэ стадионууд нээгдэбэ. Тамирай талмай тойруулан, гэрэлтүүлгэ хэгдэнхэй.</p>
      <p>8-дахи һургуулиин захирал <b>Оксан</b><b>а</b><b> Грязнов</b><b>агай </b>хэлэһэээр, энэ һургуулиин тамирай талмай тоног хэрэгсэлнүүдэй талаар, тодорхойлбол, һаадтай урилдаха зүргэтэй, хото соо ори ганса. Тиихэдэ ахалагша ангинуудай һурагшадые Ородой Холбоото Уласай сэрэгэй албанда бэлдэхэдэ туһа болохо.</p>
      <p>- Энээнһээ урид шэнэ стадионуудай баригдаха ехэ хомор байгаа. Мүнөө Алас Дурнын тойрогой тэдхэмжын хэмжээндэ, Буряад Уласай Засагай газарай болон Улаан-Үдэ хотын захиргаанай оролдолгоор үхибүүдэй ажабайадл һайжаруулха талаар ажал ябуулагдана, - гэжэ Улаан-Үдэ хотын болбосоролой талаар хорооной түрүүлэгшэ Татьяна Митрофанова хэлэбэ.</p>
      <p>Стадионуудай ехэ заһабарилга Алас Дурнын тойрогой тэдхэмжын хэмжээндэ хэгдээ. 9-дэхи һургуулиин стадион заһабарилгада 9 саяһаа дээшэ мүнгэн һомологдоо. 8-дахи һургуулида – 10 саяһаа дээшэ гээд тэмдэглэлтэй.</p>
      <p>Жэлэй дүүрэтэр Буряад Уласай эдэй засагай хүгжэлтын түбүүдэй түсэбэй хэмжээндэ Улаан-Үдэдэ «Золотой Дракон » гэһэн тамирай 18-дахи һургуули заһабарилагдана. Хэжэнгэ аймагай Хэжэнгэ тосхондо тамирай комплексын барилга хэгдэнэ. Мүн тиихэдэ спортын табан талмай: Захаамин аймагай Дүтэлүүр ба Үлэгшэн һууринуудта, Хяагта аймагай Бага Хүдэр һууринда, Сэлэнгэ аймагай Ташар һууринда ба Хойто-Байгалай Уоян тосхондо нээгдэхэ. Алас Дурнын тэдхэмжын хэмжээндэ Загарай аймагай Онохой тосхондо Гиирь үргэлгын спортын ордон худалдан абтаа.</p>
      <p>Ородой Холбоото Уласай Юрэнхылэгшэ Владимир Путинай ноябриин 3-да абтаһан Тогтоолой ёһоор Буряад Улас Алас Дурнын федеральна тойрогто оруулагдаа гэжэ һануулнабди. Тиимэһээ Буряад Уласай хүгжэлтэдэ Алас Дурнын тэдхэмжэ үзүүлэгдэнэ. Ородой Холбоото Уласай Засагай газарай Түрүүлэгшын орлогшо – Алас Дурнын федеральна тойрогто Ородой Холбоото Уласай Юрэнхылэгшын бүрин эрхэтэ түлөөлэгшэ Юрий Трутневай хүтэлбэри доро ажаллаһан комисси мартын 14-дэ Буряад уласай эдэй засагай хүгжэлтын түбүүдэй ниигэмэй түсэб дэмжэһэн байна. Энэ түсэбтэ 6 миллиард түхэригэй 73 хэмжээ ябуулга оруулагдаа гэжэ һануулнабди. Удаань 19 хэмжээ ябуулганууд нэмэгдээ.Һомололгын мүнгэн бүхыдөө 6,8 млрд түхэригтэ хүрэнэ.</p>
      <p>
        <i>Улаан-Үдэ хотын мэдэсэлэй бодолгын талаар хорооной гэрэл зурагууд</i>
      </p>
    </article>
  </body>
</html>