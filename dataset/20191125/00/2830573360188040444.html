<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/lega-pro-serie-d/lega-pro/2019/11/25-63813663/chievo-entella_2-1_vaisanen_e_dickmann_castigano_boscaglia/"/>
    <meta property="og:site_name" content="Tuttosport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Chievo-Entella 2-1: Vaisanen e Dickmann castigano Boscaglia"/>
    <meta property="og:description" content="I veneti salgono al terzo posto. Ai liguri non basta il sigillo di De Luca nella ripresa"/>
  </head>
  <body>
    <article>
      <h1>Chievo-Entella 2-1: Vaisanen e Dickmann castigano Boscaglia</h1>
      <h2>I veneti salgono al terzo posto. Ai liguri non basta il sigillo di De Luca nella ripresa</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b>VERONA</b> - Il <b>Chievo</b> supera l'<b>Entella</b>: la sfida del Bentegodi finisce con la vittoria per 2-1 dei veneti che raggiungono <b>Crotone</b> e <b>Cittadella</b> a 21 punti.</p>
      <h3>Doppio vantaggio clivense</h3>
      <p>Passano solo 120 secondi e il Chievo va sopra: sugli sviluppi di un calcio d'angolo, <b>Pellizzer</b>, anticipando <b>Cesar</b>, fa una sponda involontaria per l'appoggio vincente di <b>Vaisanen</b>. Il Chievo attacca senza sosta, dalla destra con <b>Meggiorini</b> (cross respinto da <b>Coulibaly</b>) e con <b>Vignato</b>, che arrivato sul fondo mette un pallone a centro area che non trova nessun compagno appostato. L'Entella si fa vedere al 12' con <b>Eramo</b>, che manda a lato con una gran botta da fuori. E' proprio il centrocampista a guidare i suoi nelle successive folate offensive, che dimostramo come la squadra di <b>Boscaglia</b> si stia riprendendo, fino al completo dominio della gara: <b>De Luca</b> e <b>Paolucci</b> mettono in seria difficoltà la difesa gialloblù. Tuttavia il gol che arriva a 5' dall'intervallo è della squadra di <b>Marcolini</b>: contatto al limite dell'area di rigore ligure tra <b>Esposito</b> e <b>Poli</b>, l'Entella si ferma convinta di un fischio del direttore di gara che però non arriva: Lorenzo <b>Dickmann</b> di prima intenzione trafigge <b>Contini</b>.</p>
      <h3>De Luca, contropiede letale</h3>
      <p>Inizia il secondo tempo e Vignato inventa dalla sinistra per Meggiorini, che ci mette troppo a tirare e cade, chiedendo invano un rigore. I giocatori dell'Entella protestano per un presunto tocco di mano di Cesar su tiro di Paolucci, ma <b>Minelli</b> lascia proseguire. I liguri si rifanno due minuti dopo, al 54': Paolucci cade al limite dell'area ligure toccato da Meggiorini, il Chievo si ferma ma l'Entella va in contropiede: Giuseppe <b>De Luca</b> trafigge <b>Semper</b> con una rasoiata precisa. La sfida si accende, il Chievo punto sul vivo sfiora il gol in due occasioni ravvicinate: prima doppia conclusione da distanza ravvicinata per Esposito (che protesta per un fallo), poi Segre con una sassata dai 20 metri non centra il bersaglio grosso. Nel frattempo Vignato si conferma una gioia per gli occhi, con accelerazioni e 'ruletas'. L'Entella non riesce a creare granchè negli ultimi minuti, finisce 2-1; da segnalare una bella notizia, ossia che il Chievo devolverà l'intero incasso della partita al comune di Venezia, negli scorsi giorni colpito dall'acqua alta.</p>
      <p>
        <a href="https://www.tuttosport.com/live/matchcentre/incontro.html?season=2019&amp;competition=105&amp;match=2024350">
          <b>CHIEVO-ENTELLA 2-1: NUMERI E STATISTICHE</b>
        </a>
      </p>
      <related>
        <a href="https://www.tuttosport.com/live/matchcentre/incontro.html?season=2019&amp;competition=105&amp;match=2024350"/>
        <a href="https://www.tuttosport.com/news/calcio/serie-b/2019/11/24-63771010/lo_spezia_torna_a_sorridere_2-0_al_frosinone/"/>
        <a href="https://www.tuttosport.com/archivio/calcio/lega-pro-serie-d/lega-pro"/>
        <a href="https://www.tuttosport.com/news/calcio/lega-pro-serie-d/lega-pro/2019/09/21-61436876/serie_c_carpi_ok_vano_e_maurizi_firmano_il_2-1_al_rimini_cesena-piacenza_1-1/?related_news"/>
        <a href="https://www.tuttosport.com/news/calcio/calciomercato/2019/08/26-60401101/entella_arriva_poli_dal_carpi_a_titolo_definitivo/?related_news"/>
        <a href="https://www.tuttosport.com/news/calcio/calciomercato/2019/08/05-59707311/juve_per_l_under_23_c_e_mota_carvalho/?related_news"/>
        <a href="https://www.tuttosport.com/news/calcio/calciomercato/2019/07/24-59275818/monza_ufficiale_preso_nicola_rigoni/?related_news"/>
      </related>
    </article>
  </body>
</html>