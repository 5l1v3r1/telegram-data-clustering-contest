<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/far-ona-undirilayetgan-t-lovlar-mi-dori-b-yicha-toshkent-sha-25-11-2019"/>
    <meta property="og:site_name" content="uza.uz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Фарғона ундирилаётган тўловлар миқдори бўйича Тошкент шаҳри ва Тошкент вилоятидан кейин 3-ўринда қайд этилмоқда"/>
  </head>
  <body>
    <article>
      <h1>Фарғона ундирилаётган тўловлар миқдори бўйича Тошкент шаҳри ва Тошкент вилоятидан кейин 3-ўринда қайд этилмоқда</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b>Жорий йилнинг 25 ноябрь куни Ўзбекистон Республикаси Бош прокуратураси ҳузуридаги Мажбурий ижро бюроси Фарғона вилояти бошқармасида бошқарманинг 10 ойлик фаолият якунлари сарҳисобига бағишланган матбуот анжумани ташкил этилди.</b> <br/>Тадбирда бошқарма бошлиғининг ўринбосарлари, бошқарма таркибий тармоқлари раҳбарлари, соҳа мутахассислари ҳамда вилоят телерадиокомпанияси, “Рухсор” телерадиоканали, матбуот нашрлари, интернет сайтлари вакиллари, шунингдек, корхона, ташкилотлар матбуот хизмати масъул ходимлари иштирок этди. <br/>Қайд этилганидек, бюронинг олдинга қўйилган вазифалардан келиб чиқиб, Мажбурий ижро бюроси Фарғона вилоят бошқармаси томонидан вилоятда дебитор қарздорликни қисқартириш ва тўлов интизоми самарадорлигини ошириш борасида бир қатор ишлар амалга оширилмоқда. <br/>Хусусан, 2019 йилнинг январь-октябрь ойлари давомида бошқарма томонидан энергия ресурслари, сув истеъмоли ва қаттиқ маиший чиқиндилар соҳасида 1 триллион 577,4 миллиард сўм қарздорлик ундирилди. <br/>Бу эса 2018 йилнинг мос даврига нисбатан (1 триллион 149,9 миллиард сўм) 427,5 миллиард сўм ёки 37,2 фоиз кўп маблағ ундирилганлигини кўрсатади. <br/>Электр энергияси, табиий газ, ичимлик суви ва қаттиқ маиший чиқиндилар бўйича 2019 йилнинг 10 ойи мобайнида ундирилган маблағларнинг вилоятлар кесимидаги улуши бўйича таҳлил қиладиган бўлсак, Фарғона вилояти республика миқёсида Тошкент шаҳар ва Тошкент вилоятидан кейин 3-ўринда бораётганини кўришимиз мумкин. <br/>Ёки бошқача қилиб айтадиган бўлсак, республика бўйича ундирилаётган тўловларнинг 10 фоиздан ортиғи Фарғона вилояти ҳиссасига тўғри келмоқда.</p>
      <figure>
        <img src="http://uza.uz/upload/medialibrary/ebe/photo5393598241188195950.jpg"/>
      </figure>
      <p>Таҳлилларга кўра, бугунги кунда Мажбурий ижро бюросининг ҳар бир давлат инспектори илгари таъминотчи корхоналар тизимида фаолият кўрсатиб келган 6 та назоратчиларнинг ишини бажармоқда. <br/>Ўтган давр мобайнида, қарздорликларни қисқартириб бориш, аниқ тизимли ва манзилли тадбирлар таъсирида энергия ресурслари, сув таъминоти ҳамда маиший чиқиндилардан тозалаш хизматлари учун мажбурий тўловларнинг ўз вақтида ва тўлиқ ундирилишини таъминлаш ҳамда қарздорликларни бартараф қилиб бориш чоралари кўриб келинмоқда. <br/>Сифатсиз ва яроқсиз ҳолга келиб қолган ускуналар замонавий ва тежамкорларига алмаштирилди. <br/>Бу эса, ўз навбатида, фуқароларнинг энерго-ресурслари ҳамда ичимлик суви таъминотини яхшилашга хизмат қилмоқда. <br/>Содда қилиб айтсак, хонадонларда электр таъминотидаги узилишлар камайган. <br/>Бюро фаолиятини бошлаган вақтдан буён долзарб масалалардан бири бу, албатта, нореал ёки асоссиз қарздорликлар ҳисобланишининг олдини олиш билан боғлиқ ҳолатлардир. <br/>Бюро органлари томонидан истеъмолчиларни тўлиқ кўрикдан ўтказиш бўйича республика миқёсида ишчи гуруҳлар тузилиб, аниқланган асоссиз қарздорликлар бўйича ҳужжатлар расмийлаштирилиб, истеъмолчи зиммасидан олиб ташлаш чоралари кўрилмоқда. <br/>Бундан ташқари, алимент ундирувлари борасида ҳам сезиларли натижаларга эришилмоқда. <br/>Айтиб ўтиш керакки, алимент тўлови бўйича қарздор шахслар билан ўтказилган профилактика ва тушунтириш ишлари натижасида 2880 та оилалар яраштирилди. <br/>Алимент ундириш тўғрисидаги ижро ҳужжатлари бўйича доимий иш ўрнига эга бўлмаган қарздор фуқароларни ишга жойлаш ва шу орқали алимент пулларини ўз муддатида тўланишига эришиш мақсадида меҳнат ярмаркалари ташкил этилиб, 2019 йилнинг 10 ойи давомида 1292 та қарздорлар турли ишларга жойлаштирилди. <br/>Шунингдек, ходимларнинг масъулиятини ошириш, улар томонидан номуносиб ва ножўя хатти-ҳаракатлар содир этилишининг олдини олиш мақсадида 382 та профилактик тадбирлар, шу жумладан 443 нафар ходимлар билан индивидуал тартибда профилактик суҳбатлар ўтказилди. <br/>Бундан ташқари, ходимлар ташаббуси билан кам таъминланган ва ёрдамга муҳтож оилаларнинг коммунал тўловлардан бўлган қарздорликлари ҳомийлар томонидан тўлаб берилиши таъминламоқда.</p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>