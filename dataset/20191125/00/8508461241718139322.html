<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/temy/ako-sa-nepopalit-pocas-black-friday-mame-pre-vas-niekolko-tipov/"/>
    <meta property="og:site_name" content="TECHBOX"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ako sa nepopáliť počas Black Friday? Máme pre vás niekoľko tipov"/>
    <meta property="og:description" content="Na cenový ošiaľ menom Black Friday si zvykli už aj Slováci. Sú však nákupy počas neho skutočne výhodnejšie? Ak si budete dávať pozor, môžu byť."/>
  </head>
  <body>
    <article>
      <h1>Ako sa nepopáliť počas Black Friday? Máme pre vás niekoľko tipov</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Stanislav Vinc</a></address>
      <p>
        <b>Black Friday zľavy, akcie a výpredaje nás bombardujú posledné týždne z každej strany, no vo väčšine obchodov vrcholia až tento mesiac. Výhodné nákupy počas tohto cenového ošiaľu však nie sú až tak výhodné, ako by sa mohlo na prvý pohľad zdať.</b>
      </p>
      <p>Vyhrabali ste sa už spopod lavíny všetkých letákov a mailov hlásajúcich príchod tohtoročného čierneho piatku? Ak áno a dokonca ste si už aj vyhliadli produkt, ktorý si plánujete zakúpiť, ešte chvíľu počkajte a zistite, či sa jeho kúpa skutočne oplatí. Ako na to?</p>
      <h3>Dôverujte, ale preverujte</h3>
      <p>Alfou a omegou nákupu tovar počas podobných zľavových akcií je jeho vyhľadanie na porovnávacích portáloch. Cena, ktorú vidíte počas tohto týždňa v e-shope alebo aj v kamennej predajni, môže byť viac či menej prestrelená, aby prípadná percentuálna zľava vyzerala ešte lákavejšie.</p>
      <figure>
        <img src="https://techbox.dennikn.sk/wp-content/uploads/2019/04/shopping-4000414_1920.jpg"/>
        <figcaption>
          <cite>ZDROJ | pixabay.com</cite>
        </figcaption>
      </figure>
      <p>Robotov, ktorí neustále prečesávajú ponuky všetkých obchodov, však predajcovia len tak ľahko neoklamú. Ceny v internetových obchodoch si cez takýto porovnávač môžete pokojne porovnať s cenou vo vyhliadnutom e-shope alebo predajni aj v prípade, že sa v ten samotný e-shop či obchod v zozname porovnávača nenachádza.</p>
      <related>
        <a href="https://techbox.dennikn.sk/temy/15-elektromobilov-z-bazaru-ktore-kupite-na-slovensku/"/>
      </related>
      <h3>Nebojte sa grafov</h3>
      <p>Porovnávače cien disponujú ešte jednou zaujímavou funkciou a to je zobrazenie vývoja ceny. Pod popisom každého produktu, ktorý je už nejaký čas v predaji, nájdete aj prehľadný graf, na ktorom môžete veľmi rýchlo odhaliť, či je aktuálna cena produktu historicky najnižšia, alebo bol produkt už niekedy v minulosti aj lacnejší. V druhom prípade je šanca, že sa takýto pokles ceny ešte zopakuje a tak sa vám namiesto využitia Black Friday oplatí skôr vyčkávacia taktika.</p>
      <figure>
        <img src="https://techbox.dennikn.sk/wp-content/uploads/2019/11/Pricemania-iPhone-Xr.png"/>
        <figcaption>
          <cite>ZDROJ | Pricemania</cite>
        </figcaption>
      </figure>
      <h3>Nakupujte s chladnou hlavou</h3>
      <p>Okrem zmeny pôvodnej ceny vás na kúpu zlacneného produktu môžu predajcovia zlákať aj rôznymi upozorneniami, ktoré vo vás vyvolajú pocit, že sa musíte rozhodnúť okamžite, inak si necháte ujsť unikátnu ponuku. Pravda je však niekde uprostred a nakupovať by ste mali vždy s chladnou hlavou.</p>
      <related>
        <a href="https://techbox.dennikn.sk/temy/12-robotickych-pomocnikov-nie-len-pre-krajsie-polovicky/"/>
      </related>
      <p>Texty, ktoré sa vás budú snažiť presvedčiť, že z daného produktu má predajca na sklade už iba zopár kusov, pričom si tento produkt si okrem vás prezerajú ďalšie desiatky ľudí, skrátka nemusí byť pravdivý. Netvrdíme, že ide o vyslovené klamstvo, no skladové zásoby väčších obchodov sa dopĺňajú priebežne aj v priebehu dňa a všetci tí ľudia, ktorí si váš vysnívaní produkt práve prezerajú spolu s vami, si ho pravdepodobne aj tak nekúpia.</p>
      <figure>
        <img src="https://techbox.dennikn.sk/wp-content/uploads/2019/09/dievca-kreditna-karta-lifestyle.jpg"/>
        <figcaption>
          <cite>ZDROJ | creditrepair.com</cite>
        </figcaption>
      </figure>
      <p>Najväčší tlak dokážu na človeka vyvinúť odpočítavania do konca platnosti aktuálnej zľavy. Ak takýto odpočet nekončí za pár minút, určite máte dosť času na to, aby ste si v druhom okne alebo karte prehliadača otvorili už spomínaný porovnávač cien a pozreli sa na vývoj ceny. Pri produktoch s postupne klesajúcou alebo fluktuačnou cenou je takmer isté, že toto nie je vaša posledná príležitosť, kedy si môžete produkt za túto cenu kúpiť.</p>
      <p>Ak máte ďalšie tipy, ako sa nenechať oklamať bombastickými zľavami počas Black Friday, určite sa o ne podeľte s ďalšími čitateľmi v diskusii.</p>
    </article>
  </body>
</html>