<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/kataggelia-swmateiwn-ths-trapezas-peiraiws-gia-apopeires-fimwshs-ths-syndikalistikhs-drashs"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Καταγγελία σωματείων της Τράπεζας Πειραιώς για απόπειρες «φίμωσης» της συνδικαλιστικής δράσης"/>
    <meta property="og:description" content="Το εσωτερικό σημείωμα που εστάλη από τη Διεύθυνση Ανθρωπίνου Δυναμικού προς τους Διευθυντές, σε μια προσπάθεια ποινικοποίησης της παρουσίας των εκπροσώπων των συνδικάτων στους χώρους εργασίας."/>
  </head>
  <body>
    <article>
      <h1>Καταγγελία σωματείων της Τράπεζας Πειραιώς για απόπειρες «φίμωσης» της συνδικαλιστικής δράσης</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Το εσωτερικό σημείωμα που εστάλη από τη Διεύθυνση Ανθρωπίνου Δυναμικού προς τους Διευθυντές, σε μια προσπάθεια ποινικοποίησης της παρουσίας των εκπροσώπων των συνδικάτων στους χώρους εργασίας.</h4>
      <p>Ο <b>Σύλλογος Εργαζομένων στις Υπηρεσίες (ΣΕΥΤΠΕ)</b> και ο <b>Ενωτικός Σύλλογος Εργαζομένων της τράπεζας (ΕΣΕΤΠ)</b> έφεραν στο «φως» ένα εσωτερικό σημείωμα, προερχόμενο από τη <b>Διεύθυνση Ανθρωπίνου Δυναμικού</b>, στο οποίο επιχειρείται προσπάθεια παρεμπόδισης της -συνταγματικά κατοχυρωμένης- συνδικαλιστικής δράσης. </p>
      <h3>Το εσωτερικό σημείωμα της Διεύθυνσης Ανθρωπίνου Δυναμικού προς τους Διευθυντές</h3>
      <p>«Καλησπέρα,</p>
      <p>Σας ενημερώνω για τις ενέργειες που θα πρέπει να γίνονται από τον Επικεφαλής του καταστήματος, στη περίπτωση που μέλη Συλλόγων εμφανιστούν σε κατάστημα.</p>
      <p>Συγκεκριμένα:</p>
      <p>Στη περίπτωση που οποιοσδήποτε Σύλλογος επισκεφθεί κατάστημα άνευ αδείας, ο Επικεφαλής του καταστήματος θα πλησιάσει το συνδικαλιστή και θα τον ρωτήσει:</p>
      <p>– Ήρθατε για προσωπικό σας θέμα τραπεζικής φύσεως ή ήρθατε για ενημέρωση του προσωπικού στα πλαίσια του συνδικαλιστικού σας ρόλου;</p>
      <p>· Εάν ήρθε για προσωπικό θέμα στη Τράπεζα, του επιτρέπεται η είσοδος.</p>
      <p>· Εάν απαντήσει ότι ήρθε για ενημέρωση των εργαζομένων (αντί για ενημέρωση, μπορεί να πει ότι ήρθε να χαιρετήσει τους εργαζομένους ή να τους μοιράσει ανακοίνωση ή οτιδήποτε άλλο) στα πλαίσια του συνδικαλιστικού του ρόλου, τότε ο Επικεφαλής του καταστήματος, του λέει:</p>
      <p>– Χωρίς άδεια δεν επιτρέπεται η είσοδός σας για άσκηση του συνδικαλιστικού σας ρόλου.</p>
      <p>Αν ο/οι συνδικαλιστής/ές δεν αποχωρήσουν, δεν θα μαλώσει μαζί τους, αλλά θα μιλήσει με αποφασιστικότερο τόνο, λέγοντας:</p>
      <p>– Σας ενημερώνω ότι σας απαγορεύεται η είσοδος διότι δεν έχετε λάβει άδεια σύμφωνα με τη διαδικασία που σας έχει γνωστοποιηθεί.</p>
      <p>Αμέσως μετά, ο επικεφαλής στέλνει σε μένα mail κάνοντας μια μικρή περιγραφή του συμβάντος:</p>
      <p>· Τί έγινε;</p>
      <p>· Πόση ώρα παρευρέθηκαν στο κατάστημα οι συνδικαλιστές</p>
      <p>· Εάν δημιουργήθηκε κάποιο πρόβλημα, κλπ</p>
      <p><i>«Η συνεπής συνδικαλιστική δράση ενοχλεί εκείνους που στην … «Agenda» τους θεωρούν ότι παρά τη συντριπτική αποτυχία των αντεργατικών τους σχεδίων, έστω και την ύστατη στιγμή θα καταφέρουν, με επιλογές που παραπέμπουν σε αλήστου μνήμης εποχές, να πάρουν τη ρεβάνς»</i>,<b> αναφέρουν χαρακτηριστικά τα σωματεία, καταλήγοντας:</b></p>
      <p>
        <i>«Αντί να δημιουργούν προσκόμματα στους εκπροσώπους των εργαζομένων, ας επισκεφθούν, επιτέλους, τα υποστελεχωμένα καταστήματα του Δικτύου, όπως άλλωστε οφείλουν, και να αφουγκραστούν από πρώτο χέρι τις καθημερινές αγωνίες, όλων εκείνων που μοχθούν για να μπορούν τα περιώνυμα στελέχη της ΔΑΔ να απολαμβάνουν από την προστατευτική τους γυάλα τους παχυλούς μισθούς και τα προνόμιά τους»</i>
      </p>
      <p>Αξίζει να σημειωθεί ότι και άλλα σωματεία, όπως των εργαζομένων της πρώην Αγροτικής και της πρώην Γενικής Τράπεζας, έβγαλαν ανακοινώσεις λαταγγελίας. </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>