<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774378,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="עצמאים בשטח: יש כאלה שחושבים שפרארי זה לחלשים"/>
    <meta property="og:description" content="בשנה האחרונה יותר ויותר חובבים של רכבי כביש־שטח עתירי ביצועים ויקרים, כמו טנדר המירוצים של פורד או מרצדס EQC, לא חיכו ליבואני הרכב אלא פנו לסוכני יבוא אישי. בסוף גם טסלה עשויה להגיע לארץ בדרך הזו"/>
  </head>
  <body>
    <article>
      <h1>עצמאים בשטח: יש כאלה שחושבים שפרארי זה לחלשים</h1>
      <h2>בשנה האחרונה יותר ויותר חובבים של רכבי כביש־שטח עתירי ביצועים ויקרים, כמו טנדר המירוצים של פורד או מרצדס EQC, לא חיכו ליבואני הרכב אלא פנו לסוכני יבוא אישי. בסוף גם טסלה עשויה להגיע לארץ בדרך הזו</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">תומר הדר</a></address>
      <p>בשלהי אוגוסט האחרון הגיע לישראל רכב כביש־שטח חשמלי ראשון מסוגו: מרצדס EQC. ה־EQC הוא ספינת הדגל החשמלית של מרצדס - רכב כביש־שטח בעל טווח מרשים של כ־400 קילומטר בין טעינות. אבל ללקוחות שראו את ה־EQC על הכביש בישראל ומיהרו ליצור קשר עם סוכנות מרצדס המרכזית, התברר שיעברו עוד כמה חודשים עד שיתחיל היבוא הסדיר של הרכב החשמלי, כלומר שהמכונית שהם ראו הגיעה ביבוא אישי. בינתיים כבר עושות את דרכן לארץ בנתיב זה עוד כמה יחידות של הרכב. ה־EQC מדגים תופעה שגם אם אינה רחבה יש לה השפעה על ענף הרכב בישראל: משוגעי רכב בעלי אמצעים לא מחכים ליבואן ומשיגים באמצעות סוכני יבוא אישי את רכב הכביש־שטח המאוד ספציפי שבו הם מעוניינים. לעתים קרובות הרכב הזה לא מיובא כלל לארץ ביבוא רשמי סדיר.</p>
      <p>דוגמה אחרת לתופעה נרשמה בספטמבר 2018, כשג'יפאים חדי עין הבחינו כי ג'יפ רנגלר מן הדגמים החדשים שנקראים רנגלר JL – ועוד בגרסת הרוביקון, הקיצונית - כבר נוסע בכבישי ישראל, וזאת אף שהיבוא בפועל החל רק במהלך 2019 על ידי היבואן הוותיק, סוכנות מכוניות לים התיכון. יתרה מזו, על הכבישים בארץ כבר מסתובב רכב שחלקו הקדמי נראה כמו זה של ג'יפ רנגלר אך חלקו האחורי הוא טנדר לחלוטין - מדובר בגלדיאטור - הטנדר של ג'יפ שאינו מיובא לישראל באופן סדיר על ידי סוכנות מכוניות לים התיכון.</p>
      <figure>
        <img src="https://images1.calcalist.co.il/PicServer3/2019/11/24/949626/07_4.jpg"/>
        <figcaption>מרצדס EQC. כביש־שטח חשמלי עם טווח מוצהר של 400 קילומטר בין טעינות</figcaption>
      </figure>
      <p>חובבי הז’אנר של טנדרים למטרות פאן, כלומר כאלה שמיועדים יותר למירוצי שטח ופחות לנשיאת שקי מלט, הבחינו בחודש שעבר בכמה טנדרים מסוג זה של טויוטה שנוסעים בכבישי ישראל: לא הטויוטה היילקס, סוס העבודה שמשווקת יוניון מוטורס יבואנית טויוטה, אלא טויוטה טאקומה TRD (ראשי תיבות של חטיבת המירוצים של טויוטה). זוהי גרסת הביצועים של הטאקומה, בן דודו האמריקאי הרחוק של ההיילקס, שמצויד במנוע בנזין עתיר כוחות סוס בעל שש בוכנות, מערכת מתלים שעברה שדרוגים בסדנת מירוצים, מושבים ספורטיביים ועוד תוספות רבות שהופכות את הטאקומה לחיית ביצועים.</p>
      <figure>
        <img src="https://images1.calcalist.co.il/PicServer3/2019/11/24/949628/19-ford-f-150-raptor-94983_l.jpg"/>
        <figcaption>פורד ראפטור. יכול לנסוע בשטח במהירות של 170 קמ”ש</figcaption>
      </figure>
      <p>
        <b>ביצועים, לא פוזה</b>
      </p>
      <p>גם לפורד יש טנדר מירוצים. הוא נקרא ראפטור והוא מצויד במנוע בעל שני מגדשי טורבו. הראפטור מתחרה בארה"ב במירוצי סיבולת ובישראל כבר נוסעים כמה כאלה, בעוד שבאולמות התצוגה של דלק מוטורס יבואנית פורד הוותיקה ממתינים בני הדודים הרחוקים והעממיים שמיועדים לעבודה קשה ומצוידים במנועי דיזל. המשותף לכל הרכבים האלה, מלבד העובדה שהגיעו ארצה ביבוא אישי, זו העובדה שמדובר בצעצועים לעשירים מזן שונה - כאלה שלא מחפשים רכב שיסובב ראשים אלא ביצועים. ולרוב מדובר בכלים שיבואני הרכב בישראל לא יכולים לספק.</p>
      <figure>
        <img src="https://images1.calcalist.co.il/PicServer3/2019/11/24/949625/07_3.jpg"/>
        <figcaption>טויוטה טאקומה TRD. בעל 276 כ"ס ומתלים מעולם המירוצים</figcaption>
      </figure>
      <p>"כל קבלן עשיר יכול לקנות פרארי ולעשות סיבוב דאווין בשכונה, זו חוכמה קטנה מאוד. לעומת זאת, מי שמבין ברכבי שטח קונה ראפטור ונוסע לקרוע איתו את המדבר”, אומר אחד מסוכני היבוא האישי. הראפטור מסוגל לנסוע 170 קמ”ש בשטח, וכמה יחידות מיוחדות בצה"ל מחזיקות כאלה.</p>
      <p>הצצה במפרט הראפטור ממחישה במה מדובר: מנוע בנפח 3.5 ליטרים בעל צמד מגדשי טורבו מפיק 450 כוחות סוס שמועברים אל ארבעת הגלגלים באמצעות תיבה אוטומטית בעלת עשר מהירויות. על שיכוך הזעזועים אחראים בולמי מירוצים וגם מערכת הבלימה משודרגת.</p>
      <p>המגמה של יבוא טנדרים ספורטיביים שמיועדים לנסיעה בשטח אינה ייחודית רק לפורד. גם גרסת המירוצים של טויוטה, טאקומה TRD, מככבת ברשימת החלומות של סוכני היבוא האישי. גם כאן יש מנוע בנפח 3.5 ליטרים שמפיק 276 כוחות סוס, מערכת מתלים שלקוחה מעולם המירוצים ועוד שלל תוספות.</p>
      <figure>
        <img src="https://images1.calcalist.co.il/PicServer3/2019/11/24/949623/07-1.jpg"/>
        <figcaption>ג’יפ רנגלר JL. נצפה בארץ עוד לפני שהחל היבוא הסדיר</figcaption>
      </figure>
      <p>"מי שקונה טנדר שטח ביבוא אישי, ובזמן האחרון יש לא מעט כאלה, מושפע מהעובדה שיבואני הרכב הוותיקים מזניחים את הלקוחות שבאמת אוהבים רכב", מסביר אחד הסוכנים. “מדובר בלקוחות שמשלמים מעל חצי מיליון שקל עבור רכב ובאמת נוסעים המון בשטח, אבל הם לא רוצים לנד קרוזר פראדו כמו שמוכרים אצל היבואן, רכב מעולה בפני עצמו אבל שלא מתאים למירוצים במדבר. יבואני הרכב התכנסו לכיוונים מאוד ברורים בשוק היוקרה והזניחו בתהליך לקוחות שבאמת מבינים רכב. אין פלא שכיום יש ביקוש משמעותי בפלח הזה".</p>
      <p>לדברי גורמים בענף היבוא האישי, בהעדפות של לקוחותיהם השיקול הכלכלי הוא לא המרכזי: "הדגם הכי נמכר אצלנו הוא ג'יפ רנגלר, תמיד היה טפטוף, אבל ב־2018 יצא רנגלר חדש שנקרא JL. היבואן הוותיק חיכה כמעט חצי שנה עד שהוא הגיע, ועכברי השטח לא יכלו לחכות יותר, אז החלו הזמנות לדגם החדש. גם כאשר היבואן בסוף הביא את הרנגלר, הוא בחר לייבא אותו רק עם מנוע שמגיע ממכוניות של אלפא רומיאו ויש לו טורבו — משהו שמבחינת אנשי השטח הכבדים הוא בחזקת חילול קודש. לכן אחרי שהחל היבוא של הרנגלר דווקא על ידי היבואן הוותיק הגיעו הרבה פניות של לקוחות שרצו לקנות את הדגם שמשווקים בארצות הברית אך לא בישראל - שמצויד במנוע בעל שש בוכנות ובלי טורבו", מסביר אחד הסוכנים.</p>
      <p>
        <b>לא יכולים לחכות</b>
      </p>
      <p>על פני השטח, בין יבואני הרכב לסוכני היבוא האישי שורר שלום קר. זאת לאחר שחוק רישוי רכב, החוק המסדיר את מעמדם של כל העוסקים ביבוא רכב בישראל, שעבר ב־2016, הסדיר גם את מעמדו של מי שמייבא ארצה כמות זעומה של רכבים. אך בפועל, מתנהלת בין הצדדים מלחמה — במישור המשפטי בעיקר. רק לפני כחודש וחצי נדחתה עתירה של ארבעה יבואני רכב (יוניון מוטורס, קבוצת קרסו, סוכנות מכוניות לים התיכון וחברת המזרח) שטענו כי אינם יכולים לספק אחריות לרכבים שלא הם ייבאו. ובשבוע שעבר הוגשה תביעה של כמה ישראלים שייבאו רכב ביבוא אישי נגד יבואני רכב ותיקים, בטענה שהם לא ביצעו ריקולים למכוניות של הלקוחות כנדרש לפי חוק.</p>
      <p>שוק רכבי השטח עתירי הביצועים הוא אמנם שולי, אך מגלגל לא מעט כסף לנוכח מחירי הרכבים שמאמירים בקלות לחצי מיליון שקלים. נתונים רשמיים על היקף היבוא של רכבים כאלה אין, שכן משרד התחבורה מסרב לחשוף אותם. אולי מסיבה זו מעדיפים רוב סוכני היבוא האישי שלא להיחשף, למרות שעיסוקם חוקי.</p>
      <p>הרצון להיות לפני כולם הוא גורם לא מבוטל בפלח שוק זה, ובימים אלה כבר ניתן לשלם אצל סוכני יבוא אישי מקדמות על רכבים כדוגמת לנד רובר דיפנדר החדש — דגם שלפי לנד רובר צפוי להיות אחד מרכבי השטח הטובים בעולם. הדגש אצל הסוכנים הוא שהרכב יגיע לפני תחילת היבוא הסדיר של הרכב בידי יבואן לנד רובר הוותיק: “כן, השיקול של האקסקלוסיביות קריטי אבל הוא לא היחיד. סביר להניח שהכמויות מהדיפנדר החדש שיינתנו לשוק הרכב הישראלי יהיו מוגבלות והמחיר יהיה מעל 500 אלף שקל. הרבה פעמים לקוחות מוכנים לשלם מחיר די קרוב למחיר של היבואן אבל לקבל את הרכב לפני", מסביר אחד הסוכנים.</p>
      <p>בפועל, המשותף לכל סוכני היבוא האישי הוא השירות ללקוחות שרוצים את הייחודי והקיצוני, לאו דווקא בתחום מכוניות הספורט. מסיבה זו לוטשים כל הסוכנים עיניים למטרה אחת. "החוק בישראל דורש מאפשר לייבא מכונית רק אם יש מוסך שיודע לטפל בה. כיום יש מכונית אחת בולטת שאין בארץ שום מוסך שיכול לטפל בה - טסלה", מסביר אחד הסוכנים. "ברגע שמשרד התחבורה יעניק אישור יבוא פורמלי לסוכן ישראלי של טסלה, יגיע לישראל גל של מכוניות ביבוא אישי של עשרות, אם לא מאות לקוחות שרוצים לקבל את המכונית לפני כולם. הסוכנות המקומית פשוט תצטרך להסתגל למצב בישראל".</p>
    </article>
  </body>
</html>