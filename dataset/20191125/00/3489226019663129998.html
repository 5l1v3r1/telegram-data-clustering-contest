<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/belopoylos-ta-16xrona-prosfygopoyla-den-einai-asynodeyta-paidia"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Βελόπουλος: Τα 16χρονα προσφυγόπουλα δεν είναι ασυνόδευτα παιδιά"/>
    <meta property="og:description" content="Σε ευκαιρία για ένα ακόμα ακροδεξιό κρεσέντο μετέτρεψε ο Κυρ. Βελόπουλος την ύψιστη κοινοβουλευτική διαδικασία της αναθεώρησης του Συντάγματος, κρίνοντας πως τα 16χρονα προσφυγόπουλα δεν πρέπει να λογίζονται ως ασυνόδευτα παιδιά."/>
  </head>
  <body>
    <article>
      <h1>Βελόπουλος: Τα 16χρονα προσφυγόπουλα δεν είναι ασυνόδευτα παιδιά</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Άγγελος Προβολισιάνος</a></address>
      <h4>Σε ευκαιρία για ένα ακόμα ακροδεξιό κρεσέντο μετέτρεψε ο Κυρ. Βελόπουλος την ύψιστη κοινοβουλευτική διαδικασία της αναθεώρησης του Συντάγματος, κρίνοντας πως τα 16χρονα προσφυγόπουλα δεν πρέπει να λογίζονται ως ασυνόδευτα παιδιά.</h4>
      <p>Κατά τη διάρκεια του σοβινιστικού του οίστρου στην Ολομέλεια, <b>ο τηλεπωλητής επιστολών του Ιησού επικαλέστηκε το νέο νόμο που ανακοίνωσε ο καγκελάριος Σ. Κουρτς </b>με τον οποίο μπαίνει λουκέτο στα τζαμιά της Αυστρίας. Έφερε ως παράδειγμα τα ξερονήσια που χρησιμοποιούν στη Δανία για να απομονώνουν πρόσφυγες και μετανάστες, ενώ αναφέρθηκε και στον <b>"gang law" </b>της Ισπανίας σύμφωνα με τον οποίο -κατά τα λεγόμενά του- στη χώρα της Ιβηρικής έχει καταργηθεί το άσυλο.</p>
      <p><b><i>«Αν εσείς θέλετε να κάνετε την Ελλάδα μουσουλμανική, εμείς έχουμε άλλη άποψη. Η Ελλάδα θα μείνει ελληνική και χριστιανική. Ανεκτική μεν, ελληνική και χριστιανική δε. Τελεία και παύλα και σε όποιον αρέσει» </i></b>είπε και έψεξε τον πρωθυπουργό για την επιλογή να διορίσει την <b>Ειρήνη Αγαπηδάκη </b>στη θέση της Εθνικής Συντονίστριας για τα ασυνόδευτα προσφυγόπουλα επειδή είναι συνεργαζόμενη με τον… <b>Τζορτζ Σόρος </b>στο Πανεπιστήμιο της Κύπρου.</p>
      <p>Ισχυρίστηκε δε ότι οι πρόσφυγες και οι μετανάστες δεν έχουν χαρτιά και διαβατήρια γιατί τα σκίζουν. <b><i>«Πώς τους καλείτε και λέτε να έρθουν εδώ τα ασυνόδευτα παιδιά;»</i></b> διερωτήθηκε και πρόσθεσε απευθυνόμενος στον Κυρ. Μητσοτάκη: «Να ξεκαθαρίσουμε τους όρους. Τι σημαίνει ασυνόδευτο παιδί; Είναι ο μαντράχαλος ο 23χρονος; Γιατί παιδάκι είναι κάτω από 12 έτη. <b>Ο 16χρονος δεν είναι παιδάκι, είναι ανήλικος» είπε.</b></p>
      <p>Επίσης, προσπαθώντας να καλέσει τις αρμόδιες Αρχές να κάνουν push back εναντίον των προσφύγων, μπέρδεψε τον όρο με τα… push ups! <i><b>«Από την άλλη απαγορεύεται το push-up» είπε και αντιλαμβανόμενος τη γκάφα έσπευσε να διορθώσει. «Γιατί να μην κάνουμε pus back;» </b></i>επανέλαβε δις χωρίς φυσικά να ενδιαφέρεται καν για το ενδεχόμενο να χαθούν κι άλλες ζωές στον υγρό τάφο του Αιγαίου. </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>