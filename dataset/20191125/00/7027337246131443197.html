<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700062/%D8%B1%D8%A6%DB%8C%D8%B3%E2%80%8C%D8%B3%D8%A7%D8%B2%D9%85%D8%A7%D9%86-%D8%B2%D9%86%D8%AF%D8%A7%D9%86%E2%80%8C%D9%87%D8%A7-%D8%AE%D8%A7%D9%86%D9%88%D8%A7%D8%AF%D9%87-%D8%A8%D8%A7%D8%B2%D8%AF%D8%A7%D8%B4%D8%AA%E2%80%8C%D8%B4%D8%AF%DA%AF%D8%A7%D9%86-%D8%A8%D9%87-%D9%85%D8%B1%D8%A7%D8%AC%D8%B9-%D9%82%D8%B6%D8%A7%D8%A6%DB%8C-%D9%85%D8%B1%D8%A7%D8%AC%D8%B9%D9%87-%DA%A9%D9%86%D9%86%D8%AF-%D8%AD%D9%88%D8%A7%D8%AF%D8%AB-88-%D8%AF%D8%B3%D8%AA-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D9%86%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="رئیس‌سازمان زندان‌ها: خانواده بازداشت‌شدگان به مراجع قضائی مراجعه کنند/ حوادث 88 دست قوه قضاییه نبود"/>
    <meta property="og:description" content="هیئت‌های بازرسی هم توسط رئیس قوه قضائیه برای سرکشی و گفت‌وگو با بازداشتی‌ها روانه بازداشتگاه‌ها شده‌اند که دادستان کل کشور در دیداری که از زندان فشافویه داشت، وضعیت بازداشتی‌های مستقر در این زندان را مثبت ارزیابی کرده بود."/>
  </head>
  <body>
    <article>
      <h1>رئیس‌سازمان زندان‌ها: خانواده بازداشت‌شدگان به مراجع قضائی مراجعه کنند/ حوادث 88 دست قوه قضاییه نبود</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>هیئت‌های بازرسی هم توسط رئیس قوه قضائیه برای سرکشی و گفت‌وگو با بازداشتی‌ها روانه بازداشتگاه‌ها شده‌اند که دادستان کل کشور در دیداری که از زندان فشافویه داشت، وضعیت بازداشتی‌های مستقر در این زندان را مثبت ارزیابی کرده بود.</b>
      </p>
      <p>رئیس سازمان زندان‌ها گفته است: خانواده‌ها باید به مراجع قضائی مراجعه کنند، چراکه این موضوع در اختیار مراجع قضائی است و سازمان زندان‌ها فقط مسئول نگهداری افرادی است که بازداشت شده‌اند.<br/><br/>براساس سخنان مسئولان قضائی از جمله سخنگوی قوه قضائیه و دادستان کل کشور در روزهای گذشته و صحبت‌های دیروز رئیس سازمان زندان‌ها تعیین تکلیف بازداشتی‌های اعتراضات اخیر در حال انجام است و خانواده‌ها می‌توانند برای اطلاع از وضعیت فرزندان بازداشتی خود به قوه قضائیه مراجعه کنند.</p>
      <p>برخلاف رویه قضائی در سال‌های گذشته که خانواده‌های افراد بازداشتی در اعتراضات 96 و 88 و حتی 78 هفته‌ها و حتی ماه‌ها به‌دنبال گرفتن اطلاع و خبر از اعضای خانواده خود بودند که در بازداشت به سر می‌بردند و ارگان و سازمانی هم مسئولیت بازداشت و نگهداری برخی را بر عهده نمی‌گرفت، این‌بار درِ دستگاه قضائی به روی خانواده‌ها باز است و قوه قضائیه همه مسئولیت‌ها را دراین‌باره بر عهده گرفته است. <br/><br/>هیئت‌های بازرسی هم توسط رئیس قوه قضائیه برای سرکشی و گفت‌وگو با بازداشتی‌ها روانه بازداشتگاه‌ها شده‌اند که دادستان کل کشور در دیداری که از زندان فشافویه داشت، وضعیت بازداشتی‌های مستقر در این زندان را مثبت ارزیابی کرده بود. <br/><br/>هرچند در گزارش توصیفی خبرگزاری فارس از زندان فشافویه از نارضایتی برخی بازداشتی‌ها درباره نحوه اعتراف‌گیری مطالبی منتشر شده است.<br/><br/><b>چشم‌بسته و دست‌بسته از ما اعتراف گرفتند!</b><br/><br/>برای مثال در این گزارش آمده است که «یکی از متهمان جلوی دادستان کل کشور را می‌گیرد و می‌گوید به چه حقی چشم‌بسته و صورت‌بسته به ما می‌گویند باید هرچه را ما می‌گوییم در برگه اعترافاتتان بنویسید. دادستان کل کشور می‌گوید این‌گونه نیست و این موضوع درست نیست. متهم باز هم اصرار می‌کند که این‌گونه بوده است. دادستان می‌گوید این اتفاق اینجا افتاده؟ جوان می‌گوید نه. اینجا که همه امکانات از جمله ناهار و شام و صبحانه به ما می‌دهند ما نمی‌دانیم کجا ما را بردند که کتک زدند. دادستان کل کشور می‌گوید من این موضوع را رسیدگی می‌کنم و می‌کوشم زودتر وضعیت شما را روشن کنند تا تکلیفتان زودتر مشخص شود».<br/><br/><b>همه بازداشتی‌ها با خانواده‌شان تماس داشته‌اند</b><br/><br/>همچنین در این گزارش بر اهمیت تماس تلفنی زندانیان با خانواده‌ها توسط دادستان تأکید شده است. «منتظری خطاب به بازداشتی‌ها می‌گوید شما توانسته‌اید با خانواده‌تان تماس بگیرید؟ بازداشتی‌ها می‌گویند تماس داشته‌ایم. منتظری بار دیگر می‌پرسد مطمئن باشم که همگی شما با خانواده‌تان صحبت کرده‌اید و آنها مطلع هستند که وضعیت شما چگونه است؟».<br/><br/><b>اتفاقاتی که سال ۸۸ افتاد در مجموعه‌ای غیر از قوه قضائیه بود</b><br/><br/>اکنون نیز علی‌اصغر جهانگیر، رئیس سازمان زندان‌ها، در پاسخ به این پرسش که برخی نگران اتفاقاتی هستند که پیش از این در کهریزک رخ داد و رهبری انقلاب نیز آن را محکوم کردند؛ برای جلوگیری از چنین حوادثی چه تمهیداتی اندیشیده‌اید، تصریح کرد: اتفاقاتی که در سال ۸۸ افتاد، در مجموعه‌ای بود که در اختیار قوه ‌قضائیه و سازمان زندان‌ها نبود، اما ما همه تلاش خود را به کار می‌بریم تا مشکلی برای بازداشتی‌ها پیش‌ نیاید. او همچنین درباره آمار معترضانی که آزاد شده‌اند، گفت: اطلاع‌رسانی در این زمینه نیز در روزهای آینده انجام خواهد شد.<br/><br/><b>آیا همه دستگیرشدگان در اختیار سازمان زندان‌ها هستند؟!</b><br/><br/>او در پاسخ به این پرسش که آیا همه دستگیرشدگان در اختیار سازمان زندان‌ها قرار گرفته‌اند، توضیح داد: در این زمینه باید مقامات انتظامی و امنیتی پاسخ‌گو باشند.<br/><br/>رئیس سازمان زندان‌ها همچنین در واکنش به اینکه برخی خانواده‌های بازداشت‌شدگان اعلام می‌کنند که کسی پاسخ‌گوی آنها نیست، چه روندی برای اطلاع‌رسانی در نظر گرفته‌اید و این خانواده‌ها از چه طریقی می‌توانند اطلاعات لازم را کسب کنند؟ گفت: خانواده‌ها باید به مراجع قضائی مراجعه کنند، چراکه این موضوع در اختیار مراجع قضائی است و سازمان زندان‌ها فقط مسئول نگهداری افرادی است که بازداشت شده‌اند، بنابراین خانواده‌ها باید به شعبات مربوطه قضائی مراجعه کنند و اطلاعات لازم را از آن شعبات دریافت کنند و چنانچه اجازه ملاقات داشته باشند، روند اجرای ملاقات انجام خواهد شد.<br/><br/>به‌هرحال هنوز مشخص نیست همه بازداشتی‌ها تحویل قوه قضائیه و سازمان زندان‌ها شده‌اند یا خیر؟ اما مسئله مهم این است که قوه قضائیه خود را در مقام پاسخ‌گویی در مقابل خانواده‌های بازداشتی‌ها قرار داده است و همین امر می‌تواند عامل محرکه قوه قضائیه باشد تا از سرنوشت تمامی افراد بازداشت‌شده اطلاع کسب کند و در اختیار خانواده‌ها قرار دهد.</p>
      <p>منبع: روزنامه شرق</p>
    </article>
  </body>
</html>