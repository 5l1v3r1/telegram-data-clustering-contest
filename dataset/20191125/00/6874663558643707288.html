<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774488,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="שר התחבורה: &quot;פינוי שדה דב היה טעות, לא אאפשר לסגור את השדה בהרצליה&quot;"/>
    <meta property="og:description" content="בצלאל סמוטריץ התייחס גם לאוטובוסים שהחלו לפעול בשבת: &quot;כואב לי משום שהשבת היא ערך חשוב ביהדות. אני לא מתכחש למחיר שמשלמים כשאין תחבורה ציבורית, אבל יש פתרונות בלי לעשות אצבע בעין&quot;"/>
  </head>
  <body>
    <article>
      <h1>שר התחבורה: "פינוי שדה דב היה טעות, לא אאפשר לסגור את השדה בהרצליה"</h1>
      <h2>בצלאל סמוטריץ התייחס גם לאוטובוסים שהחלו לפעול בשבת: "כואב לי משום שהשבת היא ערך חשוב ביהדות. אני לא מתכחש למחיר שמשלמים כשאין תחבורה ציבורית, אבל יש פתרונות בלי לעשות אצבע בעין"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">אמיתי גזית</a></address>
      <p>עוד לפני שמונה לשר תחבורה בצלאל סמוטריץ היה מהמתנגדים הבולטים לפינוי שדה דב על כך הוא אמר היום, כי "עבדו עלינו, סגירת שדה דב הייתה שגיאה. הקרב הבא הוא לוודא ששדה התעופה בהרצליה לא ייסגר לפני שתהיה חלופה מספיק טובה, לא אחזור שנית על הטעות של שדה דב", סמוטריץ דיבר בכנס לשכת שמאי המקרקעין באילת. בהקשר זה יש לזכור כי רשות מקרקעי ישראל מקדמת תוכנית לבניית עשרת אלפים דירות בשטח שבו שוכן שדה התעופה.</p>
      <p>על האוטובוסים שהחלו לפעול בשבת בכמה ערים במרכז אמר סמוטריץ, "זה כואב שראש העיר הגדולה במדינת ישראל (רון חולדאי, א"ג) אומר שעיר לא יכולה להיות יהודית כפי שספסל לא יכולה להיות יהודית. לדעתי ספסל גם לא יכול להיות דמוקרטי. כואב לי משום שהשבת היא ערך חשוב ביהדות. אני לא מתכחש למחיר שמשלמים כשאין תחבורה ציבורית, אבל יש פתרונות בלי לעשות אצבע בעין.</p>
      <figure>
        <img src="https://images1.calcalist.co.il/PicServer3/2019/10/14/940534/YE2543263_l.jpg"/>
        <figcaption>שר התחבורה בצלאל סמוטריץ <br/>צילום: אבי מועלם</figcaption>
      </figure>
      <p>כואב לי שהגענו למצב שיש אזורים שבהם השבת לא חשובה. האם אנחנו באמת רוצים ערים לחרדים וערים לחילוניים?! כרגע אין לי מה לעשות עם זה, אבל אני קורא לראשי ערים אחרים לא להצטרף לזה. אני חושב ששינויים בסטטוס קוו צריך לעשות בדיאלוג והסכמה".</p>
      <p>בהקשר של הפלונטר הפוליטי אמר, "אסור בשום פנים ואופן להגיע לעוד מערכת בחירות. אני אומר את זה כמי שכנראה יצטרך לעשות ויתורים שיאפשרו הקמה של ממשלת אחדות".</p>
      <p>"קח כל משרד ממשלתי תראה מה מעניין 90% ממדינת ישראל. זה האירוע שבו צריך לטפל, אני קורא לחברי בכנסת, שימו בצד שאיפות לגיטימיות אני יודע שאצטרך לשים בצד שאיפות אולטרא ימניות שלי. יש בינינו מכנה משותף הרבה יותר גדול ממה שנדמה. צריך להתעסק בחיים עצמם. למשל לטפל במשבר התחבורה הדרמטי שבו המדינה נמצאת, זה לא משהו שעושים בלי ממשלה ובלי תקציב".</p>
      <p>על כתבי האישום כנגד ראש הממשלה בנימין נתניהו אמר סמוטריץ "מעט האמון שהיה לי במערכת אכיפה החוק נשחק. מה שהופך עבריין לעבריין זה המעשים שלו לא בית המשפט. זו מערכת שמכילה על עצמה סטנדרטים שונים מאילו שהיא מצפה מאחרים. אני לא אוהב הרבה דברים בהתנהלות של נתניהו, אבל הוא לא אדם מושחת. מה שמניע אותו זו טובתה של מדינת ישראל."</p>
      <p>במענה לטענה כי כשר מצופה להיות ממלכתי ענה סמוטריץ כי "יש תפיסה מעוותת של המושג ממלכתיות, אני אומר את מה שאני מאמין בו. ממלכתיות זו נאמנות מוחלטת לציבור והרבה אומץ לחתור לתקן את מה שצריך לתקן. מותר לומר שיש בעיית אמון במערכת המשפט במדינת ישראל, בפרקליטות ובבתי המשפט. זה מצב שאי אפשר לקבל אותו. אם נשתיק את הביקורת לא נתקן את זה".</p>
    </article>
  </body>
</html>