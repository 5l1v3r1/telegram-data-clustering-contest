<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348144.html"/>
    <meta property="og:site_name" content="עקב האכזבה מקאזינס, נשקלת אופציה לרענון הסגל"/>
    <meta property="article:published_time" content="2019-11-25T00:02:00+00:00"/>
    <meta property="og:title" content="עקב האכזבה מקאזינס, נשקלת אופציה לרענון הסגל"/>
    <meta property="og:description" content="בהפועל ירושלים, שתפגוש ב-21:00 את מכבי ת&quot;א ברבע גמר הגביע, שוקלים את החלפת הגארד שגם הפעם לא יהיה בסגל. שמו של אלכס פרס עלה כמחליף אפשרי"/>
  </head>
  <body>
    <article>
      <h1>עקב האכזבה מקאזינס, נשקלת אופציה לרענון הסגל</h1>
      <h2>בהפועל ירושלים, שתפגוש ב-21:00 את מכבי ת"א ברבע גמר הגביע, שוקלים את החלפת הגארד שגם הפעם לא יהיה בסגל. שמו של אלכס פרס עלה כמחליף אפשרי </h2>
      <address><time datetime="2019-11-25T00:02:00+00:00">25 Nov 2019, 00:02</time> by <a rel="author">מאת תום נחום</a></address>
      <figure>
        <img src="https://images.one.co.il/images/d/dmain/ms/gg1427447.jpg"/>
        <figcaption>אייזיאה קאזינס. בירושלים מאוכזבים (אורן בן חקון)</figcaption>
      </figure>
      <p>חבולה אחרי הדעיכה ביכולתה בשלושת המשחקים האחרונים, שכללו את שני הפסדי הבכורה שלה העונה בליגת האלופות של פיב״א, מחזיקת גביע המדינה הפועל ירושלים סיימה את הכנותיה לקראת רבע גמר הגביע מול מכבי תל אביב הערב (שני) ב-21:00 בהיכל מנורה מבטחים.</p>
      <p>לאחר מציאת הפתרון לסאגת מועד המשחק, שכללה איום לא להופיע, החבורה האדומה של עודד קטש רוצה להתאושש ולחזור למסלול הניצחונות אחרי הירידה החדה ביכולתה בשלושת המשחקים האחרונים, כולל ה-91:84 לסן פבלו בורגוס בספרד במסגרת ליגת האלופות וגם אחרי ה-80:85 הלא משכנע על הפועל תל אביב בשמינית הגמר.</p>
      <p>במועדון האדום מהבירה רוצים לחלוף על פני המשוכה הצהובה הגבוהה הניצבת בפניהם על מנת להמשיך במסע ההגנה על התואר ולעשות צעד נוסף ומשמעותי בדרך לזכייה שנייה ברציפות וגביע שישי בתולדות המועדון. בבירה מסמנים את המשחק הזה כחשוב ביותר עד כה העונה ורוצים להשכיח את ה-89:73 לצהובים במסגרת המחזור הרביעי בליגה.</p>
      <figure>
        <img src="https://images.one.co.il/images/one/450_250/gg1440099.jpg"/>
        <figcaption>עודד קטש. הקבוצה שלו תנסה להתאושש דווקא מול מכבי ת"א (אורן בן חקון)</figcaption>
      </figure>
      <p>המאמן עודד קטש בחר גם הפעם שלא לרשום בסגל למשחק את הגארד האמריקאי אייזיאה קאזינס ואת הסנטר הליטאי מינדאוגאס קופשאס, כאשר חמשת הזרים שיירשמו למשחק הם ג׳יימס פלדין, ג׳ייקובן בראון, טרנט לוקט, סולימאן בריימו וטיישון תומאס.</p>
      <p>בתוך כך, בעקבות האכזבה מיכולתו של אייזיאה קאזינס, במועדון בוחנים אפשרות לרענן את הסגל ולהחליפו, כאשר בין השמות שעלו על הפרק ניתן למצוא את שמו של אקס מכבי חיפה, הגארד האמריקאי/מקסיקני אלכס פרס בן ה-26, ששוחרר לאחרונה מז׳לגיריס קובנה הליטאית. עם זאת, חשוב לציין שהחלטה סופית בנושא טרם התקבלה.</p>
    </article>
  </body>
</html>