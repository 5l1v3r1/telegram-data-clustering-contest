<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939678/%DB%B1%DB%B7%DB%B7-%D9%85%DB%8C%D9%84%DB%8C%D9%88%D9%86-%D8%AE%D8%A7%D9%86%D9%88%D8%A7%D8%B1-%DA%A9%D9%85%DA%A9-%D8%AD%D9%85%D8%A7%DB%8C%D8%AA%DB%8C-%DA%AF%D8%B1%D9%81%D8%AA%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="۱۷.۷ میلیون خانوار کمک حمایتی گرفتند"/>
    <meta property="og:description" content="آنطور که رییس سازمان برنامه و بودجه اعلام کرده است، در اولین مرحله پرداخت حمایت معیشتی، برای ۱۷ میلیون و ۷۰۰ هزار نفر خانوار پرداخت شده است.به گزارش ایسنا، در حالی مرحله پرداخت کمک‌های حمایتی در چند روز گذشته انجام شد که تازه‌ترین اعلام نوبخت از این حکایت دارد که در دور اول به ۱۷ میلیون و ۷۰۰ هزار خانوار پرداختی انجام شده که در مجموع بیش از ۲۴۲۰ میلیارد تومان به حساب سرپرستان خانوار واریز شده است.با اصلاح قیمت بنزین و سهمیه‌بندی آن قرار شد مابه‌التفاوت ایجاد شده که حدود ۳۰ هزار میلیارد تومان در سال برآورد می‌شود به مردم برگردد. بر این اساس برای خانوار‌های تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان تعیین شد.دولت اعلام کرده بود به بیش از ۱۸ میلیون خانوار کمک حمایتی تعلق می‌گیرد که نزدیک به ۶۰ میلیون نفر را در بر خواهد گرفت، اما آنچه اعلام شده نشان می‌دهد کمک‌های واریزی برای کمتر از ۱۸ میلیون خانوار بوده است.توضیحات دریافتی از این حکایت دارد که با توجه به این‌که شرایطی فراهم شده تا افرادی که در دور اول مشمول دریافت نبودند درخواست…"/>
  </head>
  <body>
    <article>
      <h1>۱۷.۷ میلیون خانوار کمک حمایتی گرفتند</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>آنطور که رییس سازمان برنامه و بودجه اعلام کرده است، در اولین مرحله پرداخت حمایت معیشتی، برای ۱۷ میلیون و ۷۰۰ هزار نفر خانوار پرداخت شده است.<br/><br/>به گزارش ایسنا، در حالی مرحله پرداخت کمک‌های حمایتی در چند روز گذشته انجام شد که تازه‌ترین اعلام نوبخت از این حکایت دارد که در دور اول به ۱۷ میلیون و ۷۰۰ هزار خانوار پرداختی انجام شده که در مجموع بیش از ۲۴۲۰ میلیارد تومان به حساب سرپرستان خانوار واریز شده است.<br/><br/>با اصلاح قیمت بنزین و سهمیه‌بندی آن قرار شد مابه‌التفاوت ایجاد شده که حدود ۳۰ هزار میلیارد تومان در سال برآورد می‌شود به مردم برگردد. بر این اساس برای خانوار‌های تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان تعیین شد.<br/><br/>دولت اعلام کرده بود به بیش از ۱۸ میلیون خانوار کمک حمایتی تعلق می‌گیرد که نزدیک به ۶۰ میلیون نفر را در بر خواهد گرفت، اما آنچه اعلام شده نشان می‌دهد کمک‌های واریزی برای کمتر از ۱۸ میلیون خانوار بوده است.<br/><br/>توضیحات دریافتی از این حکایت دارد که با توجه به این‌که شرایطی فراهم شده تا افرادی که در دور اول مشمول دریافت نبودند درخواست خود را مطرح کنند و در صورت تایید به لیست دریافت‌کنندگان کمک‌های حمایتی اضافه شوند، این تعداد خانوار می‌توانند در ماه‌های بعد افزایش یافته و از ۱۸ میلیون خانوار عبور کند.<br/><br/>طبق اعلام دولت دریافت‌کنندگان کمک حمایتی از مددجویان کمیته امداد، بهزیستی، زنان سرپرست خانوار، بازنشستگان، مستمری بگیران، معلمان، روستاییان و عشایر، کارگران، کارمندان و اقشار کم درآمد جامعه هدف کمک حمایتی دولت تشکیل می‌شوند.<br/><br/>گفتنی است؛ طبق اعلام سازمان برنامه و بودجه دولت در هر ماه حدود ۲۵۰۰ میلیارد تومان از محل افزایش قیمت بنزین درآمد کسب می‌کند که به مردم برخواهد گشت.</p>
    </article>
  </body>
</html>