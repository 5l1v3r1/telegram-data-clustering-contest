<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/televizia-fox-sports-na-tyzden-prerusila-spolupracu-s-van-bastenom-cl722937.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Televízia Fox Sports na týždeň prerušila spoluprácu s van Bastenom"/>
    <meta property="og:description" content="24hod.sk - Televízia Fox Sports na týždeň prerušila spoluprácu s van Bastenom - V roku 1964 sa narodil legendárny holandský futbalista MARCO VAN BASTEN, bývalý kanonier talianskeho klubu AC Miláno. Držiteľ Zlatej lopty z rokov 1988, 1989 a 1992. Majster Európy z roku 1988."/>
  </head>
  <body>
    <article>
      <h1>Televízia Fox Sports na týždeň prerušila spoluprácu s van Bastenom</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>V roku 1964 sa narodil legendárny holandský futbalista MARCO VAN BASTEN, bývalý kanonier talianskeho klubu AC Miláno. Držiteľ Zlatej lopty z rokov 1988, 1989 a 1992. Majster Európy z roku 1988.</b><br/>Amsterdam 25. novembra (TASR) - Po škandále s nacistickým pozdravom prerušila televízna stanica Fox Sports na jeden týždeň spoluprácu s bývalým holandským reprezentantom Marcom van Bastenom.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574726658.'"/>
      </figure>
      <p>"<i>Jeho honorár za toto obdobie dostane holandský inštitút pre dokumentovanie následkov vojny. Bol to nemiestny žart v nesprávnom okamihu</i>," citovala agentúra DPA vyhlásenie televízie.<br/><br/>Van Basten sa už verejne ospravedlnil za nacistický pozdrav, ktorý neuvážene použil počas priameho prenosu zápasu Eredivisie medzi Ajaxom Amsterdam a Heraclesom Almelo (4:1).<br/><br/>Majster Európy z roku 1988 okomentoval v štúdiu jazykové schopnosti holandského moderátora Hansa Kraaya, ktorý sa s nemeckým trénerom Heraclesu Frankom Wormuthom pokúšal rozprávať v jeho rodnej reči, slovami: "Nicht so gut, Sieg Heil, Pfannkuchen". Van Basten chcel náhodným skombinovaním známych nemeckých slov, v tomto prípade nacistického pozdravu a palaciniek, podotknúť, že sa mu to príliš nevydarilo.<br/><br/>Za svoj prešľap sa okamžite ospravedlnil s odôvodnením, že išlo o svojský vtip: "<i>Nemal som v úmysle šokovať ľudí. Chcel som len okomentovať Hansovu nemčinu.</i>" Ospravedlnenie pridala aj televízna stanica: "<i>Jeho pripomienky boli neprimerané. Žiaľ, podobná situácia sa nestala prvýkrát.</i>"<br/><br/>Načasovanie bolo vskutku nešťastné. Tímy po celom Holandsku totiž práve v prebiehajúcom kole vyjadrujú odmietavý postoj voči rasizmu v nadväznosti na minulotýždňové pokriky z druholigového zápasu medzi FC Den Bosch a Excelsiorom.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>