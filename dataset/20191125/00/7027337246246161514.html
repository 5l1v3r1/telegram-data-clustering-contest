<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700215/%D8%AF%D8%B3%D8%AA%DA%AF%DB%8C%D8%B1%DB%8C-15-%D9%86%D9%81%D8%B1-%D8%A7%D8%B2-%D8%B9%D8%A7%D9%85%D9%84%D8%A7%D9%86-%D8%A7%D8%B5%D9%84%DB%8C-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%B4%DB%8C%D8%B1%D8%A7%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="دستگیری 15 نفر از عاملان اصلی ناآرامی های شیراز"/>
    <meta property="og:description" content="فرمانده انتظامی استان فارس گفت: با تلاش مأموران پلیس امنیت عمومی، ۱۵ نفر از عاملان اصلی تخریب و آتش سوزی بانک‌ها و پمپ بنزین‌های کلان شهر شیراز در اغتشاشات و ناآرامی‌های اخیر دستگیر شدند."/>
  </head>
  <body>
    <article>
      <h1>دستگیری 15 نفر از عاملان اصلی ناآرامی های شیراز</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040923_549.jpg"/>
      </figure>
      <p>فرمانده انتظامی استان فارس گفت: با تلاش مأموران پلیس امنیت عمومی، ۱۵ نفر از عاملان اصلی تخریب و آتش سوزی بانک‌ها و پمپ بنزین‌های کلان شهر شیراز در اغتشاشات و ناآرامی‌های اخیر دستگیر شدند.</p>
      <p>به گزارش تسنیم، به نقل از معاونت اجتماعی نیروی انتظامی استان فارس سردار رهام بخش حبیبی اظهار داشت: در جریان اعتراضات هفته گذشته درباره سهمیه‌بندی سوخت، عده‌ای فرصت‌طلب با سوءاستفاده از این موضوع اقدام به تخریب اموال عمومی و دولتی از جمله بانک‌ها و پمپ بنزین‌های سطح شهر شیراز کردند.</p>
      <p>وی افزود: مأموران پلیس امنیت عمومی این فرماندهی با انجام اقدامات اطلاعاتی و پلیسی گسترده، 15 نفر از عاملان اصلی تخریب و آتش‌سوزی بانک‌ها و پمپ بنزین‌های کلان شهر شیراز را شناسایی و طی چند عملیات غافلگیرانه آنها را در مخفیگاهشان دستگیر کردند.</p>
      <p>فرمانده انتظامی استان فارس با بیان اینکه متهمان با تشکیل پرونده برای سیر مراحل قانونی تحویل مرجع قضایی شدند، گفت: در بازرسی از مخفیگاه این افراد، مقادیر زیادی اموال مسروقه بانک‌ها و اماکن دولتی و خصوصی کشف شد.</p>
      <p>سردار حبیبی در پایان با بیان اینکه دستگیری سایر عوامل اغتشاشات و ناآرامی‌های هفته گذشته به صورت ویژه در دستور کار پلیس قرار دارد، افزود: امنیت مردم خط قرمز پلیس است و کسانی که بخواهند به هر نحوی آرامش و آسایش شهروندان را به هم بریزند، با برخورد قاطع و قانونی نیروی انتظامی مواجه خواهند شد.</p>
    </article>
  </body>
</html>