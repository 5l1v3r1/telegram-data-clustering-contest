<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200917"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="বাংলাদেশে আসছে ম্যানচেস্টার ইউনাইটেড!"/>
    <meta property="og:description" content="আগামী বছর জাতির জনক বঙ্গবন্ধু শেখ মুজিবুর রহমানের জন্মশত বার্ষিকী পালন করবে সরকার। এজন্য খেলাধুলার অঙ্গনে জমকালো প্রস্তুতি শুরু হয়েছে। বাংলাদেশ ক্রিকেট বোর্ড (বিসিবি) এই উপলক্ষে ঢাকায় বিশ্ব একাদশ বনাম এশিয়া একাদশ ম্যাচের আয়োজন করছে। এছাড়াও প্রায় সব ফেডারেশনই আন্তর্জাতিক টুর্নামেন্ট করার ঘোষণা দিয়েছে। বাংলাদেশ ফুটবল ফেডারেশনও (বাফুফে) যুব ও ক্রীড়া মন্ত্রণালয়ের ইচ্ছাতে ইউরোপের দুইটি শক্তিশালী ক্লাব নিয়ে প্রীতি ম্যাচের আয়োজন করার চেষ্টা করছে। এরমধ্যে ম্যানচেস্টার ইউনাইটেডের ঢাকায় আসার সম্ভাবনা রয়েছে। বিষয়টি নিশ্চিত করেছেন বাফুফের সাধারণ সম্পাদক আবু নাঈম সোহাগ। এই উপলক্ষে আগামী পরশু মঙ্গলবার এক দিনের সফরে ঢাকায় আসবে ইংলিশ ক্লাবটির চার সদস্যের প্রতিনিধি দল। বাফুফে সাধারণ সম্পাদক সোহাগ বলেন, ‘মঙ্গলবার ইউনাইটেডের একটি প্রতিনিধি দল আসছে ঢাকায়। এখানকার ফুটবলীয় সুযোগ-সুবিধা দেখে তারা সন্তুষ্টি হলে অন্য একটি বড় দলের সঙ্গে ম্যাচের আয়োজন করা যেতে পারে।’ প্রতিপক্ষ দল কে হবে, সেটি এখনো নিশ্চিত করেনি বাফুফে। তবে প্রতিপক্ষ হিসেবে বড় দলের নামই গুঞ্জণে উঠে আসছে। আর সেগুলো হলো, জুভেন্টাস ও প্যারিস সেন্ট জার্মেই।"/>
  </head>
  <body>
    <article>
      <h1>বাংলাদেশে আসছে ম্যানচেস্টার ইউনাইটেড!</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">স্পোর্টস ডেস্ক</a></address>
      <p>আগামী বছর জাতির জনক বঙ্গবন্ধু শেখ মুজিবুর রহমানের জন্মশত বার্ষিকী পালন করবে সরকার। এজন্য খেলাধুলার অঙ্গনে জমকালো প্রস্তুতি শুরু হয়েছে। বাংলাদেশ ক্রিকেট বোর্ড (বিসিবি) এই উপলক্ষে ঢাকায় বিশ্ব একাদশ বনাম এশিয়া একাদশ ম্যাচের আয়োজন করছে। এছাড়াও প্রায় সব ফেডারেশনই আন্তর্জাতিক টুর্নামেন্ট করার ঘোষণা দিয়েছে। বাংলাদেশ ফুটবল ফেডারেশনও (বাফুফে) যুব ও ক্রীড়া মন্ত্রণালয়ের ইচ্ছাতে ইউরোপের দুইটি শক্তিশালী ক্লাব নিয়ে প্রীতি ম্যাচের আয়োজন করার চেষ্টা করছে। এরমধ্যে ম্যানচেস্টার ইউনাইটেডের ঢাকায় আসার সম্ভাবনা রয়েছে। বিষয়টি নিশ্চিত করেছেন বাফুফের সাধারণ সম্পাদক আবু নাঈম সোহাগ। এই উপলক্ষে আগামী পরশু মঙ্গলবার এক দিনের সফরে ঢাকায় আসবে ইংলিশ ক্লাবটির চার সদস্যের প্রতিনিধি দল।</p>
      <p>বাফুফে সাধারণ সম্পাদক সোহাগ বলেন, ‘মঙ্গলবার ইউনাইটেডের একটি প্রতিনিধি দল আসছে ঢাকায়। এখানকার ফুটবলীয় সুযোগ-সুবিধা দেখে তারা সন্তুষ্টি হলে অন্য একটি বড় দলের সঙ্গে ম্যাচের আয়োজন করা যেতে পারে।’ প্রতিপক্ষ দল কে হবে, সেটি এখনো নিশ্চিত করেনি বাফুফে। তবে প্রতিপক্ষ হিসেবে বড় দলের নামই গুঞ্জণে উঠে আসছে। আর সেগুলো হলো, জুভেন্টাস ও প্যারিস সেন্ট জার্মেই।</p>
      <p>এই বিভাগের সর্বাধিক পঠিত</p>
    </article>
  </body>
</html>