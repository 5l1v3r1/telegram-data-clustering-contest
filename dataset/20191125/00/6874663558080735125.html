<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774406,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="לאחר מקצה שיפורים: עיסקת קנביט-תיקון עולם יוצאת לדרך"/>
    <meta property="og:description" content="סכום התשלום ירד מ-42 מיליון דולר ל-23.5 מיליון דולר, והשאר בהתאם לעמידה באבני דרך שונים. איתן בן אליהו, יו&quot;ר קנביט: &quot;תיקון עולם החזיקה בכ-40% מהשוק הישראלי ובכוונתנו לשמור על האמון שהחברה קיבלה מהמטופלים"/>
  </head>
  <body>
    <article>
      <h1>לאחר מקצה שיפורים: עיסקת קנביט-תיקון עולם יוצאת לדרך</h1>
      <h2>סכום התשלום ירד מ-42 מיליון דולר ל-23.5 מיליון דולר, והשאר בהתאם לעמידה באבני דרך שונים. איתן בן אליהו, יו"ר קנביט: "תיקון עולם החזיקה בכ-40% מהשוק הישראלי ובכוונתנו לשמור על האמון שהחברה קיבלה מהמטופלים</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">צלי גרינברג</a></address>
      <p>עסקת קנביט-תיקון עולם יוצאת לדרך: חברת הקנאביס הרפואי <a href="https://www.calcalist.co.il/stocks/home/0,7340,L-3959-1084367,00.html?quote=%D7%A7%D7%A0%D7%91%D7%99%D7%98">קנביט פארמסוטיקלס</a> דיווחה היום (ב') על שיפור תנאי העיסקה והשלמת רכישת פעילותה הישראלית של חברת הקנאביס הרפואי הוותיקה תיקון עולם, עליה הודיעה לפני כחודשיים.</p>
      <p>במסגרת התנאים החדשים ירד סכום התשלום עבור הפעילות הישראלית מ-42 מיליון דולר ל-23.5 מיליון דולר במזומן, ו-17.5 מיליון דולר נוספים יושלמו לתיקון עולם הבינלאומית לאחר שזו האחרונה תמכור תוצרת של 'קנביט' ב-250 מיליון דולר לאחר החלת הייצוא בפועל.</p>
      <p>קנביט תעביר בנוסף לידי תיקון עולם הבינלאומית 4.99% ממניותיה, ואם שוויה יגיע למיליארד שקל במהלך חמש השנים הבאות היא תשלם 18 מיליון דולר נוספים.</p>
      <p>בנוסף לפעילות הישראלית, קנביט תקבל גם את פעילות תיקון עולם בצרפת, שאישרה בחודש יוני האחרון ניסוי למשך שנתיים וחצי (שבו תבחן שימוש בקנאביס רפואי במדינה), ובפולין, בה הקנאביס הרפואי מאושר.</p>
      <p>איתן בן אליהו, יו"ר קנביט, מסר לכלכליסט כי "הרכישה מאפשרת לקנביט להפוך לחברה עם מוצרים בשוק, כאשר המותג תיקון עולם הנרכש הוא המבוקש ביותר בקרב מטופלי הקנאביס הרפואי בישראל. תיקון החזיקה בעבר בנתח שוק משמעותי מהשוק הישראלי ובכוונתנו להחזיר למטופלים את המוצרים הנדרשים להם ולשמור על האמון שהחברה קיבלה מהם. בנוסף, הפעילות האירופית שרכשנו יחד עם הפעילות הישראלית מאפשרת לנו תשתית לפעילות בחו"ל ולייצוא מישראל, לכשזה יוחל".</p>
      <p>הפעילות הישראלית הנרכשת כוללת את מתקן הריבוי והגידול של תיקון עולם בכפר יהושע, הממוקם על שטח של 20 דונם ובעל פוטנציאל גידול חקלאי של עד 9 טון בשנה; מפעל לייצור קנאביס רפואי באזור התעשייה ציפורית שבנצרת עלית; קליניקה, בית מרקחת ומשרדים ברחוב השל"ה 9 בתל אביב, ונקודות הפצה במרכז תל אביב ובבית החולים זיו בצפת.</p>
      <figure>
        <img src="https://images1.calcalist.co.il/PicServer3/2018/11/21/862688/26_l.jpg"/>
        <figcaption>איתן בן אליהו יו"ר קנביט <br/>צילום: נמרוד גליקמן</figcaption>
      </figure>
    </article>
  </body>
</html>