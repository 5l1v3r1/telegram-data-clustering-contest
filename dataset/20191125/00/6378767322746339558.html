<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/g-thunbergova-bude-pocas-sviatkov-moderovat-rozhlasovu-relaciu-na-bbc-cl722812.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="G. Thunbergová bude počas sviatkov moderovať rozhlasovú reláciu na BBC"/>
    <meta property="og:description" content="24hod.sk - G. Thunbergová bude počas sviatkov moderovať rozhlasovú reláciu na BBC - Na archívnej snímke Greta Thunbergová."/>
  </head>
  <body>
    <article>
      <h1>G. Thunbergová bude počas sviatkov moderovať rozhlasovú reláciu na BBC</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na archívnej snímke Greta Thunbergová.</b><br/>Londýn 25. novembra (TASR) - Environmentálna aktivistka Greta Thunbergová sa počas vianočných sviatkov predstaví v úlohe moderátorky rannej relácie na britskej rozhlasovej stanici BBC Radio 4. Informáciu zverejnili v pondelok na webovej stránke BBC.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574690972.'"/>
      </figure>
      <p>Šestnásťročná Švédka Thunbergová je jednou z piatich osobností, ktoré budú viesť časť vysielania v období od 26. do 31. decembra 2019. Tento postup je podľa BBC tradíciou. V úlohe moderátora sa v minulosti predstavili napríklad aj herečka Angelina Jolieová alebo bývalý predseda britského parlamentu John Bercow.<br/><br/>Mladá aktivistka Thunbergová sa známou stala po tom, ako vlani denne protestovala pred švédskym parlamentom, pričom žiadala, aby politici urobili viac v boji proti klimatickej zmene. Mladých ľudí na celom svete tým inšpirovala k vlne protestov známych ako <i>"Piatky za budúcnosť"</i>. Momentálne sa Thunbergová plaví cez Atlantický oceán do Madridu, kde sa má zúčastniť na decembrovej klimatickej konferencii OSN.<br/><br/>Greta Thunbergová bola v piatok ocenená nemeckou cenou za trvalú udržateľnosť (DNP) za rok 2019. Takisto bola tento rok nominovaná na tohtoročnú Nobelovu cenu mieru, ktorú však napokon získal etiópsky premiér Abiy Ahmed.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>