<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/germanida-dhmosiografos-ths-faz-xetinazei-ton-dhmadh-gia-thn-bayer"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Γερμανίδα δημοσιογράφος της FAZ «ξετινάζει» τον Δημάδη για την Bayer"/>
    <meta property="og:description" content="Συνέχεια στα κοινωνικά δίκτυα είχε το θέμα της εμπλοκής του Θάνου Δημάδη (του περούκα_gate) στην υπόθεση της προώθησης (με το αζημίωτο) της πολυεθνικής φαρμακευτικής Bayer (μητρική της Monsanto) μέσω της επιρροής της στην Ένωση Ξένων Ανταποκριτών στις ΗΠΑ."/>
  </head>
  <body>
    <article>
      <h1>Γερμανίδα δημοσιογράφος της FAZ «ξετινάζει» τον Δημάδη για την Bayer</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Συνέχεια στα κοινωνικά δίκτυα <a href="https://www.documentonews.gr/article/o-dhmadhs-toy-peroyka-gate-se-nees-peripeteies-ws-isxyros-symmaxos-ths-bayer">είχε το θέμα της εμπλοκής του Θάνου Δημάδη (του περούκα_gate)</a> στην υπόθεση της προώθησης (με το αζημίωτο) της πολυεθνικής φαρμακευτικής Bayer (μητρική της Monsanto) μέσω της επιρροής της στην Ένωση Ξένων Ανταποκριτών στις ΗΠΑ.</h4>
      <p>Αφορμή αυτή τη φορά ήταν οι αναρτήσεις του Θάνου Δημάδη στα κοινωνικά δίκτυα.</p>
      <p>Μεταξύ άλλων, ζήτησε το λόγο από την <b>Carey Gillam</b>, τη δημοσιογράφο του Guardian που αποκάλυψε τα e-mail στα οποία ο Θάνος Δημάδης ξεκάθαρα ζητά ξεχωριστή αμοιβή από τη Bayer, στην οποία προσφέρει παρέμβαση ακόμη και για τους δημοσιογράφους που θα βράβευε η Ένωση! Συγκεκριμένα, προτείνει να βραβεύονται μόνο δημοσιογράφοι που δεν αντιτίθενται στη στρατηγική της πολυεθνικής φαρμακευτικής, ενώ σε άλλο σημείο ομολογεί καθαρά ότι κινείται κρυφά από τον πρόεδρο της Ένωσης.</p>
      <p><i>«Αγαπητή Carey, δεν χρειάζεται να ταράζεσαι. Προώθησες μια συγκεκριμένη ατζέντα κι είναι ΟΚ αυτό. Ας δούμε τι έχουν να πουν εξουσιοδοτημένα άτομα γι’ αυτό το ζήτημα, γιατί όπως ξέρεις – αν είσαι δημοσιογράφος – πρέπει να αξιολογείς ολόκληρο το πλαίσιο και όχι απλά τα σημεία που προωθούν την ατζέντα σου. Σωστά;»</i> της γράφει ο Θάνος Δημάδης στο Twitter για να πάρει την απάντηση της Carey Gillam:</p>
      <p>
        <i>«Δεν ταράζομαι καθόλου @thanosdimadis. Γιατί άλλωστε; Εγώ έκανα τη δουλειά μου. Αντιθέτως εσύ προσπάθησες να πουλήσεις τη δικιά σου σε ειδικά συμφέροντα. Έγραψες e-mails στα οποία ζητούσες από την @Bayer συμβόλαιο για να σε πληρώνει χωριστά, με αντάλλαγμα να είσαι «σύμμαχός» τους στην Ένωση Ξένου Τύπου.»</i>
      </p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbeb61825e633d8f57c562.jpg"/>
      </figure>
      <p>Στην επίθεση Δημάδη κατά της κυρίας Gillam, παρενέβη η ανταποκρίτρια της γερμανικής εφημερίδας Frankfurter Allgemeine Zeitung, Frauke Steffens, όταν εκείνος δημοσίευσε επιστολή της κυρίας Nancy Prager – Kamel η οποία, μεταξύ άλλων, ισχυρίζεται πως όλα όσα έκανε ο κ. Δημάδης αποτελούσαν εντολές του διοικητικού συμβουλίου και του προέδρου. </p>
      <p>
        <b>Ακόμη κι αν ισχύει αυτό, απάντησε η Γερμανίδα δημοσιογράφος, το γεγονός είναι ότι ο ίδιος ο κ. Δημάδης ήταν αυτός που –ενώ είναι και παρουσιάζεται ως δημοσιογράφος- ρητά ζήτησε σύμβαση και χρήματα από την Bayer.</b>
      </p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbe4ed825e6330bf657ce7.png"/>
      </figure>
      <p>«Το να αποκαλείς σε e-mail σου μια δημοσιογραφική ένωση “όχημα” για τα όποια θέματα θέλει να προωθήσει η Bayer στη δημοσιότητα, ζητώντας χρήματα από την εταιρεία είναι απαράδεκτο οπουδήποτε. Δεν μπορεί να δικαιολογηθεί με τις αμερικανικές πρακτικές χορηγιών», λέει η κυρία Steffens.</p>
      <p>
        <i>«Ολόκληρη η ιστορία είναι επιζήμια για το επάγγελμά μας, συνολικά. Όταν δεν μπορείς να είσαι σίγουρος ποιοι δημοσιογράφοι έχουν συμβόλαια ή πληρώνονται από μεγάλες εταιρείες του φαρμάκου και της αγροτεχνολογίας διαβρώνεται η εμπιστοσύνη».</i>
      </p>
      <p>
        <b>Διαβάστε επίσης:<a href="https://www.documentonews.gr/article/gia-koita-poios-metaklhtos-milaei-o-dhmadhs-kai-oi-mpiznes-me-thn-bayer"><i> </i>Για κοίτα ποιος μετακλητός μιλάει: Ο Δημάδης και οι μπίζνες με την Bayer</a></b>
      </p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbe532825e6330bf657ce9.png"/>
      </figure>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbe54b825e6330c0143336.png"/>
      </figure>
      <p>Η κυρία Steffens υπογραμμίζει, επίσης, πως όταν ο κ. Δημάδης και η κυρία Prager – Kamel προσπάθησαν να πείσουν άλλους δημοσιογράφους να συμμετάσχουν στο διοικητικό συμβούλιο της νέας Ένωσης Ανταποκριτών (που δημιούργησαν αποχωρώντας από την αυθεντική), απέκρυψε τους δεσμούς που είχε με την Bayer, με συνέπεια πολλοί να εξαπατηθούν.</p>
      <p>Η ίδια επισημαίνει, τέλος, ως ιδιαίτερα σημαντικό, ένα ακόμη ζήτημα που προκύπτει από το ρεπορτάζ του Guardian: ότι o κ. Δημάδης έστειλε στη Bayer λίστα με 300 δημοσιογράφους – ξένους ανταποκριτές, στους οποίους η πολυεθνική φαρμακευτική ήθελε να «στοχεύσει» για να προωθήσει την ατζέντα της. Όπως τονίζει, στη λίστα περιλαμβάνονται και μερικοί πολλοί γνωστοί Γερμανοί δημοσιογράφοι: <i>«Αξιοσημείωτο, από την άποψη της πληρωμής και από τις δύο πλευρές, με ξεκάθαρη πρόθεση να πουλήσει “πρόσβαση”».</i></p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbe582825e6328980cb239.png"/>
      </figure>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbe595825e6330c0143337.png"/>
      </figure>
      <p>Πληροφορίες: <a href="https://newsique.gr/i-germanida-dimosiografos-tis-faz-pou-kanei-ton-dimadi-fyllo-kai-ftero-pics/">newsique.gr</a></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>