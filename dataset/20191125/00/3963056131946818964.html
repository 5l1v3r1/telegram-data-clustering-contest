<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/salute/storie/cane_lecca_padrone_muore_batterio_infezione-4885787.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Germania, muore dopo essere stato leccato dal suo cane"/>
    <meta property="og:description" content="Un uomo di 63 anni è morto in Germania dopo aver contratto una rara infezione, in seguito a un contatto con il suo cane. Quest'ultimo avrebbe leccato il suo padrone trasmettendo il..."/>
  </head>
  <body>
    <article>
      <h1>Germania, muore dopo essere stato leccato dal suo cane</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Un uomo di 63 anni è morto in <b>Germania </b>dopo aver contratto una rara infezione, in seguito a un contatto con il suo cane. Quest'ultimo avrebbe leccato il suo padrone trasmettendo il batterio capnocytophaga canimorsus che si trova comunemente nella bocca dei cani e dei gatti. Soltanto in rari casi viene trasmesso all'uomo. I medici hanno avvertito i proprietari di animali domestici di rivolgersi a un dottore nel caso in cui dovessero presentare sintomi simili all'influenza. Il dettaglio viene spiegato in un documento pubblicato dal'<a href="https://ejcrim.com/index.php/EJCRIM/article/view/1268/1809">European Journal of Case Reports</a> (<i>attenzione foto non adatte a un pubblico sensibile</i>).</p>
      <p>Sempre secondo i medici, questo batterio viene di solito trasmesso dopo il morso dell'animale ma non è stato questo il caso. «L'uomo era stato toccato e leccato ma non morso e ferito. Il cane era stato l'unico animale con il quale aveva avuto contatti nelle settimane precedenti». Il documento, come riporta la CNN, è stato pubblicato dai medici dell'ospedale di <b>Brema</b>. I sintomi che l'uomo riportava erano simili a quelli dell'influenza, con gravi problemi alla pelle: ecchimosi, scolorimento e necrosi. Il 63enne è stato subito portato in terapia intensiva ma la sua saluta è peggiorata velocemente portandolo alla morte.</p>
      <p>«I proprietari di animali domestici dovrebbero fare attenzione dopo la presenza di sintomi che potrebbero ricordare quelli dell'influenza». Il tipo di batterio, la <b>capnocytophaga canimorsus</b>, fa parte della flora all'interno della bocca del cane e solitamente non provoca malattie significative. «Tuttavia, nel posto sbagliato, nel momento sbagliato, nel paziente sbagliato... può portare a gravi infezioni. Ma molto, molto raramente», ha detto il dott. Stephen Cole, docente di microbiologia veterinaria presso la <b>School of Veterinary Medicine</b> dell'Università della Pennsylvania.</p>
      <figure>
        <img src="https://www.ilmessaggero.it/uploads/ckfile/201911/batterio1_25180836.jpg.pagespeed.ce.0AgBhohumr.jpg"/>
      </figure>
      <footer>Ultimo aggiornamento: 20:20<br/>© RIPRODUZIONE RISERVATA</footer>
    </article>
  </body>
</html>