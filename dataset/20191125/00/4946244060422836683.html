<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mo.be/nieuws/populaire-oppositieleider-thailand-toegang-tot-parlement-ontzegd"/>
    <meta property="og:site_name" content="MO*"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Populaire oppositieleider in Thailand toegang tot parlement ontzegd"/>
    <meta property="og:description" content="De Thaise oppositieleider Thanathorn Juangroongruangkit is geschorst als parlementslid. Dat heeft het Grondwettelijk Hof in Bangkok beslist. Thanathorn is veroordeeld omdat hij aandeelhouder was op het moment dat hij zich kandidaat stelde voor de verkiezingen. Zijn partij werd na de laatste verkiezingen vanuit het niets de derde grootste partij."/>
  </head>
  <body>
    <article>
      <h1>Populaire oppositieleider in Thailand toegang tot parlement ontzegd</h1>
      <h2>Politieke onrust in Thailand</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">IPS</a></address>
      <p>De Thaise oppositieleider <b>Thanathorn Juangroongruangkit</b> is geschorst als parlementslid. Dat heeft het Grondwettelijk Hof in Bangkok beslist. Thanathorn is veroordeeld omdat hij aandeelhouder was op het moment dat hij zich kandidaat stelde voor de verkiezingen. Zijn partij werd na de laatste verkiezingen vanuit het niets de derde grootste partij.</p>
      <p>De kwestie gaat over aandelen in een mediabedrijf. Die mag je als Thaise politicus niet hebben, omdat er dan sprake kan zijn van oneerlijke concurrentie. Thanathorn zegt dat hij de aandelen tijdig verkocht heeft, maar volgens het Hof kan hij dat niet bewijzen. </p>
      <p>In afwachting van een vonnis had Thanathorn al een voorlopig verbod gekregen om zijn plaats in het parlement in te nemen. Nu hij officieel schuldig verklaard is, wordt die maatregel definitief. Hij kan ook een gevangenisstraf of een geldboete krijgen. Daarover zal het Hoog Gerechtshof beslissen. </p>
      <h3>Derde grootste partij</h3>
      <p>Er lopen nog verschillende andere rechtszaken tegen Thanathorn Juangroongruangkit, onder meer voor opruiing en het overtreden van de strenge wet op de computercriminaliteit. </p>
      <p>Zijn partij, the Future Forward Party (FFP), werd na de recentste verkiezingen vanuit het niets de derde grootste partij. Vooral jonge kiezers konden zich vinden in het discours van de partij, dat ingaat tegen het establishment en tegen het leger.</p>
      <p>De charismatische Thanathorn komt uit een steenrijke familie, is miljardair en wordt deze week 41 jaar. </p>
      <h3>Vreedzaam verzet</h3>
      <p>“Het is duidelijk dat het de bedoeling is om onze partij te vernietigen”, zegt hij in een gesprek met persagentschap <i>IPS</i>. “Maar ik droom van een democratisch en gedemilitariseerd Thailand en die droom is de moeite waard om voor te vechten”. </p>
      <aside>“De woede van de mensen is tastbaar. Ze zijn niet gelukkig met de eerste minister en met de economische situatie”</aside>
      <p>Thanathorn blijft geloven in een politieke oppositie, hoewel hem al meermaals gevraagd is om straatprotesten te leiden. “Volgens sommigen is dat de enige manier om de samenleving te veranderen”.</p>
      <p>Maar hij wil vermijden dat het tot geweld zou komen. “De wonden van de vorige crackdown zijn nog te vers. Mensen zijn bang”. Hij verwijst naar een gewelddadig militair optreden in 2010, toen er tientallen doden vielen tijdens manifestaties in Bangkok. </p>
      <h3>Lange weg</h3>
      <p>Thailand heeft een lange geschiedenis van burgerregeringen die telkens omver geworpen worden door militaire coups. De laatste staatsgreep dateert van 2014. Ex-generaal Prayuth, die toen premier werd, is na de verkiezingen in maart van dit jaar op die stoel blijven zitten. Het leger heeft veel effectieve macht behouden. </p>
      <p>“De woede van de mensen is tastbaar. Ze zijn niet gelukkig met de eerste minister en met de economische situatie”, zegt Thanathorn. </p>
      <p>Maar het land veranderen via het parlement is een traag proces, beseft hij. “Het kan nog generaties duren voor Thailand een echte democratie is. Het gaat niet over één of twee verkiezingen. Verkiezingen zijn maar één stap in een lang parcours.”</p>
    </article>
  </body>
</html>