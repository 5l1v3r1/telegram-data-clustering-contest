<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700171/%D9%BE%D9%84%DB%8C%D8%B3-%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D8%A7%D9%85%D9%84-%D8%AA%D8%AE%D8%B1%DB%8C%D8%A8-%D8%A8%D8%A7%D9%86%DA%A9-%D9%85%D8%B3%DA%A9%D9%86-%D8%AF%D8%B1-%D8%BA%D8%B1%D8%A8-%D8%AA%D9%87%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="پلیس: دستگیری عامل تخریب بانک مسکن در غرب تهران"/>
    <meta property="og:description" content="در تحقیقات میدانی مشخص شد که تعدادی از آشوبگران با حمله ور شدن به برخی از اماکن دولتی به ویژه بانک مسکن قصد اغتشاش و برهم زدن نظم عمومی در این منطقه را داشتند که پس از تخریب و آتش زدن بانک مذکور قبل از حضور ماموران از محل گریختند."/>
  </head>
  <body>
    <article>
      <h1>پلیس: دستگیری عامل تخریب بانک مسکن در غرب تهران</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>در تحقیقات میدانی مشخص شد که تعدادی از آشوبگران با حمله ور شدن به برخی از اماکن دولتی به ویژه بانک مسکن قصد اغتشاش و برهم زدن نظم عمومی در این منطقه را داشتند که پس از تخریب و آتش زدن بانک مذکور قبل از حضور ماموران از محل گریختند.</b>
      </p>
      <figure>
        <img src="https://cdn.asriran.com/files/fa/news/1398/9/4/1040787_881.jpg"/>
      </figure>
      <p>رئیس پایگاه دوم پلیس امنیت عمومی پایتخت از دستگیری عامل تخریب یکی از شعبات بانک مسکن در غرب پایتخت خبر داد.</p>
      <p>به گزارش باشگاه خبرنگاران جوان، سرهنگ علی محمدی رئیس پایگاه دوم پلیس امنیت عمومی پایتخت با بیان اینکه با تخریب و آتش زدن تعدادی از بانک‌ها و شکستن شیشه آن‌ها در شهر تهران توسط تعدادی از آشوبگران در پی ناآرامی‌های اخیر موضوع در دستور کار تیم‌هایی از ماموران پلیس امنیت قرار گرفت، گفت: با دریافت گزارش تخریب و به آتش کشاندن یکی از شعبات بانک مسکن در غرب تهران، بلافاصله کارشناسان پایگاه دوم پلیس امنیت عمومی پایتخت به محل وقوع جرم در حوالی خیابان جنت آباد شمالی اعزام شدند.</p>
      <p>وی گفت: در تحقیقات میدانی مشخص شد که تعدادی از آشوبگران با حمله ور شدن به برخی از اماکن دولتی به ویژه بانک مسکن قصد اغتشاش و برهم زدن نظم عمومی در این منطقه را داشتند که پس از تخریب و آتش زدن بانک مذکور قبل از حضور ماموران از محل گریختند.</p>
      <p>این مقام انتظامی با بیان اینکه با بررسی‌های تکمیلی سر نخ‌هایی از هویت عامل اصلی این تخریب به دست آمد، عنوان کرد: با شناسایی مخفیگاه متهم، هماهنگی‌های قضائی انجام و روز گذشته متهم دستگیر شد و برای تحقیقات بیشتر به پایگاه دوم پلیس امنیت عمومی این پلیس انتقال یافت.</p>
      <p>رئیس پایگاه دوم پلیس امنیت عمومی با بیان اینکه متهم ۳۰ ساله است و برای سیر مراحل قانونی تحویل مراجع قضائی شد، خاطر نشان کرد: تحقیقات پلیسی برای دستگیری سایر همدستان وی ادامه دارد.</p>
    </article>
  </body>
</html>