<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/yasam/babasinin-hastaligina-dikkati-cekmek-icin-isvicreden-japonyaya-pedal-ceviriyor/1654606"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Babasının hastalığına dikkati çekmek için İsviçre'den Japonya'ya pedal çeviriyor"/>
    <meta property="og:description" content="Babasının geçirdiği inme hastalığına dikkati çekmek için İsviçre'den bisikletiyle yola çıkan Çelik, Tokyo 2020 Paralimpik Oyunları'nın başlayacağı gün Japonya'da olmayı hedefliyor."/>
  </head>
  <body>
    <article>
      <h1>Babasının hastalığına dikkati çekmek için İsviçre'den Japonya'ya pedal çeviriyor</h1>
      <h2>Babasının geçirdiği inme hastalığına dikkati çekmek için İsviçre'den bisikletiyle yola çıkan Çelik, Tokyo 2020 Paralimpik Oyunları'nın başlayacağı gün Japonya'da olmayı hedefliyor.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Servet Tümer  </a></address>
      <h4>Antalya</h4>
      <p>Aslen Gaziantepli olan ve hayatını İsviçre'de sürdüren 31 yaşındaki <b>Okan Çelik</b>'in babası, yaklaşık 5 yıl önce <b>inme rahatsızlığı</b> geçirdi. Babasının hastalığı sürecindeki yaşadığı güçlüklere şahit olan Çelik, bu rahatsızlıkla ilgili farkındalık oluşturmak için bisikletiyle zorlu bir yolculuğa çıkmaya karar verdi.</p>
      <p>İsviçre'den 8 Ekim'de pedal çevirmeye başlayan Çelik, Türkiye'ye ulaştı.</p>
      <figure>
        <img src="https://www.aa.com.tr/uploads/userFiles/61711173-5fde-465e-9a7e-6afe03048c5b/2019%2FKasim%2Fokan_1.jpg"/>
      </figure>
      <h3>"Babamın yaşadığı sıkıntılardan çok etkilendim"</h3>
      <p>Antalya'ya, 55. Ulusal Nöroloji Kongresinin davetlisi olarak gelen Çelik, AA muhabirine yaptığı açıklamada, yolculuğunun iyi geçtiğini ve bir amaç için pedal çevirdiğini fark edenlerin kendisine destek verdiğini söyledi.</p>
      <p>Babasının hastalığından ve yaşadığı sıkıntılardan çok etkilendiğini belirten Çelik, "Babamı öyle görmek çok zor bir durumdu. Diğer hasta insanlara, inmeyi bilmeyenlere yardım etme fikri aklıma geldi. O nedenle farkındalık oluşturmak için bisikletime bindim, pedal çevirmeye başladım." dedi.</p>
      <p>Çelik, yolculuğu sırasında çektiği fotoğraf ve videoları internet üzerinden paylaştığını aktardı.</p>
      <p>Tokyo 2020 Paralimpik Oyunları başladığında Japonya'da olmayı hedeflediğini dile getiren Çelik, "Şu ana kadar 2 bin 500 kilometre yol yaptım. 9 ülke geçtim. Toplamda 19 ülke geçeceğim ve 13 bin kilometre yol yapacağım." diye konuştu.</p>
      <figure>
        <img src="https://admin.aa.com.tr/uploads/userFiles/61711173-5fde-465e-9a7e-6afe03048c5b/2019%2FKasim%2Fokan_2.jpg"/>
      </figure>
      <h3>"Farkındalık oluşturarak belki bir hayat kurtarabilirim"</h3>
      <p>Çelik, doktorların, inme geçirirken en önemli şeyin erken müdahale olduğunu söylediklerine dikkati çekti.</p>
      <p>Uzmanların, "Eliniz ve kolunuzu kımıldatamaz, konuşamaz ve ağzınız aşağıya doğru yamulur ise hemen ambulans çağırın. Zaman kaybetmeyin, çünkü o ilk saat çok önemli. Önemsemezseniz felç olabilirsiniz. Konuşamazsınız. Belki de ölebilirsiniz." uyarılarında bulunduğunu anımsatan Çelik, "Benim bütün projem bu. Bu konuda farkındalık oluşturarak belki bir hayat kurtarabilirim." ifadelerini kullandı.</p>
      <p>Gittiği yerlerde bisikleti farklı olduğu için insanların yanına geldiğini anlatan Çelik, bu sayede çok sayıda kişiyle konuşarak hastalığı anlatma imkanı bulduğuna işaret etti.</p>
      <p>Antalya'dan memleketi Gaziantep'e gitmek için yola çıkan Çelik, orada bir süre kaldıktan sonra Japonya yolculuğuna devam edecek. </p>
      <related>
        <a href="https://www.aa.com.tr/tr/yasam/babasinin-hastaligina-dikkati-cekmek-icin-isvicreden-japonyaya-pedal-ceviriyor/1654606"/>
      </related>
    </article>
  </body>
</html>