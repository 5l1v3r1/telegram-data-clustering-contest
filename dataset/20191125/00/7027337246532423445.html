<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700123/%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A8%D8%AD%D8%B1%DB%8C%D9%86-%D8%AF%D9%86%D8%A8%D8%A7%D9%84-%D8%AA%D8%BA%DB%8C%DB%8C%D8%B1-%D8%B1%DA%98%DB%8C%D9%85-%D8%AF%D8%B1-%D8%A7%DB%8C%D8%B1%D8%A7%D9%86-%D9%86%DB%8C%D8%B3%D8%AA%DB%8C%D9%85-%D8%A7%DB%8C%D8%B1%D8%A7%D9%86-%D9%85%D8%A7-%D8%B1%D8%A7-%D9%87%D8%AF%D9%81-%D9%85%DB%8C%E2%80%8C%D8%A8%DB%8C%D9%86%D8%AF-%D9%86%D9%87-%D9%87%D9%85%D8%B3%D8%A7%DB%8C%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="وزیر خارجه بحرین: دنبال تغییر رژیم در ایران نیستیم/ ایران ما را هدف می‌بیند، نه همسایه"/>
    <meta property="og:description" content="وزیر خارجه بحرین: تهران نمی‌تواند با نادیده گرفتن کشورهای منطقه، مشکلات خود را با جامعه جهانی حل کند.."/>
  </head>
  <body>
    <article>
      <h1>وزیر خارجه بحرین: دنبال تغییر رژیم در ایران نیستیم/ ایران ما را هدف می‌بیند، نه همسایه</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>وزیر خارجه بحرین: تهران نمی‌تواند با نادیده گرفتن کشورهای منطقه، مشکلات خود را با جامعه جهانی حل کند..</b>
      </p>
      <p><b>وزیر خارجه بحرین</b> در سخنانی در کنفرانس سالانه <b>"دیالوگ منامه"</b> ایران را متهم به دخالت در امور داخلی کشورهای عربی شورای همکاری خلیج فارس کرد و مدعی شد کشورهای عضو شورای همکاری قصد تغییر رژیم در ایران ندارند.</p>
      <p>به گزارش <b>عصرایران</b> به نقل از <b>خبرگزاری آناتولی</b> ترکیه، شیخ " خالد بن احمد بن محمد آل خلیفه" وزیر خارجه بحرین روز یکشنبه (دیروز) در اظهاراتی در کنفرانس"دیالوگ منامه" گفت کشورهای شورای همکاری خلیج فارس هرگز از تغییر رژیم در ایران دفاع نمی كنند.</p>
      <p>"او افزود:" ما در شورای همکاری خلیج ( فارس) ، به عنوان كشورهای مسئول، هرگز و هرگز طرفداری از تغییر رژیم در ایران نخواهیم كرد. ما هرگز در امور داخلی ایران دخالت نکرده و نخواهیم کرد."</p>
      <p>وزیر خارجه بحرین گفت: "ما از ایران می‌خواهیم كه بیشتر به همسایگان خود توجه كند و به دنبال صلح با ما باشد."</p>
      <p>این دیپلمات ارشد بحرینی گفت: "تهران نمی‌تواند با نادیده گرفتن کشورهای منطقه، مشکلات خود را با جامعه جهانی حل کند.. (زیرا) منافع آنها اینجا و در بین منافع دیگر کشورهای منطقه است."</p>
      <p>
        <b>وزیر خارجه بحرین/عکس آرشیوی/ میدل ایست مانیتور</b>
      </p>
      <figure>
        <img src="https://cdn.asriran.com/files/fa/news/1398/9/4/1040645_855.jpg"/>
      </figure>
      <p>وزیر خارجه بحرین همچنین مدعی شد:" ما تقریباً 40 سال است که دخالت ایران را تجربه کردیم. علی‌رغم دوره‌هایی از همکاری و علی‌رغم تلاش‌های بی‌شمار ما در طول این سال‌ها برای دستیابی به روابط بهتر، ایران به نظر می‌رسد که نمی‌تواند بحرین را چیزی بیشتر از یک هدف ببیند."</p>
      <p>وزیر خارجه بحرین 3 ماه پیش نیز در اظهاراتی مدعی شده بود، ایران از طریق گروه‌های نیابتی تحت حمایت خود،علیه این کشور <a href="http://www.asriran.com/fa/news/686153"><b>جنگ به راه انداخته است.</b></a></p>
      <p> دولت بحرین به بهانه دخالت ایران در امور داخلی این کشور و به پیروی از دولت عربستان سعودی از ژانویه سال 2016 روابط دیپلماتیک خود با ایران را قطع کرده است.</p>
      <p>جمهوری اسلامی ایران در پی ناآرامی‌های بعد از آغاز "بهار عربی" در کشور بحرین همواره از دولت منامه خواسته تا به حقوق اکثریت شیعه این کشور که خواهان زندگی بهتر و داشتن حق تعیین سرنوشت خود هستند، احترام گذاشته و از سرکوب آزادی‌های مدنی و سیاسی اکثریت جمعیت این کشور، دست بردارد.</p>
      <p> </p>
      <p> </p>
      <p> </p>
    </article>
  </body>
</html>