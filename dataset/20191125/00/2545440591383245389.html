<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/londrada-polis-karakolunun-duvarina-gamali-hac-cizildigi-ortaya-cikti/1655267"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Londra'da polis karakolunun duvarına gamalı haç çizildiği ortaya çıktı"/>
    <meta property="og:description" content="İngiltere'nin başkenti Londra'daki bir polis karakolunun sadece personelin erişimine açık olan bölümündeki duvarına Nazilerin sembolü gamalı haç çizildiği ortaya çıktı."/>
  </head>
  <body>
    <article>
      <h1>Londra'da polis karakolunun duvarına gamalı haç çizildiği ortaya çıktı</h1>
      <h2>İngiltere'nin başkenti Londra'daki bir polis karakolunun sadece personelin erişimine açık olan bölümündeki duvarına Nazilerin sembolü gamalı haç çizildiği ortaya çıktı.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Hasan Esen  </a></address>
      <h4>Londra</h4>
      <p>Guardian gazetesinin haberine göre, 15 Şubat'ta Londra'nın kuzeyindeki Edmonton Karakolunun sadece personelin erişimine açık olan bölümündeki duvarına Nazilerin sembolü gamalı haç çizildi. </p>
      <p>Olayı "inanç temelli nefret suçu" olarak tanımlayan Londra Polis Teşkilatı, soruşturma başlatsa da failin kimliğini tespit edemedi.</p>
      <p>Polisin açıklamasında, "Bütün nefret suçlarını ciddiye alıyoruz ve sıfır tolerans gösteriyoruz." denildi.</p>
      <p>İngiltere'de nefret suçlarını izleyen kamu kuruluşu Tell Mama'nın Direktörü İman Atta ise sadece polis memurları ve diğer çalışanların erişebildiği bir alanda gamalı haç çizilmesinin endişeye neden olduğunu söyledi.</p>
      <p>"Bu izole bir olay olsa da ciddi derecede endişe verici." diyen Atta, polis teşkilatından, ırkçılığa karşı sıfır tolerans gösterdiğini ortaya koyması için kapsamlı bir soruşturma yürütmesini istedi.</p>
      <p>2016-2017 yılları arasında Londra Polis Teşkilatında şef olarak görev yapan Victor Olisa da "Neden inanç temelli nefret suçu olarak tanımlandığını bilmiyorum. Bana daha çok aşırı sağ gibi geliyor." değerlendirmesini yaptı.</p>
      <related>
        <a href="https://www.aa.com.tr/tr/dunya/londrada-polis-karakolunun-duvarina-gamali-hac-cizildigi-ortaya-cikti/1655267"/>
        <a href="https://www.aa.com.tr/tr/dunya/ingilterede-bir-ucak-radardan-kayboldu-/1655160"/>
        <a href="https://www.aa.com.tr/tr/dunya/uberin-londradaki-faaliyet-lisansi-yenilenmedi/1654921"/>
        <a href="https://www.aa.com.tr/tr/dunya/ab-konseyi-yeni-ab-komisyonu-listesini-onayladi/1654722"/>
        <a href="https://www.aa.com.tr/tr/dunya/brexit-anlasmasi-1-yasini-doldurdu-ama-kriz-suruyor/1654116"/>
        <a href="https://www.aa.com.tr/tr/dunyadan-spor/mourinho-ilk-macinda-kazandi/1653682"/>
      </related>
    </article>
  </body>
</html>