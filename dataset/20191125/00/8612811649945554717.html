<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/dharam/news/shri-guru-tegh-bahadur-ji-sacrificed-his-life-to-protect-religion-and-humanity-263306"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-25T00:53:01+00:00"/>
    <meta property="og:title" content="धर्म व मानवता की रक्षा हेतु प्राण न्यौछावर कर गए श्री गुरु तेग बहादुर जी"/>
    <meta property="og:description" content=" गुरु तेग बहादुर जी का जन्म पंजाब के अमृतसर में हुआ था। उनके पिता का नाम गुरु  हरगोबिंद सिंह था। वे बाल्यावस्था से ही संत स्वरूप, गहन विचारवान, उदारचित्त, बहादुर व निर्भीक स्वभाव के थे। श्री गुरु तेग बहादुर जी सिखों के नौवें गुरु हैं जिन्होंने धर्म व मानवता की रक्षा करते हुए हंसते-हंसते अपने प्राणों की कुर्बानी दी।गुरु  तेग बहादुर जी की शिक्षा-दीक्षा मीरी-पीरी के मालिक गुरु -पिता गुरु  हरगोबिंद साहिब की छत्र-छाया में हुई। इसी समय इन्होंने गुरबाणी, धर्मग्रंथों के साथ-साथ शस्त्रों तथा घुड़सवारी आदि की शिक्षा भी प्राप्त की। सिखों के 8वें गुरु  हरिकृष्ण राय जी की अकाल मृत्यु हो जाने की वजह से गुरु तेग बहादुर जी को गुरु  बनाया गया था। मात्र 14 वर्ष की आयु में अपने पिता के साथ मुगलों के हमले के खिलाफ हुए युद्ध में उन्होंने अपनी वीरता का परिचय दिया। इस वीरता से प्रभावित होकर उनके पिता ने उनका नाम तेग बहादुर यानी तलवार के धनी रख दिया।"/>
  </head>
  <body>
    <article>
      <h1>धर्म व मानवता की रक्षा हेतु प्राण न्यौछावर कर गए श्री गुरु तेग बहादुर जी</h1>
      <address><time datetime="2019-11-25T00:53:01+00:00">25 Nov 2019, 00:53</time> by <a rel="author">navdeep</a></address>
      <p> गुरु तेग बहादुर जी का जन्म पंजाब के अमृतसर में हुआ था। उनके पिता का नाम गुरु  हरगोबिंद सिंह था। वे बाल्यावस्था से ही संत स्वरूप, गहन विचारवान, उदारचित्त, बहादुर व निर्भीक स्वभाव के थे। श्री गुरु तेग बहादुर जी सिखों के नौवें गुरु हैं जिन्होंने धर्म व मानवता की रक्षा करते हुए हंसते-हंसते अपने प्राणों की कुर्बानी दी।गुरु  तेग बहादुर जी की शिक्षा-दीक्षा मीरी-पीरी के मालिक गुरु -पिता गुरु  हरगोबिंद साहिब की छत्र-छाया में हुई। इसी समय इन्होंने गुरबाणी, धर्मग्रंथों के साथ-साथ शस्त्रों तथा घुड़सवारी आदि की शिक्षा भी प्राप्त की। सिखों के 8वें गुरु  हरिकृष्ण राय जी की अकाल मृत्यु हो जाने की वजह से गुरु तेग बहादुर जी को गुरु  बनाया गया था। मात्र 14 वर्ष की आयु में अपने पिता के साथ मुगलों के हमले के खिलाफ हुए युद्ध में उन्होंने अपनी वीरता का परिचय दिया। इस वीरता से प्रभावित होकर उनके पिता ने उनका नाम तेग बहादुर यानी तलवार के धनी रख दिया।</p>
      <p>औरंगजेब को यह स्पष्ट हो गया कि हर धर्म अपने आपमें एक महान धर्म है पर औरंगजेब खुद के धर्म के अलावा किसी और धर्म की प्रशंसा नहीं सुन सकता था। उसके सलाहकारों ने उसे सलाह दी कि वह सबको इस्लाम धारण करवा दे। औरंगजेब को यह बात समझ में आ गई और उसने सबको इस्लाम धर्म अपनाने का आदेश दिया और कुछ लोगों को यह कार्य सौंप दिया।उसने कहा कि सबसे कह दिया जाए कि इस्लाम धर्म कबूल करो या मौत को गले लगाओ। जब इस तरह की जबरदस्ती शुरू हो गई तो अन्य धर्म के लोगों का जीना मुश्किल हो गया। इस जुल्म के शिकार कश्मीर के पंडित गुरु तेग बहादुर के पास आए और उन्हें बताया कि किस तरह इस्लाम धर्म स्वीकारने के लिए उन पर दबाव बनाया जा रहा है और न करने वालों को तरह-तरह की यातनाएं दी जा रही हैं। हमारी बहू-बेटियों की इज्जत को खतरा है। जहां से हम पानी भरते हैं वहां हड्डियां फैंकी जाती हैं। हमें बुरी तरह मारा जा रहा है। कृपया आप हमारे धर्म को बचाईये।</p>
      <p>जिस समय ये लोग समस्या सुना रहे थे उसी समय गुरु तेग बहादुर के नौ वर्षीय सुपुत्र बाला प्रीतम (गुरु गोबिंद सिंह) वहां आए और पिता जी से पूछा- पिता जी, ये लोग इतने उदास क्यों हैं? आप इतनी गंभीरता से क्या सोच रहे हैं?गुरु  तेग बहादुर ने कश्मीरी पंडितों की सारी समस्या बताई तो बाला प्रीतम ने कहा- इसका निदान कैसे होगा? गुरु  साहिब ने कहा- इसके लिए किसी महापुरुष को बलिदान देना होगा। बाला प्रीतम ने कहा कि आपसे महान पुरुष मेरी नजर में कोई नहीं है, भले ही बलिदान देना पड़े पर आप इनके धर्म को बचाईये।उसकी यह बात सुनकर वहां उपस्थित लोगों ने पूछा- अगर आपके पिता जी बलिदान दे देंगे तो आप यतीम हो जाएंगे और आपकी मां विधवा हो जाएगी। बालक ने कहा कि अगर मेरे अकेले के यतीम होने से लाखों लोग यतीम होने से बच सकते हैं और अकेले मेरी मां के विधवा होने से लाखों मांएं विधवा होने से बच सकती हैं तो मुङो यह स्वीकार है।फिर गुरु  तेग बहादुर ने उन पंडितों से कहा कि जाकर औरंगजेब से कह दो अगर गुरु  तेग बहादुर ने इस्लाम धारण कर लिया तो हम भी कर लेंगे और अगर तुम उनसे इस्लाम धारण नहीं करा पाए तो हम भी इस्लाम धारण नहीं करेंगे और तुम हम पर जबरदस्ती नहीं कर पाओगे।</p>
      <p>औरंगजेब ने इस बात को स्वीकार कर लिया।गुरु  तेग बहादुर दिल्ली में औरंगजेब के दरबार में स्वयं चलकर गए। वहां औरंगजेब ने उन्हें तरह-तरह के लालच दिए। किंतु बात नहीं बनी तो उन पर बहुत सारे जुल्म किए। उन्हें कैद कर लिया गया, उनके दो शिष्यों को मारकर उन्हें डराने की कोशिश की, पर गुरु  तेग बहादुर टस से मस नहीं हुए।उन्होंने औरंगजेब को समझाइश दी कि अगर तुम जबरदस्ती करके लोगों को इस्लाम धारण करने के लिए मजबूर कर रहे हो तो यह जान लो कि तुम खुद भी सच्चे मुसलमान नहीं हो क्योंकि तुम्हारा धर्म भी यह शिक्षा नहीं देता कि किसी पर जुल्म किया जाए।</p>
      <p>औरंगजेब को यह सुनकर बहुत गुस्सा आया। उसने दिल्ली के चांदनी चौक पर गुरु  साहिब के शीश को काटने का हुक्म दे दिया और गुरु  साहिब ने हंसते-हंसते अपना शीश कटाकर बलिदान दे दिया, इसलिए गुरु  तेग बहादुर जी की याद में उनके शहीदी स्थल पर एक गुरुद्वारा साहिब बना है जिसका नाम गुरुद्वारा शीश गंज साहिब है। हिन्दुस्तान और हिन्दू धर्म की रक्षा करते हुए शहीद हुए गुरु  तेग बहादुर जी को प्रेम से कहा जाता है-हिन्द की चादर, गुरु  तेग बहादुर। 1 दिसंबर को मनाए जाने वाले गुरु  तेग बहादुर जी के शहीदी पर्व पर उन्हें नमन।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Shri Guru Tegh Bahadur Ji sacrificed his life to protect religion and humanity</p>
    </article>
  </body>
</html>