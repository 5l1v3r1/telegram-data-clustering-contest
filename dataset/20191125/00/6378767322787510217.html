<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/polsko-a-dansko-oslavuju-100-vyrocie-diplomatickych-vztahov-cl722972.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Poľsko a Dánsko oslavujú 100. výročie diplomatických vzťahov"/>
    <meta property="og:description" content="24hod.sk - Poľsko a Dánsko oslavujú 100. výročie diplomatických vzťahov - Poľský prezident Andrzej Duda. Foto z archívu."/>
  </head>
  <body>
    <article>
      <h1>Poľsko a Dánsko oslavujú 100. výročie diplomatických vzťahov</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Poľský prezident Andrzej Duda. Foto z archívu.</b><br/>Varšava 25. novembra (TASR) - Dánsky korunný princ Frederik a jeho manželka, korunná princezná Mary, navštívili v pondelok Poľsko pri príležitosti osláv 100. výročia diplomatických vzťahov medzi oboma krajinami. Informovala o tom agentúra DPA.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718192.'"/>
      </figure>
      <p>Dánsky pár privítal s vojenskými poctami vo svojom sídle vo Varšave poľský prezident Andrzej Duda s prvou dámou Agatou Kornhauserovou-Dudovou. Neskôr sa Duda a Frederik zúčastnili na ministerských rozhovoroch s energetike.<br/><br/>Duda zdôraznil posilňujúcu sa spoluprácu s Dánskom v tejto oblasti, ktorá zahŕňa plánovaný plynovod Baltic Pipe spájajúci obe krajiny, ako aj zdroje obnoviteľnej energie, uviedla tlačová agentúra PAP.<br/><br/>Poľsko podľa svojho prezidenta dúfa v spoluprácu s Dánskom pri výstavbe veterných fariem v Baltskom mori. Korunný princ Frederik v súvislosti s touto témou vyjadril podporu snahám Poľska o obmedzenie využívania fosílnych palív v jeho ekonomike.<br/><br/>Frederik a Duda s manželkami tiež navštívili miestne centrum pre veteránov, kde poďakovali poľským a dánskym vojakom, ktorí spolu slúžili v Kosove, Iraku a Afganistane.<br/><br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>