<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699886/%D8%A8%D8%A7%D8%B2-%D9%87%D9%85-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%A8%D8%A7-%D8%B1%D9%88%D8%A8%D8%A7%D8%AA-%D8%B5%DB%8C%D8%BA%D9%87%E2%80%8C%DB%8C%D8%A7%D8%A8"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="باز هم کلاهبرداری با روبات صیغه‌یاب"/>
    <meta property="og:description" content="افراد کلاهبردار صد میلیون تومان این حساب را بی‌درنگ به سرقت بردند. سپس مال‌باخته با تغییر رمز دوم کارت از به‌‌سرقت‌رفتن مابقی سپرده‌اش جلوگیری کرد."/>
  </head>
  <body>
    <article>
      <h1>باز هم کلاهبرداری با روبات صیغه‌یاب</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>افراد کلاهبردار صد میلیون تومان این حساب را بی‌درنگ به سرقت بردند. سپس مال‌باخته با تغییر رمز دوم کارت از به‌‌سرقت‌رفتن مابقی سپرده‌اش جلوگیری کرد.</b>
      </p>
      <p>پلیس فتای همدان از کلاهبرداری ۱۰۰ میلیون تومانی با روبات صیغه‌یاب خبر داد.</p>
      <p>به گزارش شرق، سرهنگ فیروز سرخوش‌نهاد گفت: یک شهروند با حضور در پلیس فتا عنوان کرد صد میلیون تومان از حساب او برداشت شده و خواستار پیگیری این موضوع شد.</p>
      <p>او اضافه کرد: طبق ادعای مال‌باخته او یک ماه پیش در یک سایت همسریابی و صیغه‌یابی عضو شده و پس از انتخاب فرد مورد نظر خود با استفاده از لینکی که ادمین کانال در اختیار او قرار داده بود، وارد یک درگاه پرداخت الکترونیکی شد.</p>
      <p>رئیس پلیس فتای همدان ادامه داد: این فرد با استفاده از این درگاه جعلی و وارد‌کردن مشخصات کارت بانکی دو هزار تومان به حساب ادمین واریز کرد که این رقم از حساب او کسر نشد، چرا‌که این درگاه جعلی بود و مال‌باخته به هدف خود در مورد صیغه نیز نرسید.</p>
      <p>سرهنگ سرخوش‌نهاد گفت: با توجه به اینکه این فرد در این حساب بانکی موجودی نداشت، سرقتی از او صورت نگرفت اما پس از یک ماه ۲۰۰ میلیون تومان به این حساب واریز شد و کلاهبرداران از واریز این پول مطلع شدند.</p>
      <p>او بیان کرد: افراد کلاهبردار صد میلیون تومان این حساب را بی‌درنگ به سرقت بردند. سپس مال‌باخته با تغییر رمز دوم کارت از به‌‌سرقت‌رفتن مابقی سپرده‌اش جلوگیری کرد.</p>
      <p>رئیس پلیس فضای تولید و تبادل اطلاعات فرماندهی انتظامی استان همدان اظهار کرد: بیشتر سایت‌ها و نرم‌افزارهای صیغه‌یابی و همسریابی در راستای کلاهبرداری راه‌اندازی شده‌اند و نباید به آنها اعتماد کرد.</p>
      <p>سرهنگ سرخوش‌نهاد اضافه کرد: باید با فعال‌سازی رمز یک‌بار‌مصرف و سامانه پیامک اعلام تراکنش مالی از به‌سرقت‌رفتن موجودی حساب بانکی جلوگیری کرد.</p>
    </article>
  </body>
</html>