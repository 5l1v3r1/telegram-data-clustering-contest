<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/2019/11/25-63777184/galliani_volevo_conte_e_sarri_il_var_dopo_il_gol_di_muntari_sono_favorevole_/"/>
    <meta property="og:site_name" content="Tuttosport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Galliani: &quot;Volevo Conte e Sarri. Il Var? Dopo il gol di Muntari sono favorevole&quot;"/>
    <meta property="og:description" content="L'ex ad del Milan, oggi dirigente del Monza, si confessa a Tiki Taka: &quot;Ho corteggiato a lungo l'attuale tecnico dell'Inter. La sostituzione di Cristiano Ronaldo? Accadeva la stessa cosa a Sacchi con Van Basten&quot;"/>
  </head>
  <body>
    <article>
      <h1>Galliani: "Volevo Conte e Sarri. Il Var? Dopo il gol di Muntari sono favorevole"</h1>
      <h2>L'ex ad del Milan, oggi dirigente del Monza, si confessa a Tiki Taka: "Ho corteggiato a lungo l'attuale tecnico dell'Inter. La sostituzione di Cristiano Ronaldo? Accadeva la stessa cosa a Sacchi con Van Basten"</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b>TORINO</b> - <a href="https://www.tuttosport.com/news/calcio/serie-a/milan/2019/10/14-62240833/galliani_rischio_serie_d_per_il_milan_noi_abbiamo_venduto_a_li_non_a_elliott_/">Adriano Galliani</a> a tutto campo ieri sera su Canale 5, davanti ai microfoni di <a href="https://www.tuttosport.com/news/calcio/calciomercato/2019/09/02-60660933/wanda_nara_lascia_tiki_taka_durante_la_diretta_un_impegno_di_lavoro_/">Tiki Taka</a>. L’ex amministratore delegato del Milan, oggi dirigente del Monza, ha parlato del passato e del presente, ammettendo di aver cercato <b>Antonio Conte</b> per i rossoneri: “<i>Sì, ci ho provato</i> – dice Galliani - <i><b>l’ho corteggiato a lungo</b>, ma non ce l’ho fatta a prenderlo</i>”. Un interessamento c’è stato anche per <b>Maurizio Sarri</b>: “<i>Nel calcio ci sono tante cose che si dicono e non si dicono. Sono stato vicino a Sarri come a tanti giocatori. Se fossi rimasto al Milan avrei cercato di prendere Icardi perché penso che sia un attaccante straordinario</i>”.</p>
      <h3>Var e il gol di Muntari</h3>
      <p>Quando si parla di Var, la mente di Galliani va a una vecchia polemica arbitrale: “<i>Dopo il <b>gol di Muntari</b> non dato, sono assolutamente favorevole</i> – spiega il dirigente del Monza - <i>dopo quell’episodio sono diventato un fan di qualsiasi tipo di tecnologia legata al calcio. Certamente il Var va migliorato, ma era peggio prima quando non c’era la tecnologia: adesso hai più certezze e meno sospetti. Si può modificare, ma non si può tornare indietro. Sono molto contento che ci sarà il Var anche in Serie B l’anno prossimo. La gente è più tranquilla adesso</i>”.</p>
      <figure>
        <video src="http://media.tuttosport.com/omnisport/2019/10/12/111019_IT_PERFORM_GALLIANI_IV_1570827322422_1065.mp4"/>
        <figcaption>Galliani: "Van Basten più fenomeno di Ronaldo"</figcaption>
      </figure>
      <h3>Cristiano Ronaldo come Van Basten</h3>
      <p>Interpellato sul malumore di <b>Cristiano Ronaldo</b> per la sostituzione nel match di un paio di settimane fa tra Juve e Milan, Galliani fa un paragone: “<i>Lasciar fuori Ronaldo è come quando Sacchi lasciava fuori<b> Van Basten</b>. Marco era il CR7 dell’epoca. Ha vinto tre Palloni d’oro, ma si è fatto male alla caviglia a 28 anni, altrimenti ne avrebbe vinti cinque o sei. Come ha reagito Van Basten? Mi avvalgo della facoltà di non rispondere</i>”. Poi elogia <b>Ancelotti</b>: “<i>Carlo è una persona fantastica. Le sue doti migliori sono quelle di saper sdrammatizzare e farsi scivolare tutto. Mi ricordo che quando Berlusconi voleva giocare con le due punte, Ancelotti mi disse: dobbiamo dire al presidente che Kakà è una seconda punta</i>”.</p>
      <h3>La lotta scudetto tra Juve e Inter</h3>
      <p>Sul testa a testa tra <b>Juve e Inter</b> dice: “<i>Dopo 31 anni di Milan non parlo di Inter, ma ha ragione Conte quando dice che la Juventus, senza l’Inter, avrebbe già vinto il suo nono scudetto consecutivo. È rimasta l’unica squadra che può contendere il titolo ai bianconeri</i>”. Infine racconta qualcosa del suo <b>Monza</b>: “<i>Non è un passo indietro, il Monza è la mia vita. Può giocare in Serie C, in D o in B, ma è casa mia. Sono un po’ come Ulisse che torna a Itaca. Io sono partito dal Monza, poi ho fatto 31 anni di prestito al Milan e sono tornato al Monza. Facciamo solo progetti annuali e quello di quest’anno è andare in Serie B. Brocchi sta facendo molto bene, abbiamo un discreto vantaggio e speriamo di mantenerlo fino alla fine</i>”.</p>
      <related>
        <a href="https://www.tuttosport.com/news/calcio/serie-a/2018/11/24-50285357/serie_a_galliani_scudetto_lotta_a_due_juventus-napoli_/"/>
        <a href="https://www.tuttosport.com/news/calcio/serie-a/juventus/2019/11/18-63510659/lippi_ronaldo-sarri_ognuno_ha_il_suo_modo_di_gestire_le_teste_importanti_/"/>
        <a href="https://www.tuttosport.com/archivio/calcio"/>
        <a href="https://www.tuttosport.com/news/calcio/2019/11/22-63630438/zoff_esclusivo_ronaldo_o_messi_io_dico_pel/?related_news"/>
        <a href="https://www.tuttosport.com/news/calcio/2019/11/21-63611906/bonucci_sarri_e_ronaldo_quanta_juve_nella_top_100_di_espn/?related_news"/>
        <a href="https://www.tuttosport.com/news/calcio/2019/11/02-62917015/pirlo_mancini_la_strada_e_quella_giusta_conte_un_genio_patito_per_la_tattica_/?related_news"/>
        <a href="https://www.tuttosport.com/news/calcio/2019/10/30-62812171/globe_soccer_awards_2019_tra_i_candidati_c_e_cristiano_ronaldo/?related_news"/>
      </related>
    </article>
  </body>
</html>