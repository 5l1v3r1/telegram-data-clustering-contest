<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939672/%D8%A8%D8%A7%D8%B2%D9%86%DA%AF%D8%B1%DB%8C-%D8%AF%D8%B1-%D8%A7%D9%81%D8%B2%D8%A7%DB%8C%D8%B4-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D9%88%D8%A7%D9%86%D8%AA-%D8%A8%D8%A7%D8%B1%E2%80%8C%D9%87%D8%A7"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="بازنگری در افزایش سهمیه بنزین وانت بار‌ها"/>
    <meta property="og:description" content="دبیر ستاد تنظیم بازار از بازنگری در روند تخصیص سهمیه وانت بار‌ها خبر داد."/>
  </head>
  <body>
    <article>
      <h1>بازنگری در افزایش سهمیه بنزین وانت بار‌ها</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>دبیر ستاد تنظیم بازار از بازنگری در روند تخصیص سهمیه وانت بار‌ها خبر داد.</p>
      <p>به گزارش خبرنگار خبرگزاری صداو سیما؛ دبیر ستاد تنظیم بازار از بازنگری در روند تخصیص سهمیه وانت بار‌ها و افزایش سهمیه بنزین به این بخش از خدمات حمل و نقل بار خبر داد.</p>
      <p>آقای عباس قبادی در حاشیه نهمین نشست ستاد تنظیم بازار پس از تصمیم جدید دولت درباره مدیریت مصرف سوخت در جمع خبرنگاران گفت: در مواردی که قیمت بنزین بر قیمت خدمات مانند قیمت حمل و نقل ازجانب وانت بار‌ها تأثیر دارد قرار شد سهمیه اختصاص یافته مورد بازنگری قرار گیرد و تاکید ستاد این بود که این تجدیدنظر در وزارت کشور و وزارت نفت انجام و برای اصلاح آن فکری شود که مسئولان وزارت نفت قول دادند این موضوع حل شود.</p>
      <p>وی افزود: بنزینی که هم اکنون به وانت بار‌ها اختصاص می‌یابد جوابگوی مصرف ۱۵ روز آنهاست که برای تأمین بنزین این بخش در بقیه روزها، تصمیم گیری مجدد و بازنگری سهمیه پس از بررسی در وزارت نفت و وزارت کشور انجام و اطلاع رسانی می‌شود.</p>
      <p>دبیر ستاد تنظیم بازار در پاسخ به این پرسش که چرا سهمیه سوخت آبان وانت بار‌ها برای ماه آذر ذخیره نشده است؟ گفت: درباره برگشت سهمیه وانت بار‌ها بحث‌هایی در وزارت نفت مطرح است که با به نتیجه رسیدن آن، مازاد سهمیه آبان وانت بار‌ها در ماه آینده جبران خواهد شد البته در جلسه به مسئولان وزارت نفت اعلام کردیم که برای حل این موضوع فقط ۴۸ ساعت فرصت دارند.<br/><br/>آقای قبادی افزود: براساس اسناد بالادستی و تاکید معاون اول رئیس جمهور در جلسه دو روز گذشته ستاد تنظیم بازار تمام مصوبات این ستاد از جمله سهمیه مازاد وانت بار‌ها و پیک موتوری‌ها باید اجرایی شود ما هم به میزان سهمیه بنزین در این حوزه اعتراض داریم و گفتیم اگر بنا دارید شرایط بازار حفظ شود باید در سهمیه وانت بار‌ها و پیک موتوری‌ها تجدید نظر صورت گیرد.</p>
      <p>دبیر ستاد تنظیم بازار اضافه کرد: برای تأمین سوخت مورد نیاز صیادی و تاکسی‌های مناطق آزاد هم جلسات برگزار و سوخت مورد نیاز تأمین شده است.</p>
      <p>وی درباره روند تولید مرغ در کشور گفت: آنچه در مورد تولید جوجه یک روزه گزارش می‌شود نشان می‌دهد روند تولید مرغ افزایش یافته است در این باره مصوبه‌ای را ابلاغ کردیم تا در اسفند امسال ۱۳۵ میلیون قطعه جوجه ریزی شود که بیشترین حجم تولید است.</p>
      <p>دبیر ستاد تنظیم بازار همچنین افزود: تا پایان امسال ۲۰ هزار تا ۲۵ هزار تن گوشت قرمز هم در بازار توزیع می‌شود بنابر این شرایط گوشت قرمز و مرغ مطلوب است حتی در جا‌هایی از کشور گوشت قرمز کاهش قیمت هم داشته است.</p>
      <p>آقای قبادی ادامه داد: با این تدابیر بنا داریم هم به نیاز پایان سال و ایام عید نوروز پاسخ دهیم و هم ایام ماه مبارک رمضان را که بعد از عید نوروز در پیش داریم با مشکلی در تأمین گوشت قرمز و مرغ در بازار مواجه نخواهیم شد.</p>
      <p>وی درباره افزایش قیمت گوجه فرنگی در بازار گفت:​ این افزایش قیمت به تصمیم جدید دولت درباره مدیریت مصرف سوخت ارتباطی ندارد البته این امیدواری وجود دارد در کمتر از دو هفته آینده با رسیدن گوجه جنوب به بازار مشکل تأمین و قیمت گوجه فرنگی هم حل شود</p>
    </article>
  </body>
</html>