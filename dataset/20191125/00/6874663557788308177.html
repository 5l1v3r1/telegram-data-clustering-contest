<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774476,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="&quot;אם רוצים לראות את העתיד של הבנקאות צריך להסתכל על סין&quot;"/>
    <meta property="og:description" content="דרור טופף, מנהל אסטרטגיה וחדשנות של בנק לאומי, בכנס &quot;Mind the Tech TLV&quot; של כלכליסט: &quot;עשור מהיום הבנקים יהפכו לגוף מתפעל&quot;. טופף התקשה לחזות אם יהיו פחות בנקים בעתיד אבל משוכנע שיהיו מודלים שונים של בנקאות"/>
  </head>
  <body>
    <article>
      <h1>"אם רוצים לראות את העתיד של הבנקאות צריך להסתכל על סין"</h1>
      <h2>דרור טופף, מנהל אסטרטגיה וחדשנות של בנק לאומי, בכנס "Mind the Tech TLV" של כלכליסט: "עשור מהיום הבנקים יהפכו לגוף מתפעל". טופף התקשה לחזות אם יהיו פחות בנקים בעתיד אבל משוכנע שיהיו מודלים שונים של בנקאות</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">אורנה יפת</a></address>
      <p>"עשור מהיום הבנקים יהפכו לגוף מתפעל. אם רוצים לראות את העתיד צריך להסתכל על סין. יש שם אפליקציית וויצ'ט שמכוונת לצרכנים ויש בה הכל. אפשר דרכה להזמין מונית, תור לרופא ולשלם במסעדה. והיא מציעה לך לשלם מהעו"ש או לקחת הלוואה, וזה מחובר לכמה בנקים ויש ביניהם מכרז". כך אמר דרור טופף, מנהל אסטרטגיה וחדשנות, בנק לאומי, בכנס "Mind the Tech TLV". טופף אמר את הדברים על רקע כניסתן של חברות טכנולוגיה כמו גוגל ואפל לעולמות הבנקאות.</p>
      <p>האם זה אומר שהבנקים המסורתיים יעלמו? "לאו דווקא. הם יהפכו לגוף מתפעל כמו שקרה בסין. אבל באוסטרליה, למשל, הבנקים הם מהטובים בעולם ושם הבנקים לא נעלמו כי הם כל הזמן חושבים איך להגיע ללקוחות ולהציע הצעות ערך נוחות וקלות. כשניסו להכנס לשם כל מיני ענקיות טכנולוגיה הבנקים נתנו מוצר חלופי טוב יותר", מסביר טופף. "חברות כמו גוגל חוברות לבנקים. אבל הן לא רוצות לקחת על עצמן את הרגולציה והפיקוח שהבנקים כפופים אליהם, ולכן גם בעולם העתידי יהיו בנקים כי צריך תמיד חשבון בנק וחברות הטכנולוגיה לא רוצות להיות מפוקחות. הן משחקות על הקצה אבל לא חוצות את הקו ולא רוצות להיות בנקים".</p>
      <figure>
        <img src="https://images1.calcalist.co.il/PicServer3/2019/11/25/950038/1L.jpg"/>
        <figcaption>דרור טופף <br/>צילום: יריב כץ</figcaption>
      </figure>
      <p>"אפליקציות התשלומים שהשיקו הבנקים בישראל תפסו מהר מאד", אומר טופף, "וכשיבואו הענקיות יהיה להן אתגר כי כבר יש אחיזה בשוק" .</p>
      <p>לדבריו, "גוגל יודעת על הלקוח את כל המידע והעולם הולך לשימושים של דאטה. בעוד הבנקים שומרים על המידע על הלקוח, חברות אחרות לא תחת הפיקוח הבנקאי הזה ויכולות לעשות בדאטה כל מיני שימושים. הבנקאות יכולה להשתמש במידע על הלקוח רק לשימוש בנקאות והמידע מוגן ולא יימכר ולא יעשה בו שימוש כלשהו, למעט הצעות בנקאיות שהבנק חושב שהן טובות עבור הלקוח".</p>
      <p>טופף מתקשה לחזות אם יהיו פחות בנקים בעתיד אבל כן יודע להגיד שנראה פה מודלים שונים של בנקאות. "אולי נוכל לראות בנקים שיחברו לגוגל, יהיו יותר רזים ואוטומטים ויתנו שירותי תפעול".</p>
      <p>לשאלה האם יש בעולם העתידי מקום למזומן על רקע השימוש הגובר באפליקציות תשלומים, אומר טופף, "קשה לי לראות מדינות שמאבדות את המטבע שלהן. זה למעשה איבוד הריבונות של המדינה. אנחנו בלאומי כל הזמן חושבים על חדשנות ולכן השקנו כלי לניהול תיקים, משכנתא דיגיטלית ואפליקצית תשלומים".</p>
    </article>
  </body>
</html>