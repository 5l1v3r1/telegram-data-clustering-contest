<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939598/%D8%B2%DB%8C%D8%A7%D9%86%E2%80%8C%D9%85%D8%A7%D9%84%DB%8C-%D8%B3%D9%86%DA%AF%DB%8C%D9%86-%D9%81%D8%AF%D8%B1%D8%A7%D8%B3%DB%8C%D9%88%D9%86%E2%80%8C%DA%A9%D8%B4%D8%AA%DB%8C-%D8%AF%D8%B1%D9%BE%DB%8C-%D9%84%D8%BA%D9%88-%D8%AC%D8%A7%D9%85%E2%80%8C%D8%AC%D9%87%D8%A7%D9%86%DB%8C-%D8%AA%D9%87%D8%B1%D8%A7%D9%86"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="زیان‌مالی سنگین فدراسیون‌کشتی درپی لغو جام‌جهانی تهران"/>
    <meta property="og:description" content="درپی لغو میزبانی تهران از رقابت‌های جام‌جهانی کشتی فرنگی، سخنگوی فدراسیون کشتی تاکید کرد ریاست فدراسیون به دنبال این است که میزبانی جام جهانی کشتی فرنگی را به ایران بازگرداند."/>
  </head>
  <body>
    <article>
      <h1>زیان‌مالی سنگین فدراسیون‌کشتی درپی لغو جام‌جهانی تهران</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>درپی لغو میزبانی تهران از رقابت‌های جام‌جهانی کشتی فرنگی، سخنگوی فدراسیون کشتی تاکید کرد ریاست فدراسیون به دنبال این است که میزبانی جام جهانی کشتی فرنگی را به ایران بازگرداند.</p>
      <p>به گزارش تابناک ورزشی، حسن رنگرز درباره اقدام اتحادیه جهانی کشتی در لغو میزبانی ایران از رقابت‌های جام جهانی کشتی فرنگی به دلیل اتفاقات اخیر در ایران، اظهار کرد: کمیته اجرایی اتحادیه جهانی کشتی روز یک‌شنبه جلسه‌ای را در استانبول ترکیه برگزار و تصمیم گرفت میزبانی ایران از این رقابت‌ها را به حالت تعلیق دربیاورد. بدنبال این موضوع اتحادیه جهانی در نامه‌ای به فدراسیون کشتی ضمن قدردانی از تلاش‌های ایران برای میزبانی از این رقابت‌ها، لغو برگزاری رقابت‌های جام جهانی را به اطلاع فدراسیون کشتی رسانده است.</p>
      <p>سخنگوی فدراسیون کشتی با تاکید بر اینکه این تصمیم خارج از اراده فدراسیون کشتی بوده است، گفت: ما هزینه‌های زیادی را برای میزبانی خوب و شایسته از این رقابت‌ها متحمل شده‌ایم و رییس فدراسیون کشتی نیز به شدت پیگیر است تا با رایزنی‌های مختلف بتواند میزبانی را به ایران بازگرداند.</p>
      <p>رقابت‌های جام جهانی کشتی فرنگی ۲۰۱۹ قرار بود پنج شنبه و جمعه هفته جاری در سالن ۱۲هزار نفری آزادی تهران برگزار شود.</p>
    </article>
  </body>
</html>