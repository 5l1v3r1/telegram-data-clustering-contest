<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/rusko-poprelo-ucast-na-otrave-bulharskeho-zbrojara-cl722797.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Rusko poprelo účasť na otrave bulharského zbrojára"/>
    <meta property="og:description" content="24hod.sk - Rusko poprelo účasť na otrave bulharského zbrojára - Ilustračná snímka."/>
  </head>
  <body>
    <article>
      <h1>Rusko poprelo účasť na otrave bulharského zbrojára</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka.</b><br/>Moskva 25. novembra (TASR) - Rusko v pondelok odmietlo tvrdenia, že do otravy bulharského podnikateľa z roku 2015 boli zapletení agenti ruskej vojenskej rozviedky GRU. Informovala o tom agentúra Interfax.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574687692.'"/>
      </figure>
      <p>S týmto odhalením najnovšie prišli investigatívne webové portály Bellingcat a Insider spolu s nemeckým spravodajským týždenníkom Der Spiegel. <br/><br/>Podľa nich bolo do otravy bulharského zbrojára a obchodníka s vojenským materiálom Emilijana Gebreva, jeho syna a riaditeľa jeho spoločnosti zapletených osem zamestnancov GRU. Incident sa odohral v apríli roku 2015 v Sofii.<br/><br/>Gebrev upadol do kómy, ale po mesiac trvajúcej hospitalizácii sa jeho stav zlepšil a bol prepustený domov.<br/><br/>Následná analýza laboratória Helsinskej univerzity, ktorá sa špecializuje na chemické zbrane, odhalila v telách troch mužov zlúčeniny svedčiace o tom, že zbrojár bol otrávený látkou typu novičok.<br/><br/>Látka novičok bola podľa Británie použitá aj pri útoku na bývalého agenta GRU Sergeja Skripaľa a jeho dcéru Juliju, ktorý sa odohral v marci roku 2018 v anglickom meste Salisbury. Obaja otravu prežili a momentálne žijú na neznámom mieste.<br/><br/>Británia tvrdí, že Skripaľovci boli obeťou otravy nervovoparalytickou látkou typu novičok vyvinutou ešte za čias existencie Sovietskeho zväzu. Portály Bellingcat a The Insider, ako aj britská polícia ako páchateľov otravy Skripaľovcov uvádzajú troch agentov GRU. <br/><br/>Tieto portály, ako aj bulharský denník Kapital prednedávnom informovali, že meno jedného z týchto agentov GRU sa spomína aj s inou otravou s použitím látky typu novičok, ku ktorej došlo v roku 2015 v Bulharsku.<br/><br/>Agentúra Interfax v pondelok citovala reakciu člena bezpečnostného a protikorupčného výboru ruskej Štátnej dumy Abdreja Lugového, ktorý najnovšie správy o kauze Gebrev označil za "<i>absurdnú, ale skoordinovanú informačnú akciu". </i>Podľa neho má za cieľ zdiskreditovať ruské tajné služby a to <i>"na pozadí pozoruhodných výsledkov, ktoré dosiahli v boji proti medzinárodnému terorizmu"</i> vrátane Sýrie.<br/><br/>Interfax pripomenul, že Lugovoj je podľa Británie zapletený do prípadu smrti bývalého agenta ruskej FSB Alexandra Litvinenka, ktorý zomrel v Londýne zrejme na následky otravy.<br/><br/>Litvinenko ušiel z Ruska v roku 2000 po tom, čo tam bolo voči nemu vznesených viacero obvinení. Požiadal o politický azyl v Británii a následne údajne spolupracoval s britskou tajnou službou MI6.<br/><br/>Lugovoj tiež vyhlásil, že <i>"objednávatelia podobných článkov sa snažia zabrániť Rusku vo vytváraní produktívnych vzťahov s krajinami Európy". </i><br/><br/>Upozornil, že pokus "<i>vyvolať špiónsky škandál"</i> so Srbskom v predvečer návštevy srbského prezidenta v Rusku, <i>"nemožno považovať za náhodu". </i><br/><br/>Lugového výrok sa týka údajného pokusu ruského spravodajského dôstojníka naverbovať údajného vysokopostaveného funkcionára Srbska. Video z toho aktu sa objavilo na YouTube 17. novembra.<br/><br/>Srbský denník Večernje novosti v tejto súvislosti napísal, že muž zaznamenaný na videu je samostatne zárobkovo činná osoba. Zábery mohli podľa novín nasnímať zamestnanci jednej z rumunských spravodajských služieb konajúci pod patronátom Washingtonu. Večernje novosti citovali zdroj zo srbských spravodajských služieb, ktorý opísal situáciu ako "<i>pokus Západu narušiť rusko-srbské vzťahy".</i><br/><br/>Podobné obvinenie padlo aj v súvislosti s Bulharskom. <br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>