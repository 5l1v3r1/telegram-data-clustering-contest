<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700111/%DA%A9%D8%AF-%DB%B2%DB%B5-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D8%A8%D9%87-%DA%86%D9%87-%D9%85%D8%B9%D9%86%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="&quot;کد ۲۵&quot; کارت سوخت به چه معناست؟"/>
    <meta property="og:description" content="کسانی که کارت سوخت ندارند و تاکنون نیز درخواست صدورکارت سوخت نکرده‌اند، می‌توانند خود یا وکیل قانونی‌شان با در دست داشتن مدارک هویتی مالک خودرو و وسیله نقلیه به مراکز پلیس+۱۰مراجعه کنند."/>
  </head>
  <body>
    <article>
      <h1>"کد ۲۵" کارت سوخت به چه معناست؟</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>کسانی که کارت سوخت ندارند و تاکنون نیز درخواست صدورکارت سوخت نکرده‌اند، می‌توانند خود یا وکیل قانونی‌شان با در دست داشتن مدارک هویتی مالک خودرو و وسیله نقلیه به مراکز پلیس+۱۰مراجعه کنند.</b>
      </p>
      <p>هنگام استفاده از کارت سوخت شخصی ممکن است با پیام‌هایی همچون "کد ۲۵" یا "کارت ابطال‌شده" مواجه شوید که این مسئله به دلیل استفاده نادرست از کارت و مخدوش شدن فیزیک کارت است. همچنین ممکن است مالک کارت آن را ابطال کرده باشد که درصورت دریافت این پیام، مالکان برای صدور المثنی کارت باید به مراکز پلیس +۱۰ مراجعه کنند.</p>
      <p>به‌گزارش ایسنا، مالکان وسایل نقلیه در صورت فراموش کردن رمز، می‌توانند به نواحی و مراکز پخش فرآورده‌های نفتی در سراسر کشور مراجعه کنند؛ همچنین باید توجه داشت که صدور کارت سوخت هوشمند المثنی فقط از طریق دفاتر پلیس +۱۰ مقدور است. بنابراین کسانی که کارت سوخت ندارند و تاکنون نیز درخواست صدورکارت سوخت نکرده‌اند، می‌توانند خود یا وکیل قانونی‌شان با در دست داشتن مدارک هویتی مالک خودرو و وسیله نقلیه به مراکز پلیس+۱۰مراجعه کنند.</p>
      <p>
        <b>مدارک لازم برای درخواست کارت سوخت المثنی</b>
      </p>
      <p>حذف رمز کارت سوخت نیز در این دفاتر قابل انجام است. مدارک هویتی مالک برای درخواست المثنی کارت هوشمند سوخت نیز به این شرح است که برای اشخاص حقیقی، یکی از مدارک شناسایی معتبر مالک وسیله نقلیه شامل اصل شناسنامه یا کارت ملی هوشمند یا گذرنامه نیاز است. برای اشخاص حقوقی نیز معرفی نامه رسمی از سازمان یا شرکت مربوطه با امضاء و مهر مجاز به همراه اصل شناسنامه یا کارت ملی هوشمند یا گذرنامه نماینده نیاز است.</p>
      <p>دارندگان وکالتنامه معتبر قانونی از مالک نیز می‌توانند با ارائه مدارک شناسایی معتبر شامل اصل شناسنامه یا کارت ملی هوشمند یا گذرنامه نسبت به اخذ خدمات مورد نیاز اقدام کنند. در مورد خودروهای لیزینگی (خودروهای اجاره به شرط تملیک)، اسناد و مدارک در اختیار استفاده کننده خودرو شامل کارت خودرو ملاک عمل است. مدارک شناسایی وسیله نقلیه نیز شامل کارت شناسایی خودرو یا شناسنامه مالکیت وسیله نقلیه یا بنچاق محضری به همراه بیمه نامه شخص ثالث معتبر می‌شود.</p>
      <p>برای تکمیل فرم تعهدنامه در دفاتر پلیس +۱۰ واریز مبلغ ۱۰ هزار تومان در پایانه­‌های pos بانک ملت مستقر در این دفاتر و اخذ رسید ثبت درخواست کارت هوشمند سوخت المثنی از کاربر، مراحلی است که باید طی شود. کسانی که در سایت دولت همراه ثبت نام کرده‌اند، نیازی به ارائه درخواست المثنی ندارند. کارت سوخت این اشخاص از طریق اداره پست به آدرسی که اعلام کرده اند ارسال می شود.</p>
      <p>
        <b>ثبت درخواست ۹۰ هزار درخواست برای کارت سوخت المثنی</b>
      </p>
      <p>شهرام رضایی - مدیر برنامه‌ریزی شرکت ملی پخش فرآورده‌های نفتی - هم درباره آخرین وضعیت کارت سوخت اعلام کرده است: پیش از اجرای طرح سهمیه‌بندی بنزین، به‌طور میانگین روزانه ۵۰۰۰ درخواست برای کارت سوخت المثنی وجود داشت، اما این رقم هم‌اکنون به ۸۵ تا ۹۰ هزار درخواست رسیده و این در حالی است که ظرفیت صدور کارت سوخت کشور روزانه ۳۰ هزار کارت است.</p>
      <p>وی با بیان این‌که افزایش تعداد درخواست‌ها سبب زمان‌بر شدن فرآیند صدور کارت شده است، افزود: در تلاشیم ظرفیت صدور کارت را به ۵۰ هزار عدد در روز برسانیم، با این حال حدود ۹۰۰ هزار درخواست باقی مانده که همین مسئله صدور کارت‌های المثنی را با تاخیر روبه‌رو کرده است.</p>
      <p>رضایی با بیان این‌که همچنان ۷۰۰ هزار کارت سوخت در باجه‌های معطله پست باقی مانده است، گفت: با توجه به این‌که شرکت پست در روزهای جمعه نیز به هم‌وطنان خدمت‌رسانی کرده، توصیه ما این است که مالکان از طریق درگاه اینترنتی epolise.ir و post.ir کارت خود را پیگیری و برای دریافت آن اقدام کنند. وی با بیان این‌که ارائه خدمات، هزینه‌ای برای مالکان ندارد، گفت: به جز مبلغ ۱۰ هزار تومان که برای صدور کارت المثنی دریافت می‌شود، مالکان هیچ هزینه دیگری پرداخت نخواهند کرد.</p>
      <p>او در پایان درباره کاهش مصرف سوخت پس از اجرای طرح سهمیه‌بندی بنزین گفت: آنچه از شواهد برمی‌آید مقدار مصرف بی‌شک کم شده و طبیعی است که این اتفاق رخ دهد، اما برای ارائه آمار دقیق باید اطلاعات یک دوره ۱۰ روزه را تجمیع کنیم تا بتوانیم آمارهای دقیق‌تری در زمینه کاهش مصرف سوخت ارائه کنیم.</p>
      <p>بنا بر اعلام شرکت ملی پخش فرآورده‌های نفتی، با این حال اگر هم‌وطنان به هر دلیلی موفق به پیگیری کارت سوخت خود از طریق درگاه‌های اینترنتی نشده‌اند می‌توانند با مراجعه حضوری به دفاتر خدمات پلیس +۱۰ حتی در روزهای تعطیل و جمعه روند صدور کارتشان را پیگیری کنند.</p>
      <p>
        <b>سوخت‌گیری در جایگاه‌ها روال عادی و طبیعی دارد</b>
      </p>
      <p>به گفته مدیر برنامه‌ریزی شرکت ملی پخش فرآورده‌های نفتی، وضع سوخت‌گیری در جایگاه‌ها روال عادی و طبیعی را می‌گذراند و به جز چند مورد جایگاهی که در اتفاق‌های اوایل هفته گذشته دچار مشکل شده بود همه جایگاه‌ها عملیاتی هستند و هم‌وطنان برای سوخت‌گیری مشکلی ندارند.</p>
      <p>همچنین از مجموع ۴۰۰۰ جایگاه سوخت در سراسر کشور، درصد بسیار کمی از آن‌ها در اتفاقات هفته گذشته دچار آسیب شده‌اند که بسیاری از آن‌ها فعالیت خود را از سرگرفته‌اند و حتی اگر در بعضی از مناطق به دلیل شدت آسیب‌دیدگی نیاز به استقرار جایگاه‌های سیار عرضه بوده، این اتفاق رخ داده است تا هم‌وطنان دچار مشکلی نشوند.</p>
    </article>
  </body>
</html>