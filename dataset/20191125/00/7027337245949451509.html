<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700042/%D8%A2%D8%BA%D8%A7%D8%B2-%D8%A7%D8%AA%D8%B5%D8%A7%D9%84-%D8%AE%D8%B7%D9%88%D8%B7-%D8%AA%D9%84%D9%81%D9%86-%D9%87%D9%85%D8%B1%D8%A7%D9%87-%D8%A7%DB%8C%D8%B1%D8%A7%D9%86%D8%B3%D9%84-%D8%A8%D9%87-%D8%A7%DB%8C%D9%86%D8%AA%D8%B1%D9%86%D8%AA-%D8%A7%D8%B2-%DB%B9-%D8%A7%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="آغاز اتصال خطوط تلفن همراه ایرانسل به اینترنت از ۹ استان"/>
    <meta property="og:description" content="یک منبع آگاه در وزارت ارتباطات و فناوری اطلاعات از آغاز اتصال خطوط تلفن همراه ایرانسل به اینترنت از شب گذشته خبر داد و گفت: از امروز صبح اتصال اینترنت اپراتورهای رایتل و همراه اول در حال انجام است."/>
  </head>
  <body>
    <article>
      <h1>آغاز اتصال خطوط تلفن همراه ایرانسل به اینترنت از ۹ استان</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>یک منبع آگاه در وزارت ارتباطات و فناوری اطلاعات از آغاز اتصال خطوط تلفن همراه ایرانسل به اینترنت از شب گذشته خبر داد و گفت: از امروز صبح اتصال اینترنت اپراتورهای رایتل و همراه اول در حال انجام است.</p>
      <p>به گزارش ایلنا؛ از بیست‌وپنجم آبان‌ماه علاوه بر اینترنت خطوط تلفن‌ثابت و اینترنت خطوط تلفن‌همراه در سراسری کشور قطع شد.</p>
      <p>پس از اتصال خطوط تلفن ثابت به اینترنت در روز پایانی آبان ماه، دیروز یک مقام مسئول در وزارت ارتباطات و فناوری اطلاعات در گفت‌وگو با ایلنا از اتصال اینترنت خطوط تلفن همراه در بیشتر استان‌ها خبر داد.</p>
      <p>پیگیری ایلنا از منابع مطلع در وزارت ارتباطات نشان می‌دهد که از شب گذشته اتصال خطوط تلفن همراه ایرانسل به اینترنت آغاز شده است و از امروز صبح، اتصال اینترنت اپراتورهای رایتل و همراه اول در حال انجام است.</p>
      <p>در حال حاضر تمام خطوط تلفن همراه ایرانسل در استان‌های خراسان جنوبی، گلستان، سمنان، یزد، چهارمحال و بختیاری، همدان، اردبیل، زنجان و ایلام به اینترنت متصل شده‌اند و اتصال به اینترنت مشترکان اپراتورهای همراه اول و رایتل در این استان‌ها در حال انجام است.</p>
      <p>اپراتور رایتل به ایلنا اعلام کرده است به محض اتصال اینترنت برای مشترکان پیامکی مبنی بر امکان استفاده از اینترنت ارسال خواهد شد.</p>
    </article>
  </body>
</html>