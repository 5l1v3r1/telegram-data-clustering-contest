<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7963006/"/>
    <meta property="og:site_name" content="Sanook"/>
    <meta property="article:published_time" content="2019-11-25T00:30:17+00:00"/>
    <meta property="og:title" content="วิปรัฐบาลไม่หนุน ตั้ง กมธ.ศึกษาผลกระทบ ม.44 ชี้หลายประเด็นไม่มีน้ำหนัก"/>
    <meta property="og:description" content="นายชินวรณ์ บุณยเกียรติ ส.ส.นครศรีธรรมราช พรรคประชาธิปัตย์ ในฐานะรองประธานคณะกรรมการประสานงานพรรคร่วมรัฐบาล (วิปรัฐบาล) กล่าวถึงการประชุมสภาผู้แทนราษฎรในวันที่ 27 พ.ย.ว่า การประชุมสภาฯในวันที 27 พ.ย.จะมีการพิจารณาลงมติในญัตติด่วน เรื่อง ให้สภาผู้แทนราษฎรตั้งคณะกรรมาธิการวิสามัญเพื่อศึกษาผลกระทบจากการกระทำประกาศและคำสั่งของคณะรักษาความสงบแห่งชาติ (คสช.) และการใช้อำนาจของหัวหน้าคณะรักษาความสงบแห่งชาติตามมาตรา 44 ซึ่งที่ประชุมวิปรัฐบาลมีความเห็นร่วมกันว่าจะไม่มีการตั้งคณะกรรมาธิการวิสามัญพิจารณาศึกษาในเรื่องดังกล่าว"/>
  </head>
  <body>
    <article>
      <h1>วิปรัฐบาลไม่หนุน ตั้ง กมธ.ศึกษาผลกระทบ ม.44 ชี้หลายประเด็นไม่มีน้ำหนัก</h1>
      <address>
        <time datetime="2019-11-25T00:30:17+00:00">25 Nov 2019, 00:30</time>
      </address>
      <p><b>นาย<a href="http://www.sanook.com/news/7953426/">ชินวรณ์ บุณยเกียรติ</a></b> ส.ส.นครศรีธรรมราช<b> พรรคประชาธิปัตย์</b> ในฐานะรองประธานคณะกรรมการประสานงานพรรคร่วมรัฐบาล (วิปรัฐบาล) กล่าวถึงการประชุมสภาผู้แทนราษฎรในวันที่ 27 พ.ย.ว่า การประชุมสภาฯในวันที 27 พ.ย.จะมีการพิจารณาลงมติในญัตติด่วน เรื่อง ให้สภาผู้แทนราษฎรตั้ง<b>คณะกรรมาธิการวิสามัญเพื่อศึกษาผลกระทบจากการกระทำประกาศและคำสั่งของคณะรักษาความสงบแห่งชาติ (คสช.) </b>และการใช้อำนาจของหัวหน้าคณะรักษาความสงบแห่งชาติตามมาตรา 44 ซึ่งที่ประชุมวิปรัฐบาลมีความเห็นร่วมกันว่าจะไม่มีการตั้งคณะกรรมาธิการวิสามัญพิจารณาศึกษาในเรื่องดังกล่าว</p>
      <p>ประเด็นสำคัญที่เป็นสาเหตุให้มีความเห็นว่าไม่ควรมีการตั้งคณะกรรมาธิการวิสามัญมีด้วยกันสองประการ คือ 1.แม้ที่ผ่านมาจะมีประกาศและคำสั่งหัวหน้า คสช.มากกว่า 400 ฉบับ แต่ปัจจุบันพบว่ามีหลายฉบับที่สิ้นสุดการบังคับใช้ตามระยะเวลาที่กำหนดไว้ในประกาศคำสั่งดังกล่าว อีกทั้งยังได้มีการยกเลิกไปแล้วหลายฉบับ ทำให้เหลือประกาศและคำสั่งจำนวนไม่มาก และ 2.เห็นว่าเมื่อมี ส.ส.อภิปรายแสดงความเห็นเป็นจำนวนมาก จึงคิดว่าจะดำเนินการจัดส่งข้อสังเกตไปให้คณะรัฐมนตรีและหน่วยงานที่เกี่ยวข้องพิจารณาแทน</p>
      <p>ในส่วนการอภิปรายของ ส.ส.พรรคประชาธิปัตย์ในการประชุมสภาฯ ที่ผ่านมา ต่างอยากให้มีการตั้งคณะกรรมาธิการวิสามัญฯ หากไม่มีการตั้งคณะกรรมาธิการ จะส่งผลให้เกิดความขัดแย้งหรือไม่ นายชินวรณ์ กล่าวว่า ทั้งหมดคงต้องรอดูว่าที่สุดแล้วที่ประชุมสภาฯ จะมีมติอย่างไร แต่เชื่อว่าแม้ ส.ส.พรรคประชาธิปัตย์หลายคนจะอภิปรายสนับสนุนให้ตั้งคณะกรรมาธิการวิสามัญ ก็คิดว่าจะไม่ส่งผลให้เกิดความขัดแย้งแต่อย่างใด</p>
    </article>
  </body>
</html>