<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hdblog.it/smartphone/articoli/n513149/honor-v30pro-5g-antutu-filtro-ryyb-fotocamera/"/>
    <meta property="og:site_name" content="www.hdblog.it"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Honor V30 Pro 5G: cam con filtro RYYB e AnTuTu conferma alcune specifiche | Foto"/>
    <meta property="og:description" content="Non potevano mancare le immagini dal vivo di V30 Pro in versione 5G. E' dunque possibile apprezzare il doppio foro nel display (angolo in alto a sinistra) che ospita la fotocamera, così come il design della scocca posteriore con le tre cam posizionate verticalmente."/>
  </head>
  <body>
    <article>
      <h1>Honor V30 Pro 5G: cam con filtro RYYB e AnTuTu conferma alcune specifiche | Foto</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Gabriele Congiu</a></address>
      <blockquote>
        <b>Aggiornamento</b>
      </blockquote>
      <p>Non potevano mancare le <b>immagini dal vivo di V30 Pro in versione 5G</b>. E' dunque possibile apprezzare il doppio foro nel display (angolo in alto a sinistra) che ospita la fotocamera, così come il design della scocca posteriore con le tre cam posizionate verticalmente.</p>
      <slideshow>
        <figure>
          <img src="https://hd.tudocdn.net/884666?w=1000&amp;fit=clip"/>
        </figure>
        <figure>
          <img src="https://hd.tudocdn.net/884667?w=1000&amp;fit=clip"/>
        </figure>
      </slideshow>
      <p>
        <i>Articolo originale</i>
      </p>
      <p><b>Honor </b>si prepara a lanciare i suoi prossimi top di gamma nel corso di <a href="https://www.hdblog.it/smartphone/articoli/n512386/honor-v30-lancio-cina-confermato-26-novembre/">un evento che si terrà domani 26 novembre</a>. Protagonisti della scena saranno i nuovi <b><a href="https://www.hdblog.it/honor-v30-pro/">Honor V30 Pro 5G</a></b> e la sua <b><a href="https://www.hdblog.it/honor-v30/">variante standard</a></b>, i quali continuano a mostrarsi attraverso il materiale pubblicitario condiviso dalla casa cinese su Weibo e grazie al passaggio sulle classiche piattaforme di benchmark.</p>
      <figure>
        <img src="https://hd.tudocdn.net/884595?w=1000&amp;fit=clip"/>
      </figure>
      <p>Nel corso delle ultime ore, Honor ha pubblicato una serie di brevissimi spot dedicati alla famiglia V30. Tra questi ne troviamo uno - riassunto dall'immagine qui sopra - che ci suggerisce<b> l'adozione del filtro RYYB sulla fotocamera principale dei V30</b> (non è chiaro se sarà limitato alla variante Pro o se sarà presente su entrambi), al pari di quanto proposto da Huawei con i suoi top di punta del 2019, ovvero quelli appartenenti alle<b> serie P30 e Mate 30</b>.</p>
      <figure>
        <img src="https://hd.tudocdn.net/884594?w=1000&amp;fit=clip"/>
      </figure>
      <p>Ricordiamo che il filtro RYYB sostituisce quello tradizionale RGGB, rimpiazzando i pixel verdi con quelli gialli, in modo da catturare più luce e offrire prestazioni di scatto migliori in condizioni di scarsa luminosità. Sino ad ora questa tecnologia è stata riservata esclusivamente ai prodotti di fascia più alta di Huawei, ma sembra che ora sia pronta per<b> sbarcare anche sugli smartphone di punta di Honor</b>.</p>
      <p>Insieme a questo interessante dettaglio arrivano anche nuove conferme per quanto riguarda la scheda tecnica di Honor V30 Pro 5G. Grazie ad un passaggio su AnTuTu scopriamo che la risoluzione del display continuerà ad essere<b> FullHD+</b> (più precisamente <b>2.400 x 1.080 pixel</b>), che sarà presente un taglio con<b> 8GB di RAM e 256GB </b>di memoria interna e che sotto la scocca troveremo il SoC <b>Kirin 990 5G</b>, <a href="https://www.hdblog.it/2019/09/06/huawei-kirin-990-ufficiale-5g-ifa-2019/">la variante più potente tra quelle presentate di recente</a>. Il punteggio ottenuto su AnTuTu è pari a 476.480 (<a href="https://www.hdblog.it/2019/09/20/huawei-mate-30-pro-gapps-bootloader-antutu/">in linea con quanto fatto registrare da Mate 30 Pro</a>); ricordiamo che parliamo della più recente versione 8 del benchmark, la quale ha nuovamente cambiato le scale di riferimento rispetto alla 7. Per finire, i rumor sembrano confermare che V30 Pro 5G sarà equipaggiato con una fotocamera anteriore da <b>32 MegaPixel</b>, una batteria da <b>4.200 mAh</b> e offrirà il supporto alla ricarica rapida a <b>40W</b>.</p>
      <p>Insomma, si tratterà senza dubbio di un dispositivo molto completo e interessante, almeno per quanto riguarda il mercato asiatico. Resta infatti da capire quale sarà il suo destino in occidente, visto che le vicende relative al <a href="https://www.hdblog.it/huawei-ban/">ban imposto dagli USA</a> sembrano prospettarci un nuovo <i>caso Mate 30</i>, giunto solo <a href="https://www.hdblog.it/smartphone/articoli/n512884/huawei-mate-30-pro-spagna-europa-prezzo/">di recente in Europa in quantità limitate</a>.</p>
      <p>Top gamma con batteria infinita e display super? <a href="https://www.hdblog.it/prezzi/Asus-ROG-Phone-2_i4075/">Asus ROG Phone 2</a> è in offerta oggi su</p>
      <figure>
        <img src="https://css.hd-cdn.it/new_files/img/logo_ebay.png"/>
      </figure>
      <p><a href="https://www.hdblog.it/clickgo/?id=4075&amp;pid=eb293205297757&amp;nid=869291037&amp;area=4&amp;prz=479&amp;hash=fd49b9da5a3dcb27ffc8384959922b7a">a <b>479 euro</b></a> oppure da <a href="https://www.hdblog.it/clickgo/?id=4075&amp;pid=do327205131&amp;nid=455512531&amp;area=4&amp;prz=899&amp;hash=cff0af20c44974718aff61b31b8d5cb8">Unieuro a <b>899 euro</b></a>.</p>
      <p>
        <a href="https://www.gizmochina.com/2019/11/25/honor-v30-camera-ryyb-filter-matrix/">VIA</a>
      </p>
      <p>
        <a href="http://www.slashleaks.com/l/honor-v30-5g-hands-on">VIA</a>
      </p>
      <p>
        <a href="http://n.miaopai.com/media/KrpaMsz14YDVzDPCrphmmmdvffnRDY-W">FONTE</a>
      </p>
    </article>
  </body>
</html>