<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/benessere/what-women-want/2019/11/25/voce-sexy-caratteristiche"/>
    <meta property="og:site_name" content="VANITY FAIR"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="E per voi una voce sexy come deve suonare?"/>
    <meta property="og:description" content="Diversi fattori concorrono a rendere attraente una voce: alcuni sono spontanei, altri modulati per piacere alla persona da sedurre"/>
  </head>
  <body>
    <article>
      <h1>E per voi una voce sexy come deve suonare?</h1>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.vanityfair.it/author/mrazzetti" target="_blank">Michele Razzetti</a></address>
      <slideshow>
        <figure>
          <img src="https://images.vanityfair.it/wp-content/uploads/2018/10/10201956/AstarIsBornL-950x684.jpg"/>
        </figure>
        <figure>
          <img src="https://images.vanityfair.it/gallery/116751/Big/6a699ff9-2450-46cb-b9d7-e2781c09389a.jpg"/>
          <figcaption><b>Il ruolo delle emozioni</b><br/>Più una voce trasmette emozione, percepita come sincera, più risulta attraente per chi la ascolta: «gli esseri umani sembrano avere una specie di “radar” particolarmente sensibile, capace di distinguere chiaramente in base alla voce se una persona è davvero “gentile”, “cordiale” o “allegra” o se sta fingendo».<br/>Foto: pixabay.com</figcaption>
        </figure>
        <figure>
          <img src="https://images.vanityfair.it/gallery/116751/Big/b27628cd-1416-439f-924e-81553acc9c65.jpg"/>
          <figcaption><b>Per sembrare più simpatici</b><br/>Modifichiamo la voce anche per questo scopo. «La strategia migliore è tentare di adattare il proprio modo di parlare a ciò che fa l’altro in termini di velocità, modalità di espressione e lunghezza delle pause. Facendo cosi, si viene considerati più competenti e attraenti».<br/>Foto: unsplash.com</figcaption>
        </figure>
        <figure>
          <img src="https://images.vanityfair.it/gallery/116751/Big/10e0876b-2ce7-43f4-b337-55d300f80ee3.jpg"/>
          <figcaption><b>Il contributo della raucedine</b><br/>Eh sì, per alcune donne questo tratto risulta attraente e «contribuisce a determinare associazioni quali interessante o sexy».<br/>Foto: una scenda del film «Il discorso del re».</figcaption>
        </figure>
        <figure>
          <img src="https://images.vanityfair.it/gallery/116751/Big/a5311de9-2486-4ef1-be5c-91ae64bab57e.jpg"/>
          <figcaption><b>Le voci molto ruvide</b><br/>Talvolta rischiano di risultare scontrose. È tuttavia un tratto molto distintivo e qualcuno è riuscito a sfruttarlo per «la propria carriera musicale, come ad esempio Tom Waits ed Amy Winehouse».<br/>Nella foto Tom Waits.<br/> </figcaption>
        </figure>
        <figure>
          <img src="https://images.vanityfair.it/gallery/116751/Big/ff65a67f-45c8-453b-9328-5989654a7f6d.jpg"/>
          <figcaption><b>In generale</b><br/>Ci sono poi alcuni consigli che evitano di far sembrare la propria voce sgradita all’interlocutore. Fra questi l’evitare molti acuti stile anatra starnazzante così come il registro troppo basso. Anche il ritmo di ciò che diciamo ha un ruolo importante: parlare troppo in fretta o troppo lentamente può avere conseguenze sulla comprensione delle nostre parole.<br/>Foto: una scenda del film «Il discorso del re».</figcaption>
        </figure>
        <figcaption>Quando una voce è sexy</figcaption>
      </slideshow>
      <p>
        <b>Diversi fattori concorrono a rendere attraente una voce: alcuni sono spontanei, altri modulati per piacere alla persona da sedurre</b>
      </p>
      <p>Non siamo consapevoli in genere di quanto la nostra voce possa influenzare il modo in cui le persone ci percepiscono. Una delle poche occasioni in cui riflettiamo sulle nostre voci, infatti, è quando ne sentiamo una registrazione. Ad esempio, quando riascoltiamo – fenomeno piuttosto <a href="https://www.wired.it/play/cultura/2019/03/23/note-vocali-whatsapp-riascoltare/">diffuso</a> – le nostre note vocali su <i>WhatsApp</i>.</p>
      <p>La voce può essere determinante in alcune <b>situazioni lavorative</b>, come vi abbiamo raccontato <a href="https://www.vanityfair.it/mybusiness/news-mybusiness/2018/08/17/voce-lavoro-consigli-insegnanti-lirica">qui</a>. È poi fondamentale trovare quella “giusta” quando si parla di prodotti come Alexa o gli assistenti delle auto di ultima generazione.</p>
      <p>Può essere altrettanto decisiva, tuttavia, anche nelle <b>relazioni amorose</b>.</p>
      <p>Per esempio, avete mai perso interesse per una persona che esteticamente era un <i>30 e lode</i>, ma che, una volta aperta bocca, risultava insopportabile? Per evocare uno scenario improbabile possiamo pensare a Hugh Jackman che parla con la voce di Taylor Swift: forse potrebbe avere qualche disguido nelle relazioni.</p>
      <p>Ecco, ma una voce quando può essere definita attraente, addirittura sexy? Ovviamente anche qui, <b>la bellezza sta un po’ nelle orecchie di chi ascolta</b>. Ciononostante alcuni elementi influiscono sulle nostre preferenze, fra cui «genere, età, cultura, umore e anche epoca in cui si vive», come ci spiega <b>Albert de Groot</b> che coordina il team di produzione audio di Cerence, <i>software company</i> specializzata nel settore automobilistico.</p>
      <p>
        <b>Le preferenze delle donne</b>
      </p>
      <p>«Molte donne nel mondo considerano attraente una voce maschile <b>profonda e “calda”</b>, cioè rotonda, calma, senza acuti. Questa tipologia viene generalmente percepita come equilibrata e sicura praticamente in tutto il mondo». Poi va da sé che le ragazze possono «apprezzare anche le voci che suonano giovani e vivaci».</p>
      <p>
        <b>E quelle degli uomini</b>
      </p>
      <p>I maschietti sono un po’ più complessi sotto questo profilo. Cambiano cioè preferenze in modo più marcato in base alla cultura a cui appartengono. «Nell’est asiatico e in paesi come la Turchia preferiscono voci di grande intensità e dalla parvenza giovanile, fattori che all’orecchio di un occidentale le rendono troppo acute. Diversamente, gli occidentali sembrano preferire molto più degli asiatici voci femminili energiche e risolute».</p>
      <p>
        <b>Quando flirtiamo modifichiamo la voce</b>
      </p>
      <p>Quando ci proviamo con qualcuno o vogliamo sedurlo in qualche modo, moduliamo la nostra voce. In particolare «<b>sia gli uomini sia le donne abbassano la voce</b> se si sentono attratti dalla persona con cui stanno parlando. Una voce più bassa è utilizzata in particolare durante le conversazioni telefoniche, quando non ci sono altre modalità per flirtare, come ad esempio sorridere».</p>
      <p>Nella <i>gallery</i> trovate altri curiosi meccanismi, spontanei o volontari, che rendono attraente una voce.</p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/benessere/sesso/2019/11/02/non-mi-piace-dormire-abbracciati-significato"/>
        <a href="https://www.vanityfair.it/benessere/sesso/2019/10/10/esiste-anche-un-burnout-delle-relazioni-ecco-cose"/>
        <a href="https://www.vanityfair.it/benessere/what-women-want/2019/11/14/paperclipping-e-lultimo-trend-amore"/>
      </related>
    </article>
  </body>
</html>