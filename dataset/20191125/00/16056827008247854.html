<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200869"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="বিএনপি’র অভ্যন্তরে গণতন্ত্র নেই: কাদের"/>
    <meta property="og:description" content="আওয়ামী লীগের সাধারণ সম্পাদক, সড়ক পরিবহন ও সেতুমন্ত্রী ওবায়দুল কাদের বলেছেন, বিএনপির দলের অভ্যন্তরে গণতন্ত্র অনুপস্থিত। বিএনপি এমন একটি দল, যারা আন্দোলন করতে পারে না। নির্বাচনে, আন্দোলনে ব্যর্থ হয়ে সরকারের বিরুদ্ধে বিষোদগার করছে। সব বিষয়ে বিএনপি একটি ব্যর্থ দলে পরিণত হয়েছে। তাদের দলের অভ্যন্তরে গণতন্ত্র অনুপস্থিত। আমাদের দলের সম্মেলন হয়, বিএনপি’র সম্মেলনের কোন খবর পাওয়া যায় না। ওবায়দুল কাদের  রোববার রাজাধানীর মতিঝিলে বিআরটিসির বাস ডিপোতে প্রধানমন্ত্রী শেখ হাসিনা’র উপহার হিসেবে ৮টি শিক্ষা প্রতিষ্ঠানকে বিআরটিসি’র বাস হস্তান্তর অনুষ্ঠানে প্রধান অতিথির বক্তব্যে এসব কথা বলেন। অনুষ্ঠানে সভাপতিত্ব করেন বিআরটিসির চেয়ারম্যান  মো. এহছানে এলাহী। আওয়ামী লীগের সাধারণ সম্পাদক বলেন, সরকারবিরোধী মিথ্যাচারই এখন বিএনপির রাজনীতি। আমাদের সবখানে নিয়ন্ত্রণ রয়েছে, শুধু বিএনপির অপপ্রচারে নিয়ন্ত্রণ নেই। যুবলীগের নবনির্বাচিত কমিটি প্রসঙ্গে ওবায়দুল কাদের বলেন, নতুন কমিটি যুবলীগের ভাবমূর্তি ফিরিয়ে আনতে কাজ করবে। আওয়ামী লীগে অনুপ্রবেশের বিষয়টি দীর্ঘদিনের। দলে আগাছা পরগাছা পরিষ্কারের প্রচেষ্টা অব্যাহত রয়েছে। ঢাকায় পাঁচটি সহযোগী সংগঠনের কমিটি…"/>
  </head>
  <body>
    <article>
      <h1>বিএনপি’র অভ্যন্তরে গণতন্ত্র নেই: কাদের</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">স্টাফ রিপোর্টার</a></address>
      <p>আওয়ামী লীগের সাধারণ সম্পাদক, সড়ক পরিবহন ও সেতুমন্ত্রী ওবায়দুল কাদের বলেছেন, বিএনপির দলের অভ্যন্তরে গণতন্ত্র অনুপস্থিত। বিএনপি এমন একটি দল, যারা আন্দোলন করতে পারে না। নির্বাচনে, আন্দোলনে ব্যর্থ হয়ে সরকারের বিরুদ্ধে বিষোদগার করছে। সব বিষয়ে বিএনপি একটি ব্যর্থ দলে পরিণত হয়েছে। তাদের দলের অভ্যন্তরে গণতন্ত্র অনুপস্থিত। আমাদের দলের সম্মেলন হয়, বিএনপি’র সম্মেলনের কোন খবর পাওয়া যায় না। ওবায়দুল কাদের  রোববার রাজাধানীর মতিঝিলে বিআরটিসির বাস ডিপোতে প্রধানমন্ত্রী শেখ হাসিনা’র উপহার হিসেবে ৮টি শিক্ষা প্রতিষ্ঠানকে বিআরটিসি’র বাস হস্তান্তর অনুষ্ঠানে প্রধান অতিথির বক্তব্যে এসব কথা বলেন। অনুষ্ঠানে সভাপতিত্ব করেন বিআরটিসির চেয়ারম্যান  মো. এহছানে এলাহী।</p>
      <p>আওয়ামী লীগের সাধারণ সম্পাদক বলেন, সরকারবিরোধী মিথ্যাচারই এখন বিএনপির রাজনীতি। আমাদের সবখানে নিয়ন্ত্রণ রয়েছে, শুধু বিএনপির অপপ্রচারে নিয়ন্ত্রণ নেই। যুবলীগের নবনির্বাচিত কমিটি প্রসঙ্গে ওবায়দুল কাদের বলেন, নতুন কমিটি যুবলীগের ভাবমূর্তি ফিরিয়ে আনতে কাজ করবে। আওয়ামী লীগে অনুপ্রবেশের বিষয়টি দীর্ঘদিনের। দলে আগাছা পরগাছা পরিষ্কারের প্রচেষ্টা অব্যাহত রয়েছে। ঢাকায় পাঁচটি সহযোগী সংগঠনের কমিটি দেয়া হয়েছে। সেখানে আমরা ক্লিন ইমেজের নেতৃত্ব উপহার দিয়েছি। এছাড়া, ৭০টি জেলা-উপজেলায় কমিটি হয়েছে। সেখানেও ক্লিন ইমেজের নেতৃত্ব এসেছে। অনুষ্ঠানে সড়ক পরিবহন মন্ত্রী প্রধানমন্ত্রী  শেখ হাসিনা’র অনুদানকৃত আটটি শিক্ষা প্রতিষ্ঠানের কর্তৃপক্ষের হাতে ৯টি বিআরটিসি’র বাসের চাবি হস্তান্তর করেন।</p>
      <p>এই বিভাগের সর্বাধিক পঠিত</p>
    </article>
  </body>
</html>