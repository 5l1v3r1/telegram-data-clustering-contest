<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3387447/bu-yil-da-umutsuz-gecti"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T00:30:00+00:00"/>
    <meta property="og:title" content="Bu yıl da umutsuz geçti"/>
    <meta property="og:description" content="Binlerce öğretmen yoksulluk sınırında çalışıyor, binlerce öğretmen işsiz... Bu yıl da sorunlar çözümsüz... Eğitimciler, ‘Öğretmenler Günü’nü..."/>
  </head>
  <body>
    <article>
      <h1>Bu yıl da umutsuz geçti</h1>
      <h2>Binlerce öğretmen yoksulluk sınırında çalışıyor, binlerce öğretmen işsiz... Bu yıl da sorunlar çözümsüz... Eğitimciler, ‘Öğretmenler Günü’nü heyecansız, buruk ve umutsuz geçirdiler.</h2>
      <address>
        <time datetime="2019-11-25T00:30:00+00:00">25 Nov 2019, 00:30</time>
      </address>
      <p>Binlerce öğretmen yoksulluk sınırında çalışıyor, binlerce öğretmen işsiz... Bu yıl da sorunlar çözümsüz... Eğitimciler, ‘Öğretmenler Günü’nü heyecansız, buruk ve umutsuz geçirdiler.</p>
      <p>Sıkıntıların bitmektense katlanarak arttığı eğitim sisteminde öğretmenlerin de çilesi sürüyor. 450 bin öğretmen atama bekliyor, yaklaşık 90 bin ücretli öğretmen ve 40 bin ek ders öğretmeni de yoksulluk sınırının altında aldıkları maaşla geçinmeye çalışıyor. Bazı ülkelerin nüfusundan fazla olan bekleyen öğretmen sayımız, her geçen yıl artarak devam ediyor. Düzenli bir sistemi yıllardır kuramayan Milli Eğitim Bakanlığı, günü kurtarmaya yönelik açıklamalarla, umutla bekleyen öğretmenleri oyalıyor. Binlerce öğretmen, bu yıl da 24 Kasım Öğretmenler Günü’nü sınıftan, öğrencilerden uzak bir şekilde geçirdi.</p>
      <h3>“ÖĞRETMENE SORUN ÜRETİLİYOR”</h3>
      <p>Gazetemize önemli açıklamalarda bulunan Şuurlu Öğretmenler Derneği Genel Başkanı Hamdi Sürücü, “Ek ders karşılığında derse giren ve ücretli öğretmenlik emek sömürüsüdür. Sigortaları aylık ödeniyor, asgari ücretten az ücret alıyorlar. Kadrolu öğretmenlerin nöbet, eğitici kulüp haricinde yaptığı işin aynısını yapıyorlar ama özlük hakları daha az. 24 Kasım Öğretmenler Günü artık bir mana ifade edemiyor. Çünkü her 24 Kasım’da öğretmenlerle alakalı güzel konuşmalar yapılıyor, sorunlar çözülecek gibi anlatılıyor ama hiçbir sorun çözülmüyor. Mesela sözleşmeli öğretmenler atandıkları şehirde 3 yıl kalmak zorundalar. Ama evli öğretmenlerde bu atamaya dikkat edilmiyor. Eşler üç yıl farklı şehirlerde kalmak zorunda kalıyor. Böyle sistem mi olur? Öğretmene sorun üretiliyor, dert bitmiyor. Sayın Bakan geçtiğimiz hafta öğretmen önlüklerini tanıttı. Eğitim sistemimizde tek sorun önlük mü? Oyalamaktan, günü kurtarmaktan başka bir şey değil. Yapılacak belli. Öğretmenlerimiz sınıfa girip öğrenci karşısına çıktığında kafasında geçim derdi, 3600 göstergesi vb. özlük hakları ile ilgili bir endişesi olmamalıdır. Hükümet, 24 Haziran seçimleri öncesinde 3600 gösterge ile ilgili memura verdiği sözü tutmalıdır. Kısacası, yoksulluk sınırının 7 bin TL’ye dayandığı günümüzde eğitimcilerimizin yaşanabilir bir maaşla hayatlarını idame etmeleri için gerekli adımlar atılmalıdır” açıklamalarında bulundu.</p>
      <h3>“BEKLEMEKTEN YORULDUK”</h3>
      <p>Tek Çatı Eğitim Kültür ve Dayanışma Derneği Başkanı Hatice Temel, gazetemize yaptığı açıklamada, “Öğretmenlerin sorunlarını ve sıkıntılarını en iyi bir eğitimci bilir diye Ziya Selçuk Bey’in milli eğitim bakanı olmasına sevinmiştik. Kendisinden umudumuzu kesmek istemiyoruz ama gerçekten de artık beklemekten yorulduk. Yaklaşık 2 yıldır sesimizi duyurmaya çalışıp hakkımız bu değil, bir öğretmenin yeri böyle olmamalı diye mücadele ediyoruz. Fakat bu süre içerisinde ne hükümet ne de bakanlık sorunlarımıza bir çözüm üretmedi. Ücretli öğretmenler Milli Eğitim Bakanlığı’nın, müdürlerin, velilerin ve hatta öğrencilerin gözünde gerçek öğretmen olarak görülmemektedir. Bu durum eğitim sistemimizin ciddi bir ayıbıdır. Bu ayıbın, el birliği ile çözülmesini talep ediyoruz. Bunun yolu da ücretli öğretmenlerin kadroya alınması veya öğretmen alımlarında KPSS şartı aranmaksızın beş yıl çalışmış olanlara öncelik verilmesidir” dedi.</p>
      <p> </p>
    </article>
  </body>
</html>