<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699916/%D8%AA%D8%AC%D9%85%D8%B9-%D8%AF%D8%B1-%D8%A7%D8%B3%D8%B1%D8%A7%D8%A6%DB%8C%D9%84-%D8%B9%D9%84%DB%8C%D9%87-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%B9%DA%A9%D8%B3-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D9%85%D8%AC%D8%B1%D9%85-%D8%A7%D8%B3%D8%AA%D8%B9%D9%81%D8%A7-%D8%A7%D8%B3%D8%AA%D8%B9%D9%81%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="تجمع در اسرائیل علیه &quot;نتانیاهو&quot; (+عکس)/ نخست‌وزیر مجرم، استعفا استعفا"/>
    <meta property="og:description" content="این تظاهرات نخستین تجمع بزرگ در اسرائیل پس از صدور دستور مقامات قضایی برای آغاز پیگیری پرونده بنیامین نتانیاهو به شمار می‌آید."/>
  </head>
  <body>
    <article>
      <h1>تجمع در اسرائیل علیه "نتانیاهو" (+عکس)/ نخست‌وزیر مجرم، استعفا استعفا</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>این تظاهرات نخستین تجمع بزرگ در اسرائیل پس از صدور دستور مقامات قضایی برای آغاز پیگیری پرونده بنیامین نتانیاهو به شمار می‌آید.</b>
      </p>
      <p>صدها نفر از شهروندان اسرائیل با تجمع در میدان "حبیمه" تل‌آویو خواهان استعفای بنیامین نتانیاهو  نخست‌وزیر شدند. آنها به "فساد مالی" در کابینه معترض هستند.</p>
      <p>به گزارش عصر ایران نتانیاهو به تازگی از سوی دادستانی به فساد مالی از جمله دریافت رشوه متهم شده است.</p>
      <p>نتانیاهو در این باره گفت که اتهامات رشوه‌خواری، فساد و ضربه به اعتماد عمومی را نمی‌پذیرد و  از سمت خود کنار نخواهد رفت.</p>
      <p>معترضان به نتانیاهو دست‌نوشته‌های "زمان رفتن نتانیاهو" یا "نخست وزیر مجرم" را حمل کردند/ عکس: تایمز آو اسرائیل</p>
      <figure>
        <img src="https://cdn.asriran.com/files/fa/news/1398/9/3/1040109_271.jpg"/>
      </figure>
      <p>سایت آنلاین "اسرائیل تایمز" نیز در این باره نوشت: معترضان پلاکاردهای حاوی شعار "نتانیاهو وقت رفتن است"، "نخست‌وزیر مجرم" و "به خانه‌ات  برو" را با خود حمل کردند.  برخی از آنها نیز در شعارهای خود خواهان استعفای نتانیاهو شدند.</p>
      <p>این تظاهرات نخستین تجمع بزرگ در اسرائیل پس از صدور دستور مقامات قضایی برای آغاز پیگیری پرونده بنیامین نتانیاهو به شمار می‌آید.</p>
      <p>اعتراض در اسرائیل به "بنیامین نتانیاهو" نخست‌وزیر و رهبر حزب "لیکود" / عکس: اورشلیم پست</p>
      <figure>
        <img src="https://cdn.asriran.com/files/fa/news/1398/9/3/1040119_388.jpg"/>
      </figure>
      <p>دادستان کل اسرائیل  نتانیاهو را به دریافت هدایای گران‌قیمت، حمایت گرفتن از رسانه‌ها برای پشتیبانی از کابینه خود و فساد مالی در خرید برخی از تجهیزات جنگی دریایی از آلمان متهم کرده است.</p>
      <p>"نیتزون هوروویتز" رهبر اتحادیه دموکرات نیز از نتانیاهو درخواست استعفا کرد و از هم‌حزبی‌‌های لیکود وی خواست تا در برابر وی بایستند.</p>
      <p> </p>
    </article>
  </body>
</html>