<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3387336/imamoglu-milli-gazeteye-cevapladi-beylikduzune-metro-geliyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T00:30:00+00:00"/>
    <meta property="og:title" content="İmamoğlu Milli Gazete'ye cevapladı: Beylikdüzü’ne metro geliyor"/>
    <meta property="og:description" content="İBB Başkanı Ekrem İmamoğlu, basın mensuplarıyla bir araya geldi…"/>
  </head>
  <body>
    <article>
      <h1>İmamoğlu Milli Gazete'ye cevapladı: Beylikdüzü’ne metro geliyor</h1>
      <h2>İBB Başkanı Ekrem İmamoğlu, basın mensuplarıyla bir araya geldi…</h2>
      <address>
        <time datetime="2019-11-25T00:30:00+00:00">25 Nov 2019, 00:30</time>
      </address>
      <p>İstanbul Büyükşehir Belediye Başkanı Ekrem İmamoğlu Avrupa’daki temasları hakkında  gazetecileri bilgilendirdi. Sultanahmet’teki Tunuslu Hayreddin Paşa Konağı’nda gazetecilere açıklamalarda bulunan Ekrem İmamoğlu, maddi olarak kendisine yapılan perdelemeyi Avrupa’dan aldıkları kredilerle aşacaklarını söyledi.</p>
      <p>Sağladıkları krediler ile yarım kalan metro inşaatlarını tamamlayacaklarını belirten İmamoğlu, Beylikdüzü’ne de metro müjdesi verdi. Devlet bankalarının kendilerine mesafeli durduklarını belirten İmamoğlu “Yaklaşık 17-18 senedir Beylikdüzü’ne metro meselesi konuşuluyor, ama ne yazık ki bugüne kadar bir adım atılmadı. İnşallah 1,5-2 sene içerisinde bu metronun ihalesini yapacağız” dedi.</p>
      <p>İmamoğlu, gazetemizden Gökçen Göksal metrolarla ilgili sorduğu soruya cevaben, Beylikdüzü metro projesinin ihalesinin 1,5-2 sene içerisinde yapılacağını söyledi.</p>
      <p>İBB Başkanı Ekrem İmamoğlu, İstanbul’da görev yapan yabancı ve ulusal basın temsilcileriyle bir araya geldi. Önce seyahati hakkında açıklamalarda bulunan İmamoğlu daha sonra  soruları cevapladı. “Türk büyükelçilerimize teşekkür etmek istiyorum. Paris, Berlin, Londra, Kopenhag büyükelçilerimize ve Strasbourg daimi temsilcimize gösterdikleri yakınlık ve ilgi için çok teşekkür ediyorum” diyerek konuşmasına başlayan İmamoğlu, Paris, Kopenhag, Strasbourg, Berlin ve Londra’ya yaptığı yurt dışı gezilerinde finans çevreleriyle yaptığı temaslarla ilgili detaylı bilgiler verdi.</p>
      <h3>“BİZZAT ŞAHSEN DİLE GETİRDİM”</h3>
      <p>Devlet bankarının kendilerine mesafeli durduklarını belirten İmamoğlu “Göreve geldiğimizde gördük ki, İstanbul’da başta metro projeleri olmak üzere, çok sayıda yatırım, , finansman ihtiyaçları nedeniyle iki yıldır durmuştu. Türkiye’deki mevcut ekonomik kriz sebebiyle, ülkede kaynak bulma konusundaki zorluklardan ötürü yeniden başlamanın zor olduğu düşünülüyordu. Açıkça söylemem gerekir ki, devlet bankaları ne yazık ki İBB’ye, göreve başladığımız andan itibaren gördük ki, mesafeli duruyorlar. Bu üzücü. Ankara’dan finansman ihtiyacımıza dönük acil çözümler gelemeyeceğini gördük. Bunu, kurum temsilcilerine de bizzat şahsen dile getirdim” dedi. İmamoğlu, kendisine uygulanan ambargoyu kırmak ve İstanbul’un yarım kalmış projelerini de devam ettirmek için Avrupa’dan kaynak arayışına girdiklerini ve  bunda da başarılı olduklarını söyledi.</p>
      <h3>“1,5-2 YIL İÇERİSİNDE İHALESİNİ YAPACAĞIZ”</h3>
      <p>Sağladıkları krediler ile yarım kalan metro inşaatlarını tamamlayacaklarını belirten İmamoğlu, Beylikdüzü’ne metro müjdesi de verdi. Devlet bankalarının kendilerine mesafeli durduklarını belirten İmamoğlu “Yaklaşık 17-18 senedir Beylikdüzü’ne metro meselesi konuşuluyor, ama ne yazık ki bugüne kadar bir adım atılmadı. İnşallah bir buçuk iki sene içerisinde bu metronun ihalesini yapacağız” dedi.</p>
      <p>
        <b>BURAK KILLIOĞLU / GÖKÇEN GÖKSAL - MİLLİ GAZETE</b>
      </p>
    </article>
  </body>
</html>