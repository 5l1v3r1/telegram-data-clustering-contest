<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/tzoylian-asanz-kindyneyei-na-pethanei-proeidopoioyn-60-giatroi"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Τζούλιαν Ασανζ: Κινδυνεύει να πεθάνει προειδοποιούν 60 γιατροί"/>
    <meta property="og:description" content="Περισσότεροι από 60 γιατροί ζήτησαν να υποβληθεί κατεπειγόντως σε ιατρική θεραπεία ο ιδρυτής του Wikileaks Τζούλιαν Ασάνζ, αναφέρουν σήμερα βρετανικά μέσα ενημέρωσης."/>
  </head>
  <body>
    <article>
      <h1>Τζούλιαν Ασανζ: Κινδυνεύει να πεθάνει προειδοποιούν 60 γιατροί</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Περισσότεροι από 60 γιατροί ζήτησαν να υποβληθεί κατεπειγόντως σε ιατρική θεραπεία ο ιδρυτής του Wikileaks Τζούλιαν Ασάνζ, αναφέρουν σήμερα βρετανικά μέσα ενημέρωσης.</h4>
      <p>Ο <b>48χρονος Ασάνζ</b>, ο οποίος βρίσκεται αυτή τη στιγμή σε φυλακή στη Βρετανία, πρέπει να μεταφερθεί εσπευσμένα σε νοσοκομείο για θεραπεία, διαφορετικά μπορεί να πεθάνει ενώ βρίσκεται υπό κράτηση, σύμφωνα με επιστολή που το βρετανικό πρακτορείο Press Association (PA) και άλλα μέσα ενημέρωσης αναφέρουν σήμερα πως εστάλη στη βρετανή υπουργό Εσωτερικών Πρίτι Πατέλ και στην Νταϊάν Άμποτ, η οποία είναι αρμόδια για τα θέματα αυτά στους κόλπους του Εργατικού Κόματος, του μεγαλύτερου της αντιπολίτευσης.</p>
      <h3>Έστειλαν επιστολή</h3>
      <p>Τόσο η σωματική όσο και η ψυχική κατάσταση του Ασάνζ πρέπει να ελεγχθούν από ειδικούς, αναφέρεται στην επιστολή. Η υγεία του <b>επιδεινώθηκε ταχέως στη φυλακή,</b> υποστηρίζουν οι συντάκτες της.</p>
      <p>«Αν δεν υπάρξουν επειγόντως αξιολόγηση και θεραπεία, ανησυχούμε πραγματικά, με τα στοιχεία που είναι αυτή τη στιγμή διαθέσιμα, πως ο κ. Ασάνζ μπορεί να πεθάνει στη φυλακή», αναφέρεται στην επιστολή, σύμφωνα με τα βρετανικά μέσα ενημέρωσης.</p>
      <p>Η επιστολή, η οποία δημοσιεύθηκε από την εφημερίδα Guardian, μεταξύ άλλων μέσων ενημέρωσης, υπογράφεται από γιατρούς από τις ΗΠΑ, την Αυστραλία, τη Βρετανία, τη Σουηδία, την Ιταλία, τη Γερμανία, τη Σρι Λάνκα και την Πολωνία.</p>
      <p><b>«Η ιατρική κατάσταση είναι συνεπώς κατεπείγουσα. Δεν υπάρχει καιρός για χάσιμο»,</b> γράφουν.</p>
      <p>Σύμφωνα με την Guardian, οι γιατροί βασίζουν τη μαρτυρία τους στην εμφάνιση που έκανε ο Ασάνζ τον Οκτώβριο σε δικαστήριο του Λονδίνου και σε μια έκθεση του Ειδικού Εισηγητή του ΟΗΕ για τα Βασανιστήρια Νιλς Μέλτσερ.</p>
      <p>Ο τελευταίος ανέφερε πως ο Ασάνζ εμφανίζει τις τυπικές ενδείξεις «ψυχολογικών βασανιστηρίων».</p>
      <p>Ο Ασάνζ πρόκειται να εμφανισθεί ενώπιον δικαστηρίου στις 25 Φεβρουαρίου για να αντιταχθεί σε αίτημα έκδοσής του στις Ηνωμένες Πολιτείες, οι οποίες τον κατηγορούν ότι βοήθησε την μάρτυρα δημόσιου συμφέροντος Τσέλσι Μάνινγκ να δημοσιοποιήσει απόρρητο υλικό για αμερικανικές στρατιωτικές επιχειρήσεις στο Ιράκ και το Αφγανιστάν. Στις ΗΠΑ μπορεί να καταδικασθεί σε κάθειρξη έως 175 ετών για κατασκοπεία.</p>
      <p>ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>