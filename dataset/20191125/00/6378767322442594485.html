<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/saudska-arabia-si-udrzala-poziciu-najvacsieho-dodavatela-ropy-do-ciny-cl722837.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Saudská Arábia si udržala pozíciu najväčšieho dodávateľa ropy do Číny"/>
    <meta property="og:description" content="24hod.sk - Saudská Arábia si udržala pozíciu najväčšieho dodávateľa ropy do Číny - Ilustračná snímka."/>
  </head>
  <body>
    <article>
      <h1>Saudská Arábia si udržala pozíciu najväčšieho dodávateľa ropy do Číny</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka.</b><br/>Peking 25. novembra (TASR) - Čína minulý mesiac zvýšila dovoz ropy zo Saudskej Arábie medziročne o vyše dvoch tretín a arabská krajina si zároveň udržala vedúcu pozíciu v dodávkach ropy pre najväčšieho dovozcu tejto komodity na svete. Okrem Saudskej Arábie Čína zvýšila dovoz aj z ďalších štátov, naopak, z Venezuely podľa analytikov priamy import zastavila. V prípade Iránu však v dovoze pokračovala, napriek napätiu medzi Washingtonom a Teheránom.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574687768.'"/>
      </figure>
      <p>Podľa najnovších údajov čínskej colnej správy dodávky saudskoarabskej ropy dosiahli v októbri 8,41 milióna ton, čo predstavuje 1,98 milióna barelov denne (1 barel = 159 litrov). Na porovnanie, v septembri dovoz dosiahol 1,74 milióna barelov a v októbri minulého roka 1,12 milióna barelov denne. Medziročne sa tak dovoz zvýšil o 76,8 %.<br/><br/>Saudská Arábia dokázala v októbri udržať stabilný vývoz ropy, napriek ťažkým škodám po útokoch na jej ropné zariadenia v polovici septembra. Saudskoarabský ropný koncern Saudi Aramco totiž pokračoval v exporte vďaka využitiu rezerv. Podľa analytikov zo spoločnosti Refinitiv Oil Research by sa dôsledky útokov mohli na exporte ukázať v údajoch za november.<br/><br/>Čínske úrady nezverejnili čísla v súvislosti s dovozom z Venezuely, podľa analytikov je však pravdepodobné, že pre americké sankcie priamy dovoz ropy z juhoamerickej krajiny zastavili. Ako však dodali, Peking v dovoze pokračuje nepriamo prostredníctvom ropných zmesí z Malajzie, ktoré obsahujú aj venezuelskú a iránsku ropu. Dovoz ropy z Malajzie do Číny sa v medziročnom porovnaní zdvojnásobil na 1,95 milióna ton. <br/><br/>V prípade ropy z Iránu Čína pokračuje v priamom importe. Oproti septembru síce dovoz klesol, pokles však nebol výrazný a v porovnaní s októbrom minulého roka sa udržal na stabilnej úrovni. Peking tak pokračuje v dovoze iránskej ropy napriek pokračujúcemu konfliktu medzi Teheránom a Washingtonom, ktorý by chcel vývoz z Iránu úplne zablokovať. Čína doviezla v októbri 532.790 ton iránskej ropy oproti septembrovému dovozu 538.878 ton.<br/><br/>V porovnaní so septembrom zvýšila Čína dovoz suroviny aj z Ruska, ako aj z USA. Čo sa týka ruskej ropy, Čína doviezla v októbri 6,97 milióna ton oproti 6,31 milióna ton v septembri a v prípade USA dovoz zvýšila z 517.982 ton na 908.422 ton. <br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>