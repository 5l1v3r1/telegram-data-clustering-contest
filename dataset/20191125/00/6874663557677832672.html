<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774438,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ג'רמי גורמן, סמנכ&quot;לית בסנאפ: &quot;לפעמים המחויבות לפרטיות כרוכה בהחלטות עסקיות קשות&quot;"/>
    <meta property="og:description" content="גורמן, סמנכ&quot;לית הפעילות העסקית של סנאפ האמריקאית, אמרה בוועידת Mind the Tech של כלכליסט ובנק לאומי, כי &quot;זו לא רק האחריות של סנאפ ,זו האחריות של כל התעשייה לשים את פרטיות המשתמשים בראש סדר העדיפויות של העשייה שלנו&quot;"/>
  </head>
  <body>
    <article>
      <h1>ג'רמי גורמן, סמנכ"לית בסנאפ: "לפעמים המחויבות לפרטיות כרוכה בהחלטות עסקיות קשות"</h1>
      <h2>גורמן, סמנכ"לית הפעילות העסקית של סנאפ האמריקאית, אמרה בוועידת Mind the Tech של כלכליסט ובנק לאומי, כי "זו לא רק האחריות של סנאפ ,זו האחריות של כל התעשייה לשים את פרטיות המשתמשים בראש סדר העדיפויות של העשייה שלנו"</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">שירות כלכליסט</a></address>
      <p>"לעתים קרובות, מחלקות עסקיות עלולות להגיע להחלטות שמסכנות את הבטיחות והפרטיות של הקהילה, אבל זה לא המצב אצלנו", אמרה ג'רמי גורמן (Jeremi Gorman) סמנכ"לית הפעילות העסקית (CBO) של חברת סנאפ האמריקאית, מפתחת אפליקציית סנאפצ'ט. בוועידת Mind the Tech של כלכליסט ובנק לאומי.</p>
      <p>"אני אחראית על כל צוותי הפרסום והמכירות, כולל בתל אביב, ואנחנו ממשיכים להשקיע באזור", אמרה גורמן. לדבריה, לצד המחויבות לרווח, היא אחראית גם לשמירה על הבטיחות והפרטיות של המשתמשים. "העובדה שאותו אדם אחראי על שני הדברים האלה בחברה מבדילה אותנו מחברות אחרות", הוסיפה.</p>
      <p>גורמן הצטרפה לסנאפ בנובמבר 2018, אחרי קריירה של כעשרים שנה בתחום השיווק ועבודה בחברות מדיה מובילות בהן מגזין הבידור וראייטי, יאהו ואמזון, שם עבדה קרוב לשבע שנים. בתפקידה האחרון בחברה, אותו עזבה יום לפני שהחלה את עבודתה בסנאפ, ניהלה גורמן את תחום מכירות השטח הגלובלי של מערך הפרסום של אמזון.</p>
      <p>"כשהגעתי לראיון, אוון (אוון שפיגל, מנכ"ל סנאפ ואחד ממייסדיה) היה בן 28, וכבר ייסד את אחת מחברות ההייטק הגדולות בעולם, ואני עבדתי במדיה כבר 21 שנה, כלומר הקריירה שלי היתה קצרה רק בשבע שנים מכל החיים שלו," היא אמרה.</p>
      <p>בין האלמנטים שמקדמים פרטיות באפליקציה, גורמן מונה את הדו-כיווניות של הקשרים בשירות - לא ניתן לעקוב אחרי משתמש אלא אם כן הוא עוקב בחזרה - והעובדה שאין תמונות פרופיל, כך שהמראה החיצוני של המשתמשים לא מהווה גורם בהחלטה לעקוב אחריהם. הרעיון הוא ליצור תקשורת וחברויות אמיתיות בין אנשים, היא הסבירה.</p>
      <figure>
        <img src="https://images1.calcalist.co.il/PicServer3/2019/11/25/949723/1NL.jpg"/>
        <figcaption>ג'רמי גורמן <br/>צילום: יריב כץ</figcaption>
      </figure>
      <p>התכנים המשותפים בסנאפצ'ט חשופים רק לעוקבים מאושרים או למשתמשים ספציפיים במקרה של שיחה פרטית ונמחקים מן השרת תוך פרק זמן קצר. לפי גורמן, המטרה היא ליצור זרם חופשי בשיחה ולאפשר למשתמשים לחשוף את מי שהם באמת בלי לחשוש שהדבר יפורסם אחר כך במקום אחר או יגיע לידיים הלא נכונות. "דמיינו שאנחנו מנהלים שיחה רגילה ואני הייתי יודעת שכל מה שאנחנו אומרים מתועד ומפורסם - זה היה גורם לי להיזהר במה שאני אומרת וחושפת", היא אמרה. לפעמים המחויבות לפרטיות כרוכה בהחלטות עסקיות קשות, גורמן אמרה. כדוגמה היא נתנה פיצ'ר פופולרי שהיה מציג לכלל המשתמשים את שלושת החברים הקרובים ביותר של כל משתמש, על פי כמות ותכיפות האינטראקציה ביניהם. לדבריה, הפיצ'ר הפופולרי גרם לחלק מהמשתמשים להפחית את התקשורת ביניהם כדי לא לחשוף את רמת הקרבה או העניין שלהם במשתמשים אחרים, למשל במקרה של קראש סודי. לכן, סנאפ החליטה לבטל את הפיצ'ר כדי לאפשר למשתמשים מרחב פרטי ובטוח יותר לתקשר וליצור קשרים, גורמן הסבירה. לפי גורמן, לסנאפצ'ט יש 210 מיליון משתמשים אקטיבים יומיים, רובם בארה"ב ובמערב אירופה, והחברה חווה צמיחה בהודו ובאינדונזיה. הגיל הצעיר של המשתמשים בסנאפצ'ט - בארה"ב 90% מכלל המשתמשים הם בני 24-13 - הוא הסיבה שהחברה שמה דגש על בטיחות ופרטיות, היות ואלו הגילאים בהם אנשים מעצבים את התודעה שלהם, מפתחים את עצמם, יוצרים קשרי חברות, מנהלים מערכת יחסים ראשונה, ומפתחים הערכה עצמית, אמרה גורמן. "מקום בו הם חשים חופשיים להיות מי שהם זה הדבר הכי קריטי שאנחנו יכולים לספק לקהילה הזו", היא אמרה. הקו לא נמתח בבני 24 ולפי גורמן 75% מבני 34-13 בארה"ב משתמשים בסנאפ. "מה שמרגש כאן זה שהרבה מהמשתמשים הבוגרים יותר שלנו היו איתנו מההתחלה", היא אמרה. 95% מהאנשים שהצטרפו לפני 5 שנים ממשיכים להשתמש באפליקציה עד היום כמשתמשים חודשיים אקטיביים, היא הוסיפה. לפי גורמן, צריך להגדיר מחדש מה היא פרטיות בסביבות של סושיאל. "זו לא רק האחריות של סנאפ, זו האחריות של כל התעשייה לשים את פרטיות המשתמשים בראש סדר העדיפויות של העשייה שלנו", היא אמרה. כדי לבנות מודל עסקי אפקטיבי מבוסס תרגוט בלי לפגוע במשתמשים, סנאפ מאפשרת להם לכבות תרגוטים לא רלוונטיים, גורמן אמרה. "למשל בתחום הדייטינג, שם זה קריטי במיוחד, אם תורגטת לאפליקציית הכרויות ומצאת בן זוג, התרגוט הזה כבר לא רלוונטי ואפשר לכבות אותו." רוב הפתרונות עד כה הם טכניים במהותם, גורמן הסבירה. "ה-GDPR הוא נהדר אבל זה רק חצי דרך. אני לא חושבת שאני היחידה שפשוט לוחצת על אישור כל פעם שאני בנסיעות, אפילו אם התנאים שמוצגים לי הם בשפה שאני לא מבינה", היא אמרה. לדבריה, הודעות פרטיות שמחוייבות על ידי ה-GDPR, תקנות הגנת המידע של האיחוד האירופי, לא באמת פותרות שום דבר עבור המשתמשים ומדובר בפתרון טכני להעברת האחריות מהחברות אליהם.</p>
    </article>
  </body>
</html>