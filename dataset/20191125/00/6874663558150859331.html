<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774387,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ענת גואטה בוחנת אם אדוארדו אלשטיין עומד בחוק הריכוזיות"/>
    <meta property="og:description" content="רשות ני&quot;ע ומשרד המשפטים יכריעו עד 11 בדצמבר אם לפנות לבית המשפט כדי שיפסוק אם ירידה לאחזקה של 34.9% בגב־ים מוחקת שכבה בפירמידה של דסק&quot;ש. אלשטיין בטוח שכן, אבל האחיזה שלו בדירקטוריון גב־ים מעוררת את התנגדות הרגולטורים"/>
  </head>
  <body>
    <article>
      <h1>ענת גואטה בוחנת אם אדוארדו אלשטיין עומד בחוק הריכוזיות</h1>
      <h2>רשות ני"ע ומשרד המשפטים יכריעו עד 11 בדצמבר אם לפנות לבית המשפט כדי שיפסוק אם ירידה לאחזקה של 34.9% בגב־ים מוחקת שכבה בפירמידה של דסק"ש. אלשטיין בטוח שכן, אבל האחיזה שלו בדירקטוריון גב־ים מעוררת את התנגדות הרגולטורים</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">גולן חזני</a></address>
      <p>יישום חוק הריכוזיות עשוי להגיע למבחן יישום בבית המשפט. ל"כלכליסט" נודע כי רשות ני"ע ומשרד המשפטים בוחנים אפשרות לפנות להליכים משפטיים כדי לקבוע אם אדוארדו אלשטיין וקבוצת דסק"ש עומדים בתנאי יישום חוק הריכוזיות סביב חברת הנדל"ן גב־ים, אחרי שנכסים ובניין ירדה בה לאחזקה של 34.9%. עוד נודע לכלכליסט כי מי שמטפל בנושא במשרד המשפטים הוא מאיר לוין, המשנה ליועץ המשפטי לממשלה שהיה מעורב בניסוח חוק הריכוזיות.</p>
      <p>ההחלטה אם לנקוט הליכים משפטיים תתקבל עד 11 בדצמבר. אם בית המשפט יחליט שחרף הירידה באחזקה, דסק"ש ואלשטיין הם עדיין בעלי השליטה בגב־ים והיא תישאר כשכבה שלישית, אלשטיין יחויב למסור את מניותיה לנאמן כדי שימכור את מניות השליטה בה.</p>
      <p>נכסים ובניין שבשליטת (68.83%) דיסקונט השקעות החזיקה עד יולי האחרון ב־51.7% מגב־ים שנחשבה אז לשכבה שלישית בפירמידה של אלשטיין. בתחילת יולי מכרה נכסים ובניין ב־11.7% מגב־ים תמורת 456 מיליון שקל, ובתחילת ספטמבר מכרה 5% נוספים תמורת 224 מיליון שקל וירדה לאחזקה של 34.9% בגב־ים שנסחרת בתל אביב לפי שווי של 5.2 מיליארד שקל.</p>
      <figure>
        <img src="https://images1.calcalist.co.il/PicServer3/2019/11/24/949678/21_l.jpg"/>
      </figure>
      <figure>
        <img src="https://images1.calcalist.co.il/PicServer3/2019/11/24/949680/21-1-2.jpg"/>
      </figure>
      <p>
        <b>רווח של 950 מיליון שקל</b>
      </p>
      <p>לאחר המכירה פרסמה נכסים ובניין דיווח שלפיו המכירה והירידה באחזקה בגב־ים "מביאות את החברה לעמידה בהוראות החוק לקידום התחרות ולצמצום הריכוזיות ביחס להחזקת החברה בגב־ים. כאשר החברה איננה בעלת השליטה בגב־ים עוד לאחר העסקאות האמורות (..) נכסים ובניין תפסיק לאחד את דו"חות גב־ים במסגרת הדו"חות הכספיים המאוחדים שלה ותציג את ההשקעה בגב־ים על בסיס השווי המאזני". נכסים ובניין הוסיפה באותו דיווח כי בדו"חות הרבעון השלישי (שאמורים להתפרסם השבוע ) החברה צפויה לרשום רווח משוער של 950-800 מיליון שקל המיוחס לבעלים.</p>
      <p>במשרד המשפטים וברשות סבורים כי מדובר באבן בוחן משמעותית למילוי הוראות חוק הריכוזיות, שכן פירמידות אחרות, כמו של ליאורה ואייל עופר במליסרון ובנק מזרחי טפחות, יצחק תשובה בקבוצת דלק או נתן חץ ודודי ורטהיים באלוני חץ, נאלצו לנקוט צעדים עסקיים מהותיים כדי לעמוד בהוראות החוק. למעשה, לא רק הרשות ומשרד המשפטים יכולים לפנות לבית המשפט, גם בעלי מניות בקבוצה יכולים תיאורטית לפנות בעצמם ולהביא את הנושא לדיון משפטי.</p>
      <p>ממשרד המשפטים נמסר בתגובה: משרד המשפטים אינו מתייחס לבחינה קונקרטית של עמידת חברה זו או אחרת בהוראות חוק הריכוזיות". מרשות ני"ע נמסר: "הרשות איננה מתייחסת לפעילותה מול הגופים המפוקחים".</p>
      <p>אף שלפי חוק החברות שליטה בחברה מוגדרת כאחזקה של 50% ויותר במניותיה, ברשות ני"ע בניהולה של ענת גואטה ובמשרד המשפטים לא מקבלים כעובדה מוגמרת את הדיווח, ומקיימים התדיינות מול נכסים ובניין ודסק"ש. גורמים מקצועיים במשרד המשפטים וברשות סבורים כי אחזקה של 34.9% בגב־ים הנה פרמטר אחד בלבד לשליטה בחברה, וכי קיימים פרמטרים נוספים שאותם צריכים להביא בחשבון, ולפיהם עולה לכאורה כי לנכסים ובניין ולאלשטיין קיימת עדיין שליטה אפקטיבית בגב־ים.</p>
      <p>
        <b>האחיזה בדירקטוריון גב־ים</b>
      </p>
      <p>בדירקטוריון גב־ים שבעה דירקטורים, מהם שלושה דח"צים ודירקטור בלתי תלוי אחד. מנגד, יו"ר הדירקטוריון הוא אלחנדרו אלשטיין, אחיו של בעל השליטה שגם הוא מכהן כדירקטור. דירקטור נוסף הוא סאול זאנג, יד ימינו של אלשטיין והיועץ המשפטי של אירסה שמחזיקה (100%) באי.די.בי פתוח הפרטית באמצעות דולפין נדרלנדס. בנוסף מכהן כדירקטור חליף ניקולס בנדרסקי, מעוזריו הבכירים של אלשטיין שהגיע מארגנטינה לאי.די.בי פתוח, ומשמש כיו"ר אפסילון חיתום ובמקביל משמש יועץ לחברת אירסה של אלשטיין. פרמטר נוסף שנבדק הוא ההשפעה של נכסים ובניין על מהלך העסקים השוטף של גב־ים.</p>
      <p>שליטה אפקטיבית היא מצב שבו חברה־אם מחזיקה בפחות מ־50% מזכויות ההצבעה בחברה־בת, אך עדיין מתווה את המדיניות הכספית והתפעולית בחברה המוחזקת ולכן שולטת בה. משרד המשפטים ורשות ני"ע מצויים במלכוד מסוים, שכן חוק הריכוזיות לא קבע מהי שליטה אפקטיבית מבחינת היקף האחזקות בחברה־בת, ואיזה שיעור מניות נחשב לשליטה. ברשות ני"ע ובמשרד המשפטים בוחנים חברות בורסאיות אחרות שבהן השליטה היא בידי גורם שמחזיק גם בפחות משיעור האחזקה של נכסים ובניין בגב־ים. כך, למשל, נתן חץ מחזיק בשליטה בחברת הנדל"ן אלוני חץ שנסחרת בשווי 8.5 מיליארד שקל עם אחזקה של 14.5% בלבד מהון המניות שלה, ומשמש בה יו"ר הדירקטוריון ומי שמוביל את מהלך העסקים של החברה.</p>
      <figure>
        <img src="https://images1.calcalist.co.il/PicServer3/2016/12/03/669898/CAL000483_l.jpg"/>
        <figcaption>מאיר לוין, המשנה ליועמ"ש <br/>צילום: אוראל כהן</figcaption>
      </figure>
      <p>
        <b>ניצול פרצה בחוק הריכוזיות</b>
      </p>
      <p>זאנג היה גם שותף עם אלשטיין למהלך מעורר המחלוקת של רכישת השליטה (83.77%) בדסק"ש, בעסקת בעלי עניין שנעשתה בספטמבר 2017. אלשטיין ניצל אז פרצה בחוק הריכוזיות וקיבל הלוואת מוכר של 1.8 מיליארד שקל מאי.די.בי פתוח שבאמצעותה הצליח לרכוש את השליטה בחברה המרכזית בקבוצה. זאת, מבלי להוציא אפילו שקל מכיסו, ובכך למחוק שכבה רביעית.</p>
      <p>הלחץ של משרד המשפטים והרשות עשוי להוביל להתפשרות של אי.די.בי ואלשטיין שכרגע מבוצרים בעמדתם וטוענים כי גב־ים איננה בשליטת אי.די.בי, ומתכוונים אף לרשום בדו"חות נכסים ובניין השבוע את רווח ההון של קרוב למיליארד שקל כתוצאה מהירידה בשליטה. קביעה של בית המשפט, אם תתקבל, ולפיה נכסים ובניין עדיין שולטת בגב־ים, תמנע ממנה את רישום רווח ההון והעלאת דיבידנדים של מאות מיליוני שקלים לנכסים ובניין, דסק"ש ואי.די.בי פתוח, ותאלץ את נכסים ובניין למכור נתח נוסף מגב־ים.</p>
      <figure>
        <img src="https://images1.calcalist.co.il/PicServer3/2019/08/26/929855/CAL149736_l.jpg"/>
        <figcaption>אלשטיין וגואטה <br/>צילום: ענר גרין, אוראל כהן</figcaption>
      </figure>
      <p>אירוע דומה התרחש ב־2018 סביב האחזקה של דסק"ש בשופרסל. החברה מכרה 16.6% ממניות שופרסל וירדה לאחזקה של 33% בה אבל ברשות ני"ע המשיכו לבדוק אם אכן מדובר בירידה משליטה בפועל, עד שאלשטיין מכר 7% נוספים וירד לאחזקה של 26% בשופרסל. הבדיקה נעשתה לאחר שאי.די.בי הובילה מהלך של הדחת יו"ר שופרסל ישראל ברמן.</p>
      <p>
        <b>תרגיל עסקאות ההחלף</b>
      </p>
      <p>צעד מעורר מחלוקת נוסף שנקט אלשטיין היה בדמות עסקאות החלף שביצע במניות כלל ביטוח, עד שגואטה והממונה על שוק ההון משה ברקת אסרו עליו להמשיך בהן. מניות השליטה בכלל ביטוח נמצאות בנאמנות בידי משה טרי מאז 2012, אחרי שדורית סלינגר, הממונה על שוק ההון דאז, סירבה להעניק לאלשטיין היתר שליטה בחברת הביטוח. סלינגר גם הורתה לאי.די.בי פתוח למכור מנות של 5% ממניות כלל ביטוח מדי רבעון.</p>
      <p>אלא שאלשטיין הגה אז מהלך שבאמצעותו הוא לא בדיוק מכר את אחזקות אי.די.בי בכלל ביטוח לצד שלישי, אלא ביצע עסקאות החלף (Swap) על המניות, שמאפשרת לו ליהנות מהצפת ערך עתידית במחיר המניה.</p>
      <p>באוגוסט השנה שמו ברקת וגואטה סוף לחגיגה הזו של אלשטיין, אסרו עליו להמשיך ולבצע עסקאות החלף על המניות כלל ביטוח מכיוון שאלה, לדעתם, אינן עסקאות אמיתיות, והורו לטרי למכור בתחילת ספטמבר 5% נוספים ממניות חברת הביטוח. כיום אי.די.בי פתוח מחזיקה ב־20.3% ממניות כלל ביטוח ש־15.4% מתוכן מוחזקות על ידי טרי. בנוסף, אי.די.בי פתוח חשופה לעוד 24% ממניות כלל ביטוח שאותן מכרה בעסקאות החלף לגופים פיננסיים, ואשר עם תום החוזה על העסקה היא תחויב למכור גם אותן.  </p>
    </article>
  </body>
</html>