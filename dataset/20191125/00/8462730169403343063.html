<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/11/1841061/Epidemia-osypok-v-tichomorskom-state-zabila-uz-24-deti--vyhlasili-vynimocny-stav"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Epidémia osýpok v tichomorskom štáte zabila už 24 detí, vyhlásili výnimočný stav"/>
    <meta property="og:description" content="APIA - Epidémia osýpok v tichomorskom štáte Samoa sa opäť zhoršila, pričom hlásia už 25 mŕtvych. Medzi nimi je 24 detí. Tamojšia vláda v pondelok uviedla, že za uplynulý deň zaregistrovali viac ako 140 nových prípadov. Ochorenie sa začalo šíriť začiatkom októbra a postihlo už vyše 2200 ľudí."/>
  </head>
  <body>
    <article>
      <h1>Epidémia osýpok v tichomorskom štáte zabila už 24 detí, vyhlásili výnimočný stav</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Epidémia osýpok v tichomorskom štáte zabila už 24 detí, vyhlásili výnimočný stav</h3>
      <p>
        <i>APIA - Epidémia osýpok v tichomorskom štáte Samoa sa opäť zhoršila, pričom hlásia už 25 mŕtvych. Medzi nimi je 24 detí. Tamojšia vláda v pondelok uviedla, že za uplynulý deň zaregistrovali viac ako 140 nových prípadov. Ochorenie sa začalo šíriť začiatkom októbra a postihlo už vyše 2200 ľudí.</i>
      </p>
      <p>V štáte pred deviatimi dňami vyhlásili výnimočný stav, zatvorili všetky školy, deťom zakázali zhromažďovať sa na verejnosti a všetkým nariadili očkovanie. Podľa vládnych informácií všetky zosnulé deti mali menej ako päť rokov a jedenásť z nich nedosiahlo ani jeden rok života. Zatiaľ jediný mŕtvy dospelý bol tridsiatnik.</p>
      <p>V súčasnosti je hospitalizovaných približne 20 detí, ktoré sú v kritickom stave. Celkovo už hospitalizovali 679 osôb, väčšinu z nich však prepustili. V nemocniciach zostáva 183 pacientov. Lekár Scott Wilson vyhlásil, že nemocnice sa nestíhajú starať o také množstvo pacientov. Svetová zdravotnícka organizácia (WHO) a UNICEF informovali, že v roku 2013 bolo v krajine zaočkovaných proti osýpkam 70 percent detí, pričom vlani ich bolo menej ako 30 percent. </p>
      <p>Odborníčka Helen Petousis-Harris z Univerzity v Aucklande na Novom Zélande povedala, že samojská vláda vlani na niekoľko mesiacov pozastavila očkovací program po tom, ako dve deti zomreli v dôsledku "lekárskeho pochybenia týkajúceho sa vakcín". Tonga, Fidži a Nový Zéland takisto hlásia šírenie osýpok, no tamojšia situácia nie je taká závažná.</p>
    </article>
  </body>
</html>