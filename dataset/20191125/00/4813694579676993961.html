<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348158.html"/>
    <meta property="og:site_name" content="דונצ'יץ' להט, 123:137 גדול לדאלאס על יוסטון"/>
    <meta property="article:published_time" content="2019-11-25T00:29:00+00:00"/>
    <meta property="og:title" content="דונצ'יץ' להט, 123:137 גדול לדאלאס על יוסטון"/>
    <meta property="og:description" content="41 נקודות ודאבל דאבל לכוכב בניצחון החמישי ברציפות של המאבריקס, גם הארדוויי היה מעולה. הארדן סיים עם 32 נקודות והיה רחוק ריבאונד מטריפל דאבל"/>
  </head>
  <body>
    <article>
      <h1>דונצ'יץ' להט, 123:137 גדול לדאלאס על יוסטון</h1>
      <h2>41 נקודות ודאבל דאבל לכוכב בניצחון החמישי ברציפות של המאבריקס, גם הארדוויי היה מעולה. הארדן סיים עם 32 נקודות והיה רחוק ריבאונד מטריפל דאבל </h2>
      <address><time datetime="2019-11-25T00:29:00+00:00">25 Nov 2019, 00:29</time> by <a rel="author">מאת מערכת ONE</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1443701.jpg"/>
        <figcaption>לוקה דונצ'יץ' ודווייט פאוול חוגגים (רויטרס)</figcaption>
      </figure>
      <p>דאלאס מול יוסטון – משחק בין שתי קבוצות צמודות ביכולתן ועם מאזן טוב מאוד – הבטיח הרבה ובהחלט קיים. המאבריקס יצאו הלילה (בין ראשון לשני) עם ניצחון סופר מרשים מהטויוטה סנטר, כשרשמו 123:137 על הרוקטס בדרך למאזן של 6:10 וחגיגה חמישית ברציפות ב-NBA. המפסידה ירדה למאזן של 6:11.</p>
      <p>המאבריקס פשוט התפוצצו ברבע הראשון והאדיר מבחינתם עם 29:45, כאשר לקראת ההפסקה הם אפילו הצליחו להגדיל עוד קצת את היתרון ונראה היה שהם בדרך לניצחון קליל. עם זאת, הרוקטס שבו לתמונה והורידו את ההפרש ל-10 נקודות בלבד לפני 12 הדקות האחרונות, ובהן הם היו טובים יותר והצליחו לאט לאט לקזז עוד ועוד בפער, כשבשלב מסוים ברבע האחרון קאפלה צימק ל-110:105 ו-ווסטברוק ל-112:107.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443700.jpg"/>
        <figcaption>ג'יימס הארדן חודר עם הכדור (רויטרס)</figcaption>
      </figure>
      <p>ג’יימס הארדן סבל מיום גרוע מחוץ לקשת (2 מ-15), ואחרי הפספוסים שלו שנמשכו גם במאני טיים הפעם דאלאס ביצעה ריצת 4:14 שלמעשה הבטיחה לה את הניצחון. לוקה דונצ’יץ’ נצץ עם דאבל דאבל מרשים של 41 נקודות ועשרה אסיסטים, כשגם טים הארדוויי היה נהדר עם 29 נקודות וקריסטפס פורזינגיס להט עם 23 נקודות ו-13 כדורים חוזרים. הארדן סיים לבסוף עם 32 נקודות, 11 אסיסטים ותשעה ריבאונדים, כשקלינט קאפלה הוריד לא פחות מ-22 (!) כדורים חוזרים לעומת 21 נקודות. ראסל ווסטברוק, אגב, סיים עם 27, אך זה כאמור לא הספיק.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443702.jpg"/>
        <figcaption>ראסל ווסטברוק וג'יימס הארדן. היכולת לא הספיקה הפעם (רויטרס)</figcaption>
      </figure>
    </article>
  </body>
</html>