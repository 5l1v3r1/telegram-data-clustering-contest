<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/ostali-sportovi/vesti/na-post-istorijskom-mestu-raketa-zacesljava-frizuru/343378"/>
    <meta property="og:site_name" content="MozzartSport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Na (post)istorijskom mestu: Raketa začešljava Frizuru"/>
    <meta property="og:description" content="Grad u kom je O’Saliven ušao u istoriju snukera od utorka će biti poprište duela na prvom ovosezonskom turniru iz ranga Tri krune (Velike trojke)"/>
  </head>
  <body>
    <article>
      <h1>Na (post)istorijskom mestu: Raketa začešljava Frizuru</h1>
      <h2>Grad u kom je O’Saliven ušao u istoriju snukera od utorka će biti poprište duela na prvom ovosezonskom turniru iz ranga Tri krune (Velike trojke)</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Vikinški kralj <b>Erik Haraldson</b> zvani Krvava sekira je iz Jorka proteran u davnoj prošlosti, a <b>Roniju</b> <b>O’Salivenu</b> se to nikad neće desiti, jer je u ovom engleskom gradu prošle godine osvajanjem 42. po redu Prvenstva Ujedinjenog Kraljevstva (UKC) večno svoje ime urezao u istoriju snukera osvajanjem rekordnog 7. pehara na ovoj smotri, a umesto šlaga na tortu ekscentrični Englez je zaseo na čelo večne liste osvajača tri najznačajnija turnira, pošto je 19 puta slavio na takmičenjima u okviru Velike trojke.</p>
      <p>Na 43. izdanje stiže kao 1. nosilac,mada ne i kao prvi igrač sveta, iako je tekuća sezona dokaz da je u taku Rakete akumulirano šampionsko gorivo.</p>
      <p>Verovatno će pri svakom izlasku na ‘’teren’’ u glavi premotati film i setiti se 1993. godine, kada je baš na ovom skupu prvi put postao pobednik jednog od grend-slem turnira u sportu kojim se bavi , ali vreme je čudo, uvek podseća da se od stare slave ne živi.</p>
      <p>U tekućoj sezoni igra sasvim dobro, osvojio je Šangaj masters u septembru, na korak do trona zastao je ovog meseca na Severnoirskom openu, dok je pre desetak dana borbu za naslov najboljeg na Prvenstvu šampiona (Šampion šampiona) okončao u polufinalu porazom od <b>Nila Robertsona</b>.</p>
      <p>Ukoliko bude na visini zadatka, plasmanom u drugo rundu, osvojiće najmanje 6.500 funti, a bude li i u nastavku precizno navođen svojim znanjem i veštinom- Raketa će se možda dočepati i glavne nagrade koja iznosi 200.000 funti.</p>
      <p>U 1. kolu bi trebalo lako da preskoči Irca <b>Rosa Bulmana</b>.</p>
      <figure>
        <img src="https://mozzartsport.com/upload/CKEditor/25.11.2019./fototak.jpg"/>
      </figure>
      <p>Tekuća sezona bi, umesto numerički, mogla biti obeležena jednim imenom- <b>Džad Tramp</b>!</p>
      <p>Aktuelni svetski šampion, pobednik Mastersa, u skladu s nadimkom- Frizura- nameće trendove, a to mu je donelo čelnu poziciju na svetskoj rang listi.</p>
      <p>U sezoni koja traje osvojio je tri turnira, vicešampionso zvanje stekao je na jednom, a poseban optimizam mu uliva osvojen pehar na Severnoirskom openom završenom pre nekoliko dana.</p>
      <p>Ako sve bude prema projektovanom žrebu, šampion Prvenstva Ujedinjenog Kraljevstva iz 2011. godine dobiće priliku da se <b>O’Salivenu</b> revanšira za poraz od pre pet godina, mada je finalni meč u ovom trenutku ‘’dalji od sunca’’.</p>
      <p>Da bi prošlosezonski kiks, eliminaciju od strane <b>Džoa Perija </b>u osmini finala, Kec mora, kladioničarskim rečnikom rečeno, da ubeleži ‘’keca’’ na startu protiv Marokanca <b>Amina Amirija</b>, apsolutnog autsajdera u ovom susretu.</p>
      <p>Najbolji Kengur među majstorima taka, 37-godišnji <b>Nil Robertson</b>, dvostruki prvak u Jorku, doskočiće na Ostrvo sa ‘’svežim’’ trofejom u torbi, pošto je porazio sve konkurente na skoro završenom Prvenstvu šampiona.</p>
      <p>Sem ovog uspeha , 4. snukeraš na planetarnoj rejting listi zapaženiji rezultat je ostvario na mastersu u Šangaju, a prošlogodišnji rezultat-osmina finala- Melburnškoj mašini predstavlja dodatni zamajac da na 43. po redu UKC skine tu ‘’mrlju’’.</p>
      <p>Za tako nešto preduslov je da u 1. rundi bude uspešniji Maltežanina <b>Aleksa Borga</b>.</p>
      <p>Šesti nosilac <b>Mark Selbi</b> iz Engleske takođe uliva poverenje bukmejkerima, pa mu je dat status 4. favorita, što zbog starih zasluga, a i zbog sasvim dobrih partija u sezoni 2019/2020.</p>
      <p>NJegovu trofejnu sobu krase dva trofeja sa UKC, pre tri godine je u odsudnoj bici tukao <b>O’Salivena</b>, pritom je rodom iz Lestera, tako da ne čudi što pogađa poput <b>Džejmija Vardija</b>.</p>
      <p>Tri polufinala u ovoj sezoni, titula na Engleskom openu prošlog meseca, govori nam da Šaljivdžija iz Lestera često zna šalu da ostavi po strani i ozbiljno ugrozi konkurente.</p>
      <p>Prethodno izdanje UKC, mada je bio 3. nosilac, njemu nije donelo sreću jer je već u 1. kolu poklekao pred sunarodnikom <b>Džejmsom Kejhilom</b>, a da se to ne ponovi moraće mnogo bolje da odigra u okršaju sa svojim zemljakom <b>Endijem Hiksom</b>.</p>
      <p>Englezi mnogo polažu na tradiciju, a ona nam kaže da su baš oni najčešće osvajali prvi TK turnir u sezoni (21), uz to su ‘’dali’’ i najveći broj pobednika (9), pa ne čudi što je i ovoga puta među 128 učesnika, kandidata za podelu finansijskog kolača koji prvi put u istoriji UKc prelazi million funti, baš najveći konstitutivni element Ujedinjenog Kraljevstva najzastupljeniji.</p>
      <p>Prvo Prvenstvo Ujedinjenog Kraljevstva nakon <b>O’Salivenovog</b> ulaska u večnost. Svedoci smo postistorije.</p>
      <p>Kakva čast!</p>
      <p><b>Piše</b>: Dragan STOJIĆ<br/><b>Foto</b>: Reuters</p>
      <figure>
        <img src="https://mozzartsport.com/upload/CKEditor/25.11.2019./milos%20bikovicccc.jpg"/>
      </figure>
      <p> </p>
    </article>
  </body>
</html>