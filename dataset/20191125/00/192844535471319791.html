<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962907/"/>
    <meta property="og:site_name" content="Sanook"/>
    <meta property="article:published_time" content="2019-11-25T00:02:45+00:00"/>
    <meta property="og:title" content="คนฮ่องกงแห่ออกมาใช้สิทธิ &quot;เลือกตั้งท้องถิ่น&quot; สูงเป็นประวัติการณ์"/>
    <meta property="og:description" content="คนฮ่องกงพร้อมใจออกมาใช้สิทธิเลือกตั้งท้องถิ่นมากเป็นประวัติการณ์ โดยส่วนใหญ่มองว่าผลเลือกตั้งจะสะท้อนระดับความคิดเห็นของประชาชนที่มีต่อผู้บริหารฯ ฮ่องกง หลังผ่านการประท้วงมา 6 เดือน"/>
  </head>
  <body>
    <article>
      <h1>คนฮ่องกงแห่ออกมาใช้สิทธิ "เลือกตั้งท้องถิ่น" สูงเป็นประวัติการณ์</h1>
      <address>
        <time datetime="2019-11-25T00:02:45+00:00">25 Nov 2019, 00:02</time>
      </address>
      <p>
        <b>คนฮ่องกงพร้อมใจออกมาใช้สิทธิ<a href="https://www.sanook.com/news/election/">เลือกตั้ง</a>ท้องถิ่นมากเป็นประวัติการณ์ โดยส่วนใหญ่มองว่าผลเลือกตั้งจะสะท้อนระดับความคิดเห็นของประชาชนที่มีต่อผู้บริหารฯ ฮ่องกง หลังผ่านการประท้วงมา 6 เดือน</b>
      </p>
      <p>คณะกรรมการจัดการ<a href="http://www.sanook.com/news/7963066/">เลือกตั้งฮ่องกง</a>ระบุว่า ภายใน 5 ชั่วโมงแรกของการเปิดหีบเลือกตั้งสมาชิกสภาเขตฮ่องกง มีผู้มาใช้สิทธิลงคะแนนสูงถึง 31 เปอร์เซ็นต์ของจำนวนผู้มีสิทธิทั้งหมดกว่า 4.1 ล้านคน เพิ่มขึ้นถึง 14.5 เปอร์เซ็นต์เมื่อเทียบกับสถิติผู้ออกมาใช้สิทธิในการเลือกตั้งสภาเขตเมื่อ 4 ปีที่แล้ว</p>
      <p>คริสติน่า ลี หนึ่งในผู้ที่ออกมาใช้สิทธิกล่าวว่า "มันเป็นสิ่งสำคัญที่คนรุ่นเก่าอย่างฉันจะสามารถสนับสนุนเยาวชน ผู้ซึ่งเป็นแนวหน้าของการประท้วงในครั้งนี้ได้" เธอยังกล่าวด้วยว่า เยาวชนของฮ่องกงยังไม่อาจใช้สิทธิในการเลือกตั้งครั้งนี้ได้เหมือนพวกเธอ ดังนั้นผู้ใหญ่อย่างจึงไม่สามารถเพิกเฉยต่อการเลือกตั้งได้</p>
      <p>หมิง ลี ผู้มาใช้สิทธิเลือกตั้ง วัย 26 ปี กล่าวว่า "หวังว่าการเลือกตั้งในครั้งนี้จะทำให้ฝ่ายประชาธิปไตยในฮ่องกงได้ที่นั่งเพิ่มมากขึ้นโดยไร้ข้อกังขา และเพื่อต่อสู้กับกลุ่มที่สนับสนุนจีนในสภาท้องถิ่น"</p>
      <p>การเลือกตั้งระดับท้องถิ่นในครั้งนี้เป็นการเลือกสมาชิกเขตทั้ง 18 เขตของฮ่องกง โดยมีจำนวนที่นั่งในสภาท้องถิ่นมีทั้งหมด 452 ที่นั่ง ซึ่งชาวฮ่องกงหลายคนบอกกับสื่อว่า การเลือกตั้งครั้งนี้จะเป็นตัวชี้วัดว่าชาวฮ่องกงคิดอย่างไรต่อผู้ชุมนุมที่ออกมาสนับสนุนการเรียกร้องประชาธิปไตยในฮ่องกง หรือสะท้อนว่าคนส่วนใหญ่สนับสนุนรัฐบาลจีนแผ่นดินใหญ่มากน้อยเพียงไร</p>
      <p>นางแคร์รี หล่ำ ผู้บริหารฮ่องกงกล่าวว่า การเลือกตั้งครั้งเป็นการเลือกตั้งที่มีความท้าทายอย่างยิ่ง เพราะเหตุการณ์ความไม่สงบยังเกิดขึ้นอย่างต่อเนื่อง และก่อนหน้านี้เจ้าหน้าที่จัดการเลือกตั้งได้เตือนว่า หากเหตุการณ์ประท้วงยังรุนแรงอย่างต่อเนื่อง การเลือกตั้งก็อาจจะไม่เกิดขึ้น</p>
      <p>ทั้งนี้ เมื่อสัปดาห์ที่ผ่านมา กลุ่มผู้ประท้วงในฮ่องกงได้ถูกเจ้าหน้าที่ตำรวจปิดล้อมและมีการปะทะกันในมหาวิทยาลัยโพลีเทคนิคฮ่องกง และมีการชุมนุมในที่ต่างๆ ทั่วเกาะฮ่องกงอีกหลายระลอก</p>
      <footer><b>ขอขอบคุณ<br/></b>ข้อมูล :<a href="https://apnews.com/de8a8e79d7a640ccbf80e96c79e41828?fbclid=IwAR3x5sE9fQiEUnpdJd2f7SZeLykGbfOEuR6Wrki_zDaqsn2J-ysSwlYzBVo">AP News</a></footer>
    </article>
  </body>
</html>