<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/informatii/alegeri-prezidentiale/update-alegeri-prezidentiale-2019-iohannis-castiga-in-mod-categoric-al-doilea-mandat-de-sef-al-statului-incidente-reactii-la-cald-de-la-sediile-pnl-si-705967.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Alegeri prezidențiale 2019. Iohannis câștigă în mod categoric al doilea mandat de șef al statului. Incidente, reacții la cald de la sediile PNL și PSD (galerie foto)"/>
    <meta property="og:description" content="Al doilea tur de scrutin al alegerilor prezidentiale s-a desfasurat fara incidente majore la nivelul judetului Constanta. Sectiile au fost deschise ieri-dimineata, la ora 7 00, si au fost inchise la ..."/>
  </head>
  <body>
    <article>
      <h6 class="kicker">UPDATE</h6>
      <h1>Alegeri prezidențiale 2019. Iohannis câștigă în mod categoric al doilea mandat de șef al statului. Incidente, reacții la cald de la sediile PNL și PSD (galerie foto) </h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Lavinia SICLITARU, Silvia Costina NICOLA</a></address>
      <p>
        <a href="https://www.ziuaconstanta.ro/informatii/alegeri-prezidentiale/update-alegeri-prezidentiale-2019-iohannis-castiga-in-mod-categoric-al-doilea-mandat-de-sef-al-statului-incidente-reactii-la-cald-de-la-sediile-pnl-si-705967.html?imagini=1#scroll">🖼️ Galerie foto (8)</a>
      </p>
      <p><b>UPDATE: Din centralizarea voturilor din 99,9% din secţiile de votare la nivel naţional, confor BEC, Klaus Iohannis obţine 63,73%, în timp ce Viorica Dăncilă obţine 36,27%. Rezultatul final se va modifica însă după socotirea voturilor din Diaspora.<br/>La nivelul judeţului Constanţa, după numărătoarea paralelă finală a PNL, Klaus Iohannis obţine 68,5%.<br/>Conform datelor raportate de PSD (final), la nivelul judeţului Constanţa Klaus Iohannis obţine 68,47%, iar Viorica Dăncilă - 32,53%.</b><br/><br/><br/>Al doilea tur de scrutin al alegerilor prezidențiale s-a desfășurat fără incidente majore la nivelul județului Constanța. Secțiile au fost deschise ieri-dimineață, la ora 7:00, și au fost închise la ora 21:00. În județul Constanța au fost 556 de secții de votare din care 210 în municipiul Constanța. În județul Constanța, potrivit BEC, la urne s-au prezentat, până la ora 21.00, când secțiile de votare s-au închis, 331.559 de alegători, adică 53,19 % din populația județului cu drept de vot. Au votat pe listele suplimentare aproximativ 33.582 alegători, iar cu urna mobilă, 1.964. <br/> <br/>Vă reamintim că, în primul tur de scrutin până la ora 21.00 votaseră  317.088 de constănțeni, procentajul fiind de 50,88% la nivelul județului iar în municipiul Constanța au votat 145.311 persoane, fiind vorba de 55,60% din totalul locuitorilor cu drept de vot.<br/><br/>Conform exit-poll-ului <b>CURS-Avangarde</b>, realizat la nivel național, <b>Klaus Iohannis a obținut 64,48%</b>, în timp ce <b>Viorica Dăncilă</b> este cotată cu 35,2%.<br/> <br/>Președintele Klaus Iohannis a câștigat și primul tur al alegerilor prezidențiale, cu 37,82%, fiind urmat de candidatul PSD, Viorica Dăncilă, cu 22,26%, și candidatul Alianței USR PLUS, Dan Barna, cu 15,02%, după centralizarea rezultatelor din toate secțiile de votare. Prezența la vot, la nivel național, a fost de 51,37%.<br/> </p>
      <h4>Incidente și dosare penale în ziua votului la Constanța</h4>
      <p> <br/>Comparativ cu primul tur de scrutin când s-au întocmit trei dosare penale, de această dată, în ziua celui de-al tur de scrutin, polițiștii constănțeni au întocmit două dosare penale in rem, pentru infracțiunea de violarea confidențialității votului, respectiv pentru vot multiplu.<br/> <br/>O situație deosebită s-a înregistrat la prima oră după deschiderea urnelor. Secțiile de votare din județ au afișat, spre informarea alegătorilor, buletinele de vot specimen cu ștampila peste numele candidatului PNL. Sesizarea a plecat de la reprezentanții organizației județene a PSD, care au informat Biroul Electoral Județean Constanța că la cele 37 de secții din municipiul Medgidia erau afișate buletinele de informare cu ștampila peste numele candidatului PNL.<br/> <br/>Situații similare s-au înregistrat în toate secțiile de votare din județ și se pare că și în alte județe din țară. „A fost o problemă pe tot județul. Așa au fost transmise de la BEJ. Problema s-a remediat încă de la primele ore ale dimineții”, au spus reprezentanții Instituției Prefectului - Județul Constanța, în timp ce președintele BEJ Constanța, <b>Denis Gabriela Gherase</b>, a declarat că toate buletinele de vot model din cele 556 secții din județ au fost retrase și înlocuite de președinții secțiilor.<br/> <br/>Acuzat de violarea confidențialității votului, primarul comunei Ciobanu s-a ales ieri cu al doilea dosar penal la aceste alegeri prezidențiale. Polițiști din cadrul Poliției orașului Hârșova au fost sesizați ieri, în jurul orei 11.15, de către un membru al secției de votare nr. 391 din cadrul Liceului Tehnologic Ciobanu. cu privire la faptul că primarul localității Ciobanu, <b>Tudorel Gurgu</b>, ar fi însoțit la secția de votare un bărbat de 73 de ani, imobilizat în scaun cu rotile, și ar fi intrat cu acesta până la cabina de votare, unde, profitând de perdeaua întredeschisă, ar fi observat procesul de votare și l-ar fi îndrumat cum să voteze.<br/> <br/>În cauză a fost întocmit un dosar de cercetare penală sub aspectul săvârșirii infracțiunii de violarea confidențialității votului, conform IPJ Constanța. În primul tur de scrutin al prezidențialelor, primarul PSD de la Ciobanu, Tudorel Gurgu, a stat în fața secțiilor de votare nr. 390 și 391 din localitate împreună cu mai mulți bărbați, oprind lumea care mergea la vot, sugerându-le cu cine să voteze. PNL Constanța a depus o sesizare la Biroul Electoral Județean, iar ulterior, cazul a fost preluat de Inspectoratul Județean de Poliție. Urmare a cercetărilor efectuate, polițiștii au întocmit un dosar penal sub aspectul săvârșirii infracțiunii de corupere a alegătorilor. <br/> <br/>Ieri, în jurul orei 15.15, polițiștii Secției 1 au fost sesizați, prin apel la 112, cu privire la faptul că un bărbat de 79 de ani figurează înregistrat cu vot multiplu la secțiile de votare nr. 140 și 195. În cauză a fost întocmit un dosar de cercetare penală sub aspectul săvârșirii infracțiunii de fraudă la vot, transmite Inspectoratul Județean de Poliție al județului Constanța.<br/> <br/>Tot ieri, reprezentanții PNL Constanța au sesizat că fratele primarului PSD al comunei Cerchezu îi așteaptă într-un magazin de mărfuri generale pe alegătorii care ieșeau de la secția de votare, oferindu-le câte o sacoșă cu diverse alimente. Reclamații au pus la dispoziție și fotografii doveditoare. Polițiștii au ajuns la fața locului, au intrat în magazin și au stat de vorbă cu cei care ofereau sacoșele. Deocamdată nu a fost luată nicio măsură, dar cei care primiseră sacoșele ar fi spus că au fost trimiși la cumpărături de familie, pungile având însă același conținut și aceeași culoare.<br/> <br/>Un alt incident a avut loc în comuna Albești din județul Constanța, acolo unde primarul PNL, <b>Gheorghe Moldovan</b>, suspectat că ar fi continuat campania electorală după deschiderea secțiilor de votare, pe rețelele sociale și prin alte mijloace de informare a fost sancționat cu avertisment.<br/> <br/>Tot în comuna Ciobanu s-a înregistrat și un caz de turism electoral. BEJ a trimis Inspectoratului Județean de Poliție să verifice cele spuse în sesizare. Până la ora închiderii ediției, turismul electoral nu fusese confirmat nici în localitățile Valu lui Traian, Lumina, Năvodari și Mihail Kogălniceanu.<br/> <br/>Totodată, în prima parte a zilei, în secțiile de votare din comuna Ciocârlia, câteva persoane au votat la vedere. După ce președinții secțiilor de votare au fost avertizați verbal, alegătorii au fost îndrumați să voteze în cabinele de votare.<br/> <br/>Pe parcursul zilei de ieri, o firmă din Constanța a fost amendată pentru comercializarea de băuturi alcoolice în apropierea a două secții de votare din oraș. Mai exact, ieri, în jurul orei 10.00, în apropierea secțiilor de votare nr. 61-64, situate în incinta școlii nr. 33 „Anghel Saligny“, jandarmii din cadrul IJJ Constanța au aplicat o sancțiune contravențională în valoare de 1.500 de lei la legea privind comercializarea și consumul băuturilor alcoolice în spațiul de protecție al secției de votare. Potrivit Inspectoratului Județean de Poliție, localul se află la mai puțin de 200 de metri de secția de votare. <br/> <br/>Și tot la aceeași școală, însă la secțiile de votare 65-66, procesul electoral a fost întrerupt pentru 15 minute, după ce o femeie arondată la secția 66 a votat dintr-o eroare la cealaltă secție. Procesul a fost reluat după ce situația a fost lămurită.<br/> </p>
      <h4>Klaus Iohannis, declarații după exit-poll</h4>
      <p>După exit-poll-ul care a anunțat câștigătorul alegerilor prezidențiale, <b>Klaus Iohannis,</b> acesta a făcut declarații de la sediul PNL din București:<br/>„România a câștigat! România normală, România europeană! Românii au fost eroii zilei de astăzi! Au fost în număr important la vot și acesta este câștigul zilei de astăzi. Felicitări pentru românii din diaspora care au mers în număr extraordinar la vot. Este o victorie importantă! Este cea mai categorică victorie obținută vreodată împotriva PSD! Primesc această victorie cu bucurie, cu mulțumiri! Sunt voturi democratice care vor duce România spre o Românie normală! Voi fi un președinte total implicat pentru România! Este o înfrângere semnificativă pentru PSD, am câștigat o luptă importantă, dar nu și războiul! Trebuie să ieșim la vot și la alegerile locale! Vă promit că vom crea România normală pe care și-o doresc toți românii!”<br/> </p>
      <h4>Viorica Dăncilă, primele declarații după exit-poll</h4>
      <h3> </h3>
      <p><b>Viorica Dăncilă</b>, după aflarea exit-poll Sociopol, a declarat la sediul PSD din București:<br/><br/>„Vreau să le mulțumesc celor care au votat cu inima, primarilor, simpatizanților, celor care au vrut să înlocuiască ura cu unitatea și încrederea. Am recuperat voturile pe care le-am pierdut la europarlamentare, iar azi avem peste 3 milioane de voturi și asta înseamnă că avem numărul de voturi de la parlamentare și care ne-au permis să intrăm la guvernare. Asta înseamnă că putem să câștigăm alegerile locale și parlamentare.”, a spus Dăncilă la sediul PSD.<br/> </p>
      <h4>Declarații de la PNL Constanța, după victoria detașată a lui Klaus Iohannis</h4>
      <figure>
        <img src="https://www.ziuaconstanta.ro/images/stories/2019/11/25/pics/alegeri/pnl.jpg"/>
      </figure>
      <p>Președintele PNL Constanța, <b>Bogdan Huț</b><b>ucă</b>, a declarat la sediul PNL, după rezultatul exit-poll care a anunțat victoria detașată a lui Klaus Iohannis: „Nu a fost o campanie simplă, primăriile PSD s-au mobilizat, au scos din casă tot ce au putut. Am avut multe incidente de turism electoral. Dar sunt mulțumit. Încă aștept scorul final, acest exit-poll nu este ponderat și cu rezultatul din diaspora. Vorbim despre o victorie a președintelui Klaus Iohannis și despre o înfrângere categorică a celor de la PSD”.<br/><br/>Bogdan Huțucă este de părere că, după ce vor fi numărate toate voturile, Iohannis va avea un procent de peste 70% și spune ca anul viitor românii vor avea o guvernare transparenta și bună. De asemenea, Huțucă a spus că este mulțumit de echipa de campanie, pe care a testat-o cu ocazia prezidențialelor iar la localele de anul viitor rezultatele vor fi și mai bune.<br/> </p>
      <h4>Tăcere apăsătoare la sediul PSD Constanța</h4>
      <figure>
        <img src="https://www.ziuaconstanta.ro/images/stories/2019/11/25/pics/alegeri/psd-watermark.jpg"/>
      </figure>
      <p>La sediul PSD Constanța se așternuse o liniște apăsătoare, după închiderea urnelor și anunțarea rezultatelor din exit-poll. La un minut după afișarea rezultatelor exit-poll-ului, senatorul <b>Ștefan M</b>ihu a părăsit sediul organizației județene PSD Constanța fără să comenteze rezultatul alegerilor prezidențiale.<br/><br/><b>Felix Stroe, președintele PSD Constanța, declarații după exit-poll:</b><br/> <br/>„În acest moment putem să comentăm prezența la vot în 24 noiembrie, la ora 21.00, comparativ cu 10 noiembrie, la aceeași oră, au votat în județul Constanța 14.500 de cetățeni, în plus, față de 10 noiembrie. Deci, astăzi, lumea a fost foarte interesată a se prezenta la vot, ba chiar, deși vremea nu a fost la fel de favorabilă ca data trecută, se înregistrează peste 14.500 de cetățeni care au venit în plus la vot.<br/> <br/>Este, încă o dată, repet, ilustrarea interesului pe care cetățenii îl au față de procesul electoral. Este un lucru îmbucurător pentru că oamenii sunt interesați în continuare să voteze, este un lucru îmbucurător pentru democrație, este bine ca lumea să iasă în număr cât mai mare la vot, și, din acest punct de vedere, ziua de astăzi este un câștig pentru democrație. În ceea ce privește rezultatul, o să-l vedem. Probabil că la miezul nopții vom ști chiar cu exactitate care este rezultatul. Estimăm că președintele Klaus Iohannis a câștigat aceste alegeri.<br/> <br/>Este opțiunea românilor, trebuie respectată. Sper ca în continuare președintele să aibă înțelepciunea să fie președintele tuturor românilor și să apere democrația. Nu pot să am un mesaj pentru PNL pentru că este un partid important, la fel ca PSD. În același joc al democrației, partidul național liberal este cel care asigură guvernarea. Sper să aibă înțelepciunea ca această guvernare să se facă în folosul oamenilor”.<br/><br/><b>Numărătoarea paralelă pentru Constanța </b><br/>  <br/><b>PSD</b> Constanţa a finalizat numărătoarea paralelă! Conform centralizării voturilor făcută de acest partid, la nivel de judeţ, Klaus Iohannis obţine 68,19%, în timp ce Viorica Dăncilă - 31,81%. La nivel de municipiu, Iohannis obţine 70,57%, iar Dăncilă - 29,43.<br/><br/>Potrivit numărătorii <b>PNL</b>, rezultatele sunt 68,37% - Klaus Iohannis, 31,50% - Viorica Dăncilă. </p>
      <figure>
        <img src="https://www.ziuaconstanta.ro/images/stories/2019/11/25/pics/raport-pnl.jpg"/>
      </figure>
      <p> <br/>Susa foto 1: captura Digi24<br/><br/><b>Citește și:</b> <br/> <br/><a href="https://www.ziuaconstanta.ro/informatii/alegeri-prezidentiale/suspiciune-de-mita-electorala-in-comuna-cerchezu-fratele-primarului-ar-fi-oferit-sacose-cu-alimente-alegatorilor-705922.html">Suspiciune de mită electorală în comuna Cerchezu. Fratele primarului ar fi oferit șacoșe cu alimente alegătorilor</a><br/><br/><a href="https://www.ziuaconstanta.ro/informatii/alegeri-prezidentiale/presedintele-bej-constanta-judecator-denis-gabriela-ghervase-despre-incidentele-celui-de-al-doilea-tur-de-scrutin-in-judetul-constanta-705920.html">Președintele BEJ Constanta, judecător Denis Gabriela Ghervase, despre incidentele celui de-al doilea tur de scrutin în județul Constanța</a><br/><br/><a href="https://www.ziuaconstanta.ro/informatii/alegeri-prezidentiale/acuzat-de-violarea-confidentialitatii-votului-primarul-din-ciobanu-al-doilea-un-dosar-penal-la-alegerile-prezidentiale-705913.html">Acuzat de violarea confidențialității votului, primarul din Ciobanu, al doilea dosar penal la alegerile prezidențiale</a><br/><br/><a href="https://www.ziuaconstanta.ro/informatii/alegeri-prezidentiale/sectiile-de-vot-din-judet-au-afisat-buletinele-de-informare-cu-stampila-peste-numele-candidatului-pnl-galerie-foto-705912.html">Secțiile de vot din județ au afișat buletinele de informare cu ștampila peste numele candidatului PNL (galerie foto)</a><br/> <br/><a href="https://www.ziuaconstanta.ro/informatii/alegeri-prezidentiale/safari-expres-srl-amendata-pentru-comercializare-de-bauturi-alcoolice-in-apropierea-sectiilor-de-votare-61-64-din-municipiul-constanta-705907.html">Safari Expres SRL, amendată pentru comercializare de băuturi alcoolice în apropierea secțiilor de votare 61-64 din municipiul Constanța</a><br/><br/><a href="https://www.ziuaconstanta.ro/informatii/alegeri-prezidentiale/update-1000-de-persoane-au-solicitat-sa-voteze-astazi-cu-urna-mobila-in-judetul-constanta-705904.html">UPDATE 1000 de persoane au solicitat să voteze astăzi cu urna mobilă în județul Constanța</a><br/><br/><a href="https://www.ziuaconstanta.ro/informatii/alegeri-prezidentiale/aproape-800-de-detinuti-cu-drept-de-vot-incarcerati-in-penitenciarul-de-la-poarta-alba-au-votat-705902.html">Aproape 800 de deținuți cu drept de vot încarcerați în Penitenciarul de la Poarta Albă au votat</a><br/><br/><a href="https://www.ziuaconstanta.ro/informatii/alegeri-prezidentiale/24-de-persoane-din-arestul-ipj-constanta-au-votat-la-primele-ore-ale-diminetii-705900.html">24 de persoane din Arestul IPJ Constanța au votat la primele ore ale dimineții</a><br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/actualitate/lucian-bode-despre-incidentul-din-portul-midia-am-luat-toate-masurile-necesare-si-am-discutat-cu-toti-factorii-implicati-astfel-incat-asemenea-incidente-706006.html"/>
        <a href="https://www.ziuaconstanta.ro/stiri/actualitate/presedintele-pnl-constanta-declaratii-dupa-anuntarea-victoriei-lui-iohannis-705962.html"/>
        <a href="https://www.ziuaconstanta.ro/informatii/alegeri-prezidentiale/presedintele-bej-constanta-judecator-denis-gabriela-ghervase-despre-incidentele-celui-de-al-doilea-tur-de-scrutin-in-judetul-constanta-705920.html"/>
        <a href="https://www.ziuaconstanta.ro/informatii/alegeri-prezidentiale/mai-incidente-la-sectiile-de-votare-din-tara-un-barbat-a-decedat-si-alte-patru-persoane-au-fost-transportate-la-spital-705909.html"/>
        <a href="https://www.ziuaconstanta.ro/stiri/actualitate/constanta-ecrane-de-mari-dimensiuni-si-sisteme-de-supraveghere-in-statiile-de-autobuz-inteligente-ale-ct-bus-705809.html"/>
        <a href="https://www.ziuaconstanta.ro/stiri/actualitate/scrutin-cu-patru-dosare-penale-vocea-unica-despre-incidentele-primului-tur-al-prezidentialelor-de-la-constanta-704926.html"/>
        <a href="https://www.ziuaconstanta.ro/informatii/alegeri-prezidentiale/alegeri-prezidentiale-2019-prezenta-masiva-la-vot-si-rezultate-surpriza-incidente-reactii-calde-din-inima-principalelor-partide-politice-704846.html"/>
        <a href="https://www.ziuaconstanta.ro/stiri/actualitate/ce-spune-presedintele-pnl-constanta-despre-primul-tur-de-scrutin-al-prezidentialelor-704810.html"/>
        <a href="https://www.ziuaconstanta.ro/stiri/actualitate/presedintele-bej-constanta-despre-incidentele-de-la-vot-doua-dosare-penale-intocmite-in-acest-scrutin-704808.html"/>
        <a href="https://www.ziuaconstanta.ro/stiri/actualitate/purtatorul-de-cuvant-al-mai-monica-dajbog-incidente-la-alegerile-prezidentiale-2019-care-este-situatia-la-constanta-704792.html"/>
        <a href="https://www.ziuaconstanta.ro/stiri/actualitate/mai-17-sesizari-de-posibile-incidente-electorale-de-la-deschiderea-sectiilor-de-votare-704782.html"/>
        <a href="https://www.ziuaconstanta.ro/stiri/sport/dinamo-fc-viitorul-duminica-la-ovidiu-in-iulie-echipa-lui-hagi-a-castigat-cu-5-0-va-fi-alt-meci-fata-de-cel-din-tur-703598.html"/>
        <a href="https://www.ziuaconstanta.ro/stiri/actualitate/judetul-constanta-incidente-electorale-raportate-la-bej-703350.html"/>
        <a href="https://www.ziuaconstanta.ro/informatii/meteo/rupere-de-nori-la-constanta-tunete-si-fulgere-ca-in-toiul-verii-701984.html"/>
        <a href="https://www.ziuaconstanta.ro/stiri/justitie/avocatul-poporului-va-efectua-investigatii-la-mai-multe-spitale-de-psihiatrie-din-tara-si-la-constanta-699766.html"/>
      </related>
    </article>
  </body>
</html>