<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/boeing-starliner-miri-na-odpaliste-kolik-bude-stat-jedno-misto/50699"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Boeing Starliner míří na odpaliště, kolik bude stát jedno místo?"/>
    <meta property="og:description" content="Boeing CST-100 Starliner má stále ještě před sebou první ostrý start, v němž bude bez posádky vyslán k Mezinárodní vesmírné stanici. Tento test má proběhnout ještě letos, a tak Starliner už zamířil na odpaliště. "/>
  </head>
  <body>
    <article>
      <h1>Boeing Starliner míří na odpaliště, kolik bude stát jedno místo?</h1>
      <h2>Boeing CST-100 Starliner má stále ještě před sebou první ostrý start, v němž bude bez posádky vyslán k Mezinárodní vesmírné stanici. Tento test má proběhnout ještě letos, a tak Starliner už zamířil na odpaliště. </h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Do cíle s vidinou možnosti vynášení astronautů na oběžnou dráhu tak už spěchá jak Boeing CST-100 Starliner, tak SpaceX Crew Dragon, který už má ostatně zmíněný test s vysláním dálkově řízené lodi k Mezinárodní vesmírné stanici (ISS) dávno za sebou. V jeho případě ale nastaly problémy při pozemní zkoušce motorů Superdraco záchranného systému, takže obě firmy jsou na tom víceméně stejně a obě mají šanci vypustit loď s astronauty jako první. <br/> </p>
      <figure>
        <img src="https://www.svethardware.cz/boeing-starliner-miri-na-odpaliste-kolik-bude-stat-jedno-misto/50699/img/cst-100-640x353%20(1).jpg"/>
      </figure>
      <p> <br/>Jak vidíme na fotografii, Boeing Starliner už je v zařízení NASA na Mysu Canaveral, kde bude nasazen na raketu a ještě do konce tohoto roku by se měl nakrátko připojit k ISS. Pro Boeing tak jde o závěrečnou hlavní zkoušku, přičemž SpaceX také ještě nemá hotovo. Nedávno úspěšně <a href="https://www.svethardware.cz/spacex-otestovala-nouzove-motory-dragonu-zelenou-jeste-nema/50648">otestovala motory Superdraco</a>, ale ještě ji to čeká při ostrém startu rakety. <br/> <br/>Starliner je založen na velitelském modulu z éry programu Apollo, ale pochopitelně jde o nový design, a to s kapacitou sedmi míst pro posádku. Nejdříve v něm poletí jen jeden pasažér, a to umělý panák zvaný Rosie. SpaceX si vybralo Ripley dle hlavní hrdinky z Vetřelce, zatímco Rosie je ikona představující všechny ženy, které se v USA dostaly do těžkého pracovního procesu v továrnách, docích, atd. <br/> <br/>Aktuálně je start Starlineru naplánován na 17. prosince, přičemž Boeing využije raketu Atlas V firmy United Launch Allinace. SpaceX má v tomto ohledu velkou výhodu, neboť využívá vlastní rakety Falcon 9, z velké části znovupoužitelné, díky čemuž bude moci nabídnout nejspíše velice podstatně nižší cenu než Boeing. <br/> <br/>Dle nedávné zprávy z NASA Office of Inspector General (IOG) by totiž jedno sedadlo ve Starlineru mohlo NASA přijít až na 90 milionů dolarů, zatímco SpaceX si má říci o 55 milionů dolarů. Boeing tak může NASA vyjít dokonce i dráž než služby ruských Sojuzů, neboť jedno sedadlo v nich NASA aktuálně přijde na 85 milionů dolarů, a to se v Sojuzu najdou jen tři místa. <br/> <br/>Firmy SpaceX i Boeing by mohly své první astronauty vypustit na orbitu na začátku příštího roku a pokud vše půjde i nadále dobře, v létě odstartuje běžný provoz. <br/> </p>
      <footer>Zdroj: <a href="https://www.extremetech.com/extreme/302515-boeing-cst-100-starliner-heads-to-launch-site-ahead-of-maiden-voyage">Extremetech</a></footer>
    </article>
  </body>
</html>