<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/463082/%e0%a6%a4%e0%a6%bf%e0%a6%a8%e0%a6%9f%e0%a6%bf-%e0%a6%9c%e0%a6%be%e0%a6%ae%e0%a7%8d%e0%a6%ac%e0%a7%8b-%e0%a6%95%e0%a7%81%e0%a6%b6%e0%a6%a8-%e0%a6%ab%e0%a6%be%e0%a7%9f%e0%a6%be%e0%a6%b0-%e0%a6%b8%e0%a6%be%e0%a6%b0%e0%a7%8d%e0%a6%ad%e0%a6%bf%e0%a6%b8%e0%a6%95%e0%a7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="তিনটি জাম্বো কুশন ফায়ার সার্ভিসকে হস্তান্তর করলেন প্রধানমন্ত্রী"/>
    <meta property="og:description" content="স্টাফ রিপোর্টার ॥ অগ্নি দুর্ঘটনায় উদ্ধার কাজে ব্যবহারের জন্য ফায়ার সার্ভিস ও সিভিল ডিফেন্স কর্তৃপক্ষকে তিনটি অত্যাধুনিক জাম্বো কুশন হস্তান্তর করেছেন প্রধানমন্ত্রী শেখ হাসিনা। এসব কুশনে যে কোন দুর্ঘটনায় আহত বা আতঙ্কিত ব্যক্তি ভবনের উপর থেকে লাফ দিলে জীবন বাঁচাতে সহায়ক হবে বলে জানা গেছে। ..."/>
  </head>
  <body>
    <article>
      <h1>তিনটি জাম্বো কুশন ফায়ার সার্ভিসকে হস্তান্তর করলেন প্রধানমন্ত্রী</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>স্টাফ রিপোর্টার ॥ অগ্নি দুর্ঘটনায় উদ্ধার কাজে ব্যবহারের জন্য ফায়ার সার্ভিস ও সিভিল ডিফেন্স কর্তৃপক্ষকে তিনটি অত্যাধুনিক জাম্বো কুশন হস্তান্তর করেছেন প্রধানমন্ত্রী শেখ হাসিনা। এসব কুশনে যে কোন দুর্ঘটনায় আহত বা আতঙ্কিত ব্যক্তি ভবনের উপর থেকে লাফ দিলে জীবন বাঁচাতে সহায়ক হবে বলে জানা গেছে। আগেও বেশ কিছু কুশন ফায়ার সার্ভিসের থাকলেও গত ফেব্রুয়ারিতে রাজধানীর বনানী এফআর টাওয়ারে আগুন লাগার পর ভবনের উপর থেকে লাফ দিয়ে কয়েকজন মানুষ সঙ্গে সঙ্গেই মারা যাওয়ায় প্রধানমন্ত্রী শেখ হাসিনার নির্দেশে ভূমিমন্ত্রী সাইফুজ্জামান জাবেদ নিজ উদ্যোগে তিনটি কুশন অনুদান দেন।</p>
      <p>রবিবার সকালে প্রধানমন্ত্রী তার কার্যালয়ে ফায়ার সার্ভিস ও সিভিল ডিফেন্স অধিদফতরের মহাপরিচালক ব্রিগেডিয়ার জেনারেল মোঃ সাজ্জাদ হোসাইনের হাতে আনুষ্ঠানিকভাবে তিনটি জাম্বো কুশন তুলে দেন। পরে প্রধানমন্ত্রীর প্রেস সচিব ইহসানুল করিম সাংবাদিকদের ব্রিফ করে এ তথ্য জানান। এ সময় অন্যদের মধ্যে স্বরাষ্ট্রমন্ত্রী আসাদুজ্জামান খান কামাল, ভূমিমন্ত্রী সাইফুজ্জামান চৌধুরী, প্রধানমন্ত্রীর মুখ্য সচিব মোঃ নজিবুর রহমান, প্রধানমন্ত্রী কার্যালয়ের সচিব সাজ্জাদুল হাসান, স্বরাষ্ট্র মন্ত্রণালয়ের সুরা বিভাগের সচিব মোঃ শহিদুজ্জামান উপস্থিত ছিলেন।</p>
      <p>সূত্র জানায়, এসব জাম্বো কুশন ক্রয়ে অর্থায়ন করেছে ইউনাইটেড কমার্শিয়াল ব্যাংক। প্রতিটি জাম্বো কুশনের দাম পড়েছে ৫০ লাখ টাকা। অগ্নি দুর্ঘটনায় উদ্ধার কাজে ব্যবহারের জন্য অত্যাধুনিক এসব জাম্বো কুশন জার্মানি থেকে আমদানি করা হয়েছে। প্রতিটি ৫০ দশমিক ৬৩ ঘনমিটার আকৃতির জাম্বো কুশন এক মিনিটের মধ্যেই ব্যবহার উপযোগী করা যাবে। জাম্বো কুশনগুলো ফাইবার গ্লাস দিয়ে তৈরি এবং বিদ্যুত অপরিবাহী। এদিকে অগ্নি দুর্ঘটনা নির্বাপণ ও উদ্ধার কাজে দমকল বাহিনীর বিভিন্ন অসুবিধার কথা তুলে ধরেন ফায়ার সার্ভিস ও সিভিল ডিফেন্স অধিদফতরের মহাপরিচালক। প্রধানমন্ত্রী শেখ হাসিনা এ সময় বিভিন্ন দিকনির্দেশনা দেন। ফায়ার সার্ভিস সেক্টরের উন্নয়ন ও আধুনিকায়নে সরকারের নানা পদক্ষেপের কথা তুলে ধরে জানানো হয়, ২০০৮ সালে সরকার দায়িত্ব নেয়ার পর ফায়ার স্টেশন ছিল ২০৩টি। গত ১০ বছরে নতুন ২০৮টি ফায়ার সার্ভিস স্টেশন স্থাপন করা হয়েছে, ফলে বর্তমানে ফায়ার সার্ভিস স্টেশন সংখ্যা ৪১১টি। ২০০৮ সালে এ সেক্টরে জনবল ছিল ৬ হাজার ১৭৫, বর্তমানে জনবল বৃদ্ধি পেয়ে হয়েছে ১২ হাজার ২৯৬ জন।</p>
      <p>এ বিষয়ে জানতে চাইলে ফায়ার সার্ভিস ও সিভিল ডিফেন্সের মহাপরিচালক ব্রিগিডেয়ার জেনারেল মোঃ সাজ্জাদ হোসাইন জনকণ্ঠকে বলেন, আগুন লাগাসহ যে কোন দুর্ঘটনায় এসব জাম্বো কুশনে কেউ উপর থেকে লাফ দিয়ে পরলে তার জীবন রক্ষা পাবে। এছাড়া এসব কুশন আগুন পরিবাহী বটে। ফায়ার সার্ভিসের কাছে আগেও এসব কুশন থাকলেও নতুন তিনটি জাম্বো আকৃতির কুশন অনেক উন্নত ও আধুনিক সুবিধাযুক্ত। প্রায় সাড়ে চার ফুট লম্বা ও আড়াই ফুট চওড়া এসব কুশন দুর্ঘটনায় জীবনহানি ও হতাহত কমাতে বেশ কার্যকরী ভূমিকা পালন করবে। তিনটি কুশনের ২টি ঢাকায় ব্যবহারের জন্য ও একটি চট্টগ্রামের ব্যবহারের জন্য বরাদ্দ করা হবে।</p>
    </article>
  </body>
</html>