<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrovaartha.com/news/41373/union-minister-criticizes-congress-mps-from-kerala"/>
    <meta property="og:site_name" content="Metro Vaartha"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="നിയമസഭയല്ല പാര്‍ലമെന്‍റ്; കേരളത്തില്‍ നിന്നുള്ള എംപിമാര്‍ മാപ്പ് പറയണമെന്ന് കേന്ദ്രമന്ത്രി"/>
    <meta property="og:description" content="ന്യൂഡൽഹി: കേരളത്തിലെ കോണ്‍ഗ്രസ് എംപിമാര്‍ ജനാധിപത്യത്തിന്‍റെയും പാര്‍ലമെന്‍റ് ചട്ടങ്ങളുടെയും ലംഘനമാണ് നടത്തിയതെന്ന് കേന്ദ്രമന്ത്രി വി. മുരളീധരന്‍. പാര്‍ലമെന്‍റ് നടപടി ക്രമങ്ങള്‍ അവസാനിച്ച ശേഷവും ബഹളം തുടരുന്ന സാഹചര്യത്തിലാണ് രണ്ട് കോണ്‍ഗ്രസ് എംപിമാരെ സസ്‌പെന്‍റ് ചെയ്യാനുള്ള തീരുമാനം സ്പീക്കർ സ്വീകരിച്ചത്. എന്നിട്ടും ഇവർ പിന്മാറാത്തതിനാലാണ് പുരുഷ മാര്‍ഷല്‍മാര്‍ പാര്‍ലമെന്‍റിനകത്ത് കയറിയത്. ആ സമയത്ത് സോണിയ ഗാന്ധിയുടെ നിര്‍ദേശപ്രകാരം രണ്ട് വനിതാ എംപിമാര്‍ എത്തി മാര്‍ഷലുകളുടെ പ്രവര്‍ത്തനം തടസപ്പെടുത്തുകയായിരുന്നു. അതിനെ കയ്യേറ്റ ശ്രമമായി ചിത്രീകരിക്കുന്നത് ആടിനെ പട്ടിയാക്കലാണെന്നും മുരളീധരന്‍ കുറ്റപ്പെടുത്തി."/>
  </head>
  <body>
    <article>
      <h1>നിയമസഭയല്ല പാര്‍ലമെന്‍റ്; കേരളത്തില്‍ നിന്നുള്ള എംപിമാര്‍ മാപ്പ് പറയണമെന്ന് കേന്ദ്രമന്ത്രി </h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>കയ്യേറ്റമുണ്ടായെന്നാണ് കോണ്‍ഗ്രസുകാര്‍ പറയുന്നത്. പരുക്ക് പറ്റിയാല്‍ പോവേണ്ടത് ആശുപത്രിയിലാണ് അതുണ്ടായില്ലെന്നും സഹതാപം പിടിച്ചുപറ്റാന്‍ നടത്തുന്ന ശ്രമങ്ങള്‍ എപ്പോഴും വിജയിക്കണമെന്നില്ലെന്നും മുരളീധരന്‍ പറഞ്ഞു</p>
      <p>ന്യൂഡൽഹി: കേരളത്തിലെ കോണ്‍ഗ്രസ് എംപിമാര്‍ ജനാധിപത്യത്തിന്‍റെയും പാര്‍ലമെന്‍റ് ചട്ടങ്ങളുടെയും ലംഘനമാണ് നടത്തിയതെന്ന് കേന്ദ്രമന്ത്രി വി. മുരളീധരന്‍. പാര്‍ലമെന്‍റ് നടപടി ക്രമങ്ങള്‍ അവസാനിച്ച ശേഷവും ബഹളം തുടരുന്ന സാഹചര്യത്തിലാണ് രണ്ട് കോണ്‍ഗ്രസ് എംപിമാരെ സസ്‌പെന്‍റ് ചെയ്യാനുള്ള തീരുമാനം സ്പീക്കർ സ്വീകരിച്ചത്. എന്നിട്ടും ഇവർ പിന്മാറാത്തതിനാലാണ് പുരുഷ മാര്‍ഷല്‍മാര്‍ പാര്‍ലമെന്‍റിനകത്ത് കയറിയത്. ആ സമയത്ത് സോണിയ ഗാന്ധിയുടെ നിര്‍ദേശപ്രകാരം രണ്ട് വനിതാ എംപിമാര്‍ എത്തി മാര്‍ഷലുകളുടെ പ്രവര്‍ത്തനം തടസപ്പെടുത്തുകയായിരുന്നു. അതിനെ കയ്യേറ്റ ശ്രമമായി ചിത്രീകരിക്കുന്നത് ആടിനെ പട്ടിയാക്കലാണെന്നും മുരളീധരന്‍ കുറ്റപ്പെടുത്തി.</p>
      <p>വനിത അംഗത്തെ കയ്യേറ്റം ചെയ്‌തുവെന്ന രീതിയില്‍ കേരളത്തില്‍ നടക്കുന്നത് വ്യാജപ്രചാരണമാണ്. സ്പീക്കറുടെ ഉത്തരവനുസരിച്ച് സഭയില്‍ പ്രവേശിച്ച മാര്‍ഷലുകളുടെ പ്രവര്‍ത്തനം തടസ്സപ്പെടുത്തുകയായിരുന്നു ഈ വനിതാ അംഗം. അതില്‍ മാപ്പുപറയുകയാണ് രമ്യഹരിദാസും കേരളത്തിൽ നിന്നുള്ള എംപിമാരും ചെയ്യേണ്ടത്. പാർലമെന്‍റിലെ ചട്ടങ്ങള്‍ അറിയാത്തതു കൊണ്ടും കേരള നിയമസഭയില്‍ എന്തു കയ്യാങ്കളി കാണിച്ചാലും ഊരിപ്പോരാമെന്ന പഴയ അനുഭവത്തിന്‍റെയും അടിസ്ഥാനത്തില്‍ അത് തന്നെ ആവര്‍ത്തിക്കാന്‍ ശ്രമിച്ചാല്‍ കേരള നിയമസഭയല്ല ഇന്ത്യന്‍ പാര്‍ലമെന്‍റെന്ന് കോണ്‍ഗ്രസുകാര്‍ ഓർമിക്കണമെന്നും മുരളീധരന്‍ പറഞ്ഞു. കയ്യേറ്റമുണ്ടായെന്നാണ് കോണ്‍ഗ്രസുകാര്‍ പറയുന്നത്. പരുക്ക് പറ്റിയാല്‍ പോവേണ്ടത് ആശുപത്രിയിലാണ് അതുണ്ടായില്ലെന്നും സഹതാപം പിടിച്ചുപറ്റാന്‍ നടത്തുന്ന ശ്രമങ്ങള്‍ എപ്പോഴും വിജയിക്കണമെന്നില്ലെന്നും മുരളീധരന്‍ പറഞ്ഞു</p>
      <p>ഈ രാജ്യത്തെ ജനാധിപത്യം തന്നെ തകര്‍ത്തവരാണ് കോണ്‍ഗ്രസ്. രാജ്യത്തെ എത്രയോ നിയമസഭകളില്‍ മഹാരാഷ്ട്രയിലേതിനെക്കാള്‍ ജനാധിപത്യവിരുദ്ധ നടപടിയുണ്ടായി. ജനപിന്തുണ തേടി അധികാരത്തിലെത്തിയ സഖ്യമാണ് മഹരാഷ്ട്രയിലെ ബിജെപി- ശിവസേന സഖ്യം. എന്നാല്‍ തെരഞ്ഞടുപ്പില്‍ മത്സരിക്കാത്ത ഉദ്ദവിനെ മുഖ്യമന്ത്രിയാക്കാമെന്നുള്ള വാഗ്ദാനത്തിന്‍റെ പേരില്‍ ജനാധിപത്യത്തെ അട്ടിമറിക്കുകയാണ് കോണ്‍ഗ്രസ് ചെയ്യുന്നത്. മഹാരാഷ്ട്രയിലെ ജനങ്ങള്‍ക്കില്ലാത്ത പ്രതിഷേധമാണ് കോണ്‍ഗ്രസ് നടത്തുന്നത്. ഇതിന്‍റെ ഭാഗമായി ഇന്ത്യന്‍ പാര്‍ലമെന്‍റിനെ ബന്ദിയാക്കനാണ് കോണ്‍ഗ്രസ് ശ്രമിക്കുന്നതെങ്കില്‍ ഇത് പുതിയ ഇന്ത്യയാണ് എന്നാണ് അവരെ ഓർമപ്പെടുത്താനുള്ളതെന്നും മുരളീധരന്‍ വ്യക്തമാക്കി.</p>
    </article>
  </body>
</html>