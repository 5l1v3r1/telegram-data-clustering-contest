<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/vodic-kamiona-z-essexu-sa-priznal-k-spoluucasti-na-pasovani-ludi-cl722809.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Vodič kamióna z Essexu sa priznal k spoluúčasti na pašovaní ľudí"/>
    <meta property="og:description" content="24hod.sk - Vodič kamióna z Essexu sa priznal k spoluúčasti na pašovaní ľudí - Na snímke policajný forenzný vyšetrovateľ skúma nákladné auto, v ktorom našli 39 mŕtvych osôb v priemyselnom parku 23. októbra 2019 v britskom grófstve Essex."/>
  </head>
  <body>
    <article>
      <h1>Vodič kamióna z Essexu sa priznal k spoluúčasti na pašovaní ľudí</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na snímke policajný forenzný vyšetrovateľ skúma nákladné auto, v ktorom našli 39 mŕtvych osôb v priemyselnom parku 23. októbra 2019 v britskom grófstve Essex.</b><br/>Londýn 25. novembra (TASR) - Vodič kamióna, v ktorého návese sa koncom októbra v anglickom grófstve Essex našlo 39 tiel vietnamských občanov, sa v pondelok priznal k spolčovaniu sa s cieľom napomáhať pri ilegálnej migrácii. Informovala a tom na svojej webovej stránke spravodajská televízia Sky News.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574690911.'"/>
      </figure>
      <p>Maurice Robinson (25), ktorý bol údajne členom celosvetového gangu pašerákov ľudí, čelí obvineniam zo zabitia, skupiny mužov, žien a detí. <br/><br/>Všetky obete - 31 mužov a osem žien, pričom najmladšia mala 15 rokov - boli neskôr identifikované ako občania Vietnamu. K spoluúčasti na organizovaní pašovania ľudí sa Robinson na londýnskom súde priznal prostredníctvom telemostu z väznice Belmarsh. <br/><br/>Britská polícia objavila 23. októbra v priemyselnom parku v Essexe, na juhovýchode Anglicka, zaparkovaný náves kamióna a v ňom 39 tiel migrantov. Britská polícia najprv informovala, že obeťami sa zrejme stali čínski občania, ale potom 8. novembra oznámila, že išlo o Vietnamcov, a uviedla aj ich mená. <br/><br/>Do Británie sú každý rok prepašované stovky vietnamských štátnych príslušníkov.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>