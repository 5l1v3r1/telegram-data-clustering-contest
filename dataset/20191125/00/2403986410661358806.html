<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/koli_tramp_otrimaye_impichment_dumka_yakovini_n1239289"/>
    <meta property="og:site_name" content="24 Канал"/>
    <meta property="article:published_time" content="2019-11-25T00:44:00+00:00"/>
    <meta property="og:title" content="Коли Трамп отримає імпічмент: думка Яковини"/>
    <meta property="og:description" content="Комітет з розвідки нижньої Палати представників Конгресу зібрав і систематизував докази протиправних дій чинного президента США. На основі цих даних члени парламентського комітету з юридичних питань мають укласти статті імпічменту, що є своєрідним аналогом обвинувачувального вироку Дональду Трампу."/>
  </head>
  <body>
    <article>
      <h1>Коли Трамп отримає імпічмент: думка Яковини</h1>
      <address><time datetime="2019-11-25T00:44:00+00:00">25 Nov 2019, 00:44</time> by <a rel="author" href="https://24tv.ua/marina_vasilyeva_tag7288/" target="_blank">Марина Васильєва</a></address>
      <p>
        <b>Комітет з розвідки нижньої Палати представників Конгресу зібрав і систематизував докази протиправних дій чинного президента США. На основі цих даних члени парламентського комітету з юридичних питань мають укласти статті імпічменту, що є своєрідним аналогом обвинувачувального вироку Дональду Трампу.</b>
      </p>
      <p>Про це у своєму відеоблозі <a href="https://24tv.ua/bezumnyiy_mir_tag5481/">"Безумный мир"</a> повідомив журналіст Іван Яковина.</p>
      <blockquote>Читайте також: <a href="https://24tv.ua/ohota_na_trampa_novyie_serii_teleshou_n1239231">Охота на Трампа: новые серии телешоу</a></blockquote>
      <p>На думку журналіста, Трампа можуть звинуватити в хабарництві, здирництві, перевищенні службових повноважень та порушенні закону, що забороняє залучати іноземні держави до внутрішньополітичної боротьби. </p>
      <h3>Політичні інтриги в США</h3>
      <p>За словами автора відеоблогу, в американській пресі вже з'явилися заяви про змову керівництва Демократичної партії проти Дональда Трампа. Зокрема йдеться про керівника юридичного комітету Джеррі Недлера, який постійно контактує зі спікером палати Ненсі Пелосі і главою комітету з розвідки Адамом Шиффом.</p>
      <aside>Всі разом вони плетуть тонку юридичну павутину. За їхнім задумом, туди, мов жирна муха, повинен залетіти Дональд Трамп. Цією павутиною і мають стати статті імпічменту,<cite>– прокоментував журналіст.</cite></aside>
      <figure>
        <img src="https://24tv.ua/resources/photos/news/620_DIR/201911/1239289_10245017.jpg?201911235220"/>
        <figcaption>Джеррі Недлер, Ненсі Пелосі, Адам Шифф</figcaption>
      </figure>
      <h3>Роль Сенату в цьому процесі</h3>
      <p>Іван Яковина зауважив, що захист і обвинувачення Трампа представлять у Сенаті свідків і докази. Тож Сенат буде виконувати роль суду, а самі сенатори перетворяться на 100 присяжних. Головувати на процесі буде очільник Верховного суду США Джон Робертс. </p>
      <figure>
        <img src="https://24tv.ua/resources/photos/news/620_DIR/201911/1239289_10245059.jpg?201911000037"/>
        <figcaption>Джон Робертс</figcaption>
      </figure>
      <aside>Щоб Трампа визнали винним, за це мають проголосувати дві третіх від загальної кількості сенаторів. Оскільки більшість у Верховній палаті є республіканцями, то такий результат на сьогодні є малоймовірним,<cite>– пояснив журналіст.</cite></aside>
      <p>Однак, на думку Івана Яковини, все може змінитися, якщо на суді в Сенаті проти Трампа будуть свідчити люди з його оточення.</p>
      <blockquote>До теми: <a href="https://24tv.ua/tramp_spodivayetsya_shho_rozglyad_impichmentu_diyde_do_senatu_n1237727">Трамп сподівається, що розгляд імпічменту дійде до Сенату</a></blockquote>
      <h3>Оточення Трампа</h3>
      <p>На сьогодні глава адміністрації Мік Малвейні, віцепрезидент Майк Пенс, міністр енергетики Рік Перрі, глава Держдепартаменту Майк Помпео, особистий юрист Трампа Руді Джуліані та колишній радник з національної безпеки Джон Болтон відмовляються давати свідчення. "Однак чи зможуть вони наполягати на своєму мовчанні під час найважливішого в сучасній історії США розгляду, я вже не знаю", – прокоментував журналіст. </p>
      <p>За словами журналіста, провину Трампа можна буде встановити тільки в тому випадку, якщо в Сенаті будуть свідчити або Руді Джуліані, або ж Джон Болтон. Якщо цього не відбудеться, то, швидше за все, чинний президент залишиться при владі, як мінімум до нових президентських виборів, які відбудуться в листопаді 2020 року.</p>
      <figure>
        <img src="https://24tv.ua/resources/photos/news/620_DIR/201911/1239289_10245151.jpg?201911001847"/>
        <figcaption>Руді Джуліані, Джон Болтон</figcaption>
      </figure>
      <h3>Коротко про процедуру імпічмента Трампу:</h3>
      <p>► 25 липня 2019 року під час телефонної розмови Трампа і Зеленського американський президент нібито пообіцяв, що стосунки між країнами покращаться, якщо Україна поновить розслідування у справі газової компанії "Burisma".</p>
      <p>►До цієї компанії причетний син головного конкурента Трампа на президентських виборах Джо Байдена. </p>
      <p>►25 вересня Білий дім оприлюднив стенограму розмови двох президентів. Повний текст українською мовою (переклад 24 каналу) – <a href="https://24tv.ua/rozmova_zelenskogo_z_trampom_tekst_rozmovi_stenograma_n1210132">читайте тут</a>.</p>
      <p>► Наслідком цього сканадалу стало оголошення <a href="https://24tv.ua/impichment_trampu_shho_zagrozhuye_prezidentu_ssha_i_naslidki_dlya_ukrayini_n1210419">формальної процедури імпічменту</a> президента США. </p>
      <p>
        <b>Дивіться відео повного випуску відеоблогу <a href="https://24tv.ua/ohota_na_trampa_novyie_serii_teleshou_n1239231">"Безумный мир"</a> Івана Яковини за 26 листопада 2019:</b>
      </p>
      <figure>
        <iframe src="https://www.youtube.com/embed/GG-82KUTo5Q" width="560" height="315" data-service="Youtube" scrolling="no"/>
      </figure>
      <p> </p>
    </article>
  </body>
</html>