<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/prezidentka-povazuje-za-potrebne-o-nasili-na-zenach-diskutovat-cl722929.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Prezidentka považuje za potrebné o násilí na ženách diskutovať"/>
    <meta property="og:description" content="24hod.sk - Prezidentka považuje za potrebné o násilí na ženách diskutovať - Prezidentka SR Zuzana Čaputová (vľavo) prijala zástupkyne a zástupcov mimovládnych organizácií pri príležitosti Medzinárodného dňa boja proti násiliu páchanému na ženách 25. novembra 2019. FOTO TASR - Martin Baumann"/>
  </head>
  <body>
    <article>
      <h1>Prezidentka považuje za potrebné o násilí na ženách diskutovať</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Prezidentka SR Zuzana Čaputová (vľavo) prijala zástupkyne a zástupcov mimovládnych organizácií pri príležitosti Medzinárodného dňa boja proti násiliu páchanému na ženách 25. novembra 2019. FOTO TASR - Martin Baumann</b><br/>Bratislava 25. novembra (TASR) - Slovensko by v oblasti predchádzania násilia na ženách malo pokračovať v systémových riešeniach. Dôležitá je tiež práca s verejnou mienkou. Po stretnutí so zástupcami mimovládnych organizácií, ktoré sa venujú tejto oblasti, v Prezidentskom paláci to v pondelok pre médiá povedala prezidentka SR Zuzana Čaputová.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718132.'"/>
      </figure>
      <p>"<i>To, čo naša krajina potrebuje, je pokračovať v systémových riešeniach jednotlivých inštitúcií, to, aby to bolo predmetom medzirezortného uvažovania a riešení</i>," uviedla s tým, že potrebná je aj práca s verejnou mienkou. Upozornila, že tretina Slovákov považuje násilie na ženách za prípustné. Diskutované témy považuje za mimoriadne dôležité aj v kontexte vraždy, ktorá sa stala minulý týždeň v Bratislave.<br/><br/>Pozvanie do paláca dostali zástupcovia mimovládok pri príležitosti Medzinárodného dňa boja proti násilia páchanému na ženách. "<i>Chcem im touto cestou poďakovať za celé úsilie, že sa tejto téme venujú, že šíria osvetu a robia konkrétne kroky pre nápravu,</i>" skonštatovala hlava štátu. Témami stretnutia boli podľa nej rôzne aspekty násilia a diskriminácie na ženách, či už to je sexuálne alebo fyzické násilie, s ktorým má skúsenosť každá tretia žena, alebo nezákonné sterilizácie, pracovné podmienky a podobne.<br/><br/>Stretnutia sa zúčastnili Adriana Mesochoritisová z organizácie Možnosť voľby, Janka Debrecéniová z Občan, demokracia a zodpovednosť, Vanda Durbáková z Poradne pre občianske a ľudské práva, Dušana Karlovská z Fenestry, Zuzana Piešťanská zo Slovensko-českého ženského fondu, Ivan Rác, zástupca romologických štúdií Univerzity Konštantína Filozofa v Nitre a Ingrid Kosová z Quo Vadis.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>