<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939745/%D8%AA%D9%88%D8%B6%DB%8C%D8%AD-%D9%85%D8%B9%D8%A7%D9%88%D9%86-%D9%BE%D8%A7%D8%B1%D9%84%D9%85%D8%A7%D9%86%DB%8C-%D8%B1%D9%88%D8%AD%D8%A7%D9%86%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%D8%B3%D8%AA%D8%B9%D9%81%D8%A7%DB%8C-%D8%AD%D8%AC%D8%AA%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="توضیح معاون پارلمانی روحانی درباره استعفای حجتی"/>
    <meta property="og:description" content="معاون پارلمانی رئیس‌جمهور گفت: محمود حجتی شش ماه پیش به خاطر کسالت جسمانی از وزارت جهاد کشاورزی استعفا داد، ولی رئیس‌جمهور استعفایش را نپذیرفته بود.به گزارش تابناک به نقل از ایسنا، حسینعلی امیری درباره دلیل استعفای محمود حجتی اظهار کرد: حجتی از وزرای باسابقه، با تجربه و انسانی مومن است که به یک خانواده شهیدپرور تعلق دارد که در وزارت جهاد کشاورزی دولت‌های یازدهم و دوازدهم عملکرد موفقی داشت.وی ادامه داد: حجتی از پنج – شش ماهه پیش به خاطر کسالت جسمی چند بار درخواست استعفا داده بود، ولی رئیس‌جمهور با توجه به موفقیت‌های وی با استعفایش موافقت نکرد و از او خواست تا به کارش ادامه دهد، اما از یک ماه پیش که کسالت جسمانی حجتی بیشتر شد، وی بر استعفایش اصرار کرد و رئیس‌جمهور هم آن را پذیرفت.معاون پارلمانی رئیس‌جمهور همچنین با بیان اینکه استعفای حجتی ربطی به موضوع استیضاحش در مجلس نداشت، تصریح کرد: من از پنج – شش ماه پیش در دولت شاهد بودم که حجتی اصرار داشت که رئیس‌جمهور استعفایش را بپذیرد.امیری درباره آخرین وضعیت تشکیل وزارت بازرگانی نیز گفت: گزارش تشکیل این وزارتخانه در کمیسیون اجتماعی مجلس است و پس از بررسی به صحن مجلس…"/>
  </head>
  <body>
    <article>
      <h1>توضیح معاون پارلمانی روحانی درباره استعفای حجتی</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>معاون پارلمانی رئیس‌جمهور گفت: محمود حجتی شش ماه پیش به خاطر کسالت جسمانی از وزارت جهاد کشاورزی استعفا داد، ولی رئیس‌جمهور استعفایش را نپذیرفته بود.<br/><br/>به گزارش تابناک به نقل از ایسنا، حسینعلی امیری درباره دلیل استعفای محمود حجتی اظهار کرد: حجتی از وزرای باسابقه، با تجربه و انسانی مومن است که به یک خانواده شهیدپرور تعلق دارد که در وزارت جهاد کشاورزی دولت‌های یازدهم و دوازدهم عملکرد موفقی داشت.<br/><br/>وی ادامه داد: حجتی از پنج – شش ماهه پیش به خاطر کسالت جسمی چند بار درخواست استعفا داده بود، ولی رئیس‌جمهور با توجه به موفقیت‌های وی با استعفایش موافقت نکرد و از او خواست تا به کارش ادامه دهد، اما از یک ماه پیش که کسالت جسمانی حجتی بیشتر شد، وی بر استعفایش اصرار کرد و رئیس‌جمهور هم آن را پذیرفت.<br/><br/>معاون پارلمانی رئیس‌جمهور همچنین با بیان اینکه استعفای حجتی ربطی به موضوع استیضاحش در مجلس نداشت، تصریح کرد: من از پنج – شش ماه پیش در دولت شاهد بودم که حجتی اصرار داشت که رئیس‌جمهور استعفایش را بپذیرد.<br/><br/>امیری درباره آخرین وضعیت تشکیل وزارت بازرگانی نیز گفت: گزارش تشکیل این وزارتخانه در کمیسیون اجتماعی مجلس است و پس از بررسی به صحن مجلس می‌آید. در شرایط تحریمی تشکیل این وزارتخانه برای کشور مهم است و امیدوارم که نمایندگان به تشکیل این وزارتخانه رای مثبت بدهند.</p>
    </article>
  </body>
</html>