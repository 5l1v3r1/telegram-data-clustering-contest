<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/zbekistonda-khal-aro-ayellarga-nisbatan-z-ravonlikka-bar-am--25-11-2019"/>
    <meta property="og:site_name" content="uza.uz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ўзбекистонда Халқаро аёлларга нисбатан зўравонликка барҳам бериш куни кенг нишонланмоқда"/>
  </head>
  <body>
    <article>
      <h1>Ўзбекистонда Халқаро аёлларга нисбатан зўравонликка барҳам бериш куни кенг нишонланмоқда</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b><b>БМТ Бош Ассамблеясининг 1999 йил 17 декабрдаги резолюцияси билан 25 ноябрь – Халқаро аёлларга нисбатан зўравонликка барҳам бериш куни, деб эълон қилинган.</b> </b><br/>2014 йилда БМТ Бош котиби аёлларга нисбатан зўравонликни йўқ қилишга қаратилган “UNiTE” номли ташаббусини очиқ деб эълон қилди. Шу муносабат билан ҳар йили дунё бўйлаб 25 ноябрдан 10 декабргача “16 кун зўравонликсиз!” шиори остида жамоатчиликнинг фаол иштирокида тадбирлар ўтказилади. <br/>Ўзбекистонда ҳам аёлларни ҳимоя қилиш, уларнинг турли зўравонликларнинг қурбони бўлмаслиги учун курашиш долзарб аҳамиятга эга. Жорий йилда қабул қилинган “Хотин-қизларни тазйиқ ва зўравонликдан ҳимоя қилиш тўғрисида”ги қонун шу мақсадга хизмат қилмоқда. <br/>Халқаро аёлларга нисбатан зўравонликка барҳам бериш куни мамлакатимизда ҳам кенг нишонланмоқда. “16 кун зўравонликсиз!” шиори остидаги тадбирларга старт берилди. Шу муносабат билан пойтахтимиздаги “Compass” кўнгилочар савдо марказида “Зўравонликсиз оила” деб номланган акциянинг очилиш маросими бўлиб ўтди.</p>
      <figure>
        <img src="http://uza.uz/upload/medialibrary/e51/photo5395654787493637422.jpg"/>
      </figure>
      <p>Республика “Истиқболли авлод“ ижтимоий ахборот маркази томонидан Тошкент шаҳар хотин-қизлар қўмитаси ҳамкорлигида ташкил этилган тадбирда давлат ва жамоат ташкилотлари вакиллари, кенг жамоатчилик иштирок этди. <br/>Таниқли санъаткорларнинг концерт дастурлари билан бойитилган акция давомида йиғилганлар одам савдоси муаммоси ва унинг олдини олишга оид маълумотлар билан ҳам таништирилди. <br/>Жумладан, акция давомида истеъдодли юлдузлар, халқаро ва миллий танловлар ғолиблари Комила Амирова, Абдумалик Остонов ҳамда миллий ва замонавий рақс театри “Декос”, рақс коллективи “Apocalypse” ва бошқалар ўз ижод намуналари билан иштирок этди.</p>
      <figure>
        <img src="http://uza.uz/upload/medialibrary/94f/photo5395654787493637424.jpg"/>
      </figure>
      <p>Маълумот учун, Республика “Истиқболли авлод“ ижтимоий-ахборот маркази 2001 йилда ташкил этилган бўлиб, аҳоли манфаатларини ҳимоялаш, соғлом турмуш тарзини қарор топтириш, жамиятда ҳуқуқий маданиятни юксалтиришга қаратилган лойиҳаларни амалга ошириб келмоқда. Марказнинг асосий фаолият йўналишларидан бири - бу одам савдосига қарши курашишдир. <br/>Республика “Истиқболли авлод“ ижтимоий-ахборот маркази, унинг ҳудудий бўлимлари ва давлат ташкилотлари ҳамкорлигида Ўзбекистоннинг барча ҳудудларида, аҳолининг барча қатлами орасида 2019 йил 25 ноябрдан 10 декабрга қадар “16 кун зўравонликсиз!” шиори остида “Зўравонликсиз оила!”, “Оиладаги муҳаббат ва ўзаро ҳурматни қадрланг!” мавзуларида акция ва тадбирлар ўтказилади.</p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>