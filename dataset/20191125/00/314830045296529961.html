<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939583/%D9%88%D8%B1%D9%88%D8%AF-%D8%B3%D8%A7%D9%85%D8%A7%D9%86%D9%87-%D8%A8%D8%A7%D8%B1%D8%B4%DB%8C-%D8%A7%D8%B2-%DA%86%D9%87%D8%A7%D8%B1%D8%B4%D9%86%D8%A8%D9%87"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ورود سامانه بارشی از چهارشنبه"/>
    <meta property="og:description" content="مدیرکل پیش‌بینی و هشدار سریع سازمان هواشناسی ضمن اشاره به تداوم آلودگی هوا در شهرهای صنعتی و پرجمعیت کشور تا روز چهارشنبه (۶آذر) گفت: از بعد از ظهر این روز سامانه بارشی جدید به کشور وارد می‌شود."/>
  </head>
  <body>
    <article>
      <h1>ورود سامانه بارشی از چهارشنبه</h1>
      <h2>تداوم آلودگی هوا در کلان‌شهرها</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>مدیرکل پیش‌بینی و هشدار سریع سازمان هواشناسی ضمن اشاره به تداوم آلودگی هوا در شهرهای صنعتی و پرجمعیت کشور تا روز چهارشنبه (۶آذر) گفت: از بعد از ظهر این روز سامانه بارشی جدید به کشور وارد می‌شود.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095324_747.jpg"/>
      </figure>
      <p>مدیرکل پیش‌بینی و هشدار سریع سازمان هواشناسی ضمن اشاره به تداوم آلودگی هوا در شهرهای صنعتی و پرجمعیت کشور تا روز چهارشنبه (۶آذر) گفت: از بعد از ظهر این روز سامانه بارشی جدید به کشور وارد می‌شود.</p>
      <p>به گزارش «تابناک»، صادق ضیائیان در گفت‌وگو با ایسنا، با بیان این که از امروز تا چهارشنبه (۴تا ۶ آذرماه ) جوی پایدار همراه با افزایش نسبی دما در غالب مناطق کشور حاکم خواهد بود اظهار کرد: از این رو با توجه به پایداری و سکون نسبی هوا انتظار می‌رود از امروز تا اواسط پنج شنبه به تدریج بر غلظت آلاینده‌های جوی در شهرهای صنعتی و پرجمعیت کشور به ویژه تهران، اصفهان، کرج و اراک افزوده شود.</p>
      <p>مدیرکل پیش بینی و هشدار سریع سازمان هواشناسی ادامه داد: امروز دوشنبه (۴ آذر) در برخی از نقاط غرب، جنوب غرب و دامنه‌های زاگرس و مرکزی رگبار باران و گاهی با رعد و برق و وزش باد و در ارتفاعات این استان‌ها بارش پراکنده برف و در شمال خلیج فارس، رگبار پراکنده باران و گاهی رعد و برق و وزش باد پیش بینی می‌شود.</p>
      <p>به گفته ضیائیان از بعد از ظهر چهارشنبه (۶آذر) با توجه به ورود سامانه جدید بارشی در مناطقی از شمال غرب و غرب کشور بارش باران و برف خواهیم داشت. همچنین طی روز پنج شنبه و جمعه (۷ و ۸ آذر) بارش در نیمه غرب کشور ادامه خواهد داشت.</p>
      <p>وی در پایان درباره‌ وضعیت جوی تهران طی دو روز آینده گفت:‌ آسمان تهران فردا ۵ آذر کمی ابری همراه با غبار صبحگاهی با حداقل دمای یک و حداکثر دمای ۹ درجه سانتی‌گراد و طی روز چهارشنبه (۶ آذر) صاف همراه با غبار محلی و در بعد از ظهر قسمتی ابری همراه با وزش باد با حداقل دمای ۱ و حداکثر دمای ۱۰ درجه سانتی‌گراد پیش بینی می‌شود.</p>
    </article>
  </body>
</html>