<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939713/%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%B9%D8%AF%D8%A7%D8%B2-%DB%B1%DB%B3%DB%B0%DB%B0%D8%B1%D9%88%D8%B2-%D8%AF%D8%B1%D9%82%D8%A7%D8%A6%D9%85%D8%B4%D9%87%D8%B1-%D8%A7%D8%B2%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B9%D8%A8%D9%88%D8%B1%DA%A9%D8%B1%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="استقلال بعداز ۱۳۰۰روز درقائمشهر ازپرسپولیس عبورکرد"/>
    <meta property="og:description" content="استقلال با هشتمین برد پیاپی خود (در لیگ و جام حذفی) از پرسپولیس عبور کرد و بعد از بیش از ۱۳۰۰ روز بالاتر از سرخپوشان در جدول رده‌بندی ایستاد. آبی‌پوشان شنبه هفته آینده در اصفهان با سپاهان بازی می‌کنند و در هفته سیزدهم نیز در ورزشگاه آزادی باید به دیدار شهر خودرو بروند."/>
  </head>
  <body>
    <article>
      <h1>استقلال بعداز ۱۳۰۰روز درقائمشهر ازپرسپولیس عبورکرد</h1>
      <h2>استراماچونی با برد به پیشواز سپاهان و شهرخودرو رفت</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>استقلال با هشتمین برد پیاپی خود (در لیگ و جام حذفی) از پرسپولیس عبور کرد و بعد از بیش از ۱۳۰۰ روز بالاتر از سرخپوشان در جدول رده‌بندی ایستاد. آبی‌پوشان شنبه هفته آینده در اصفهان با سپاهان بازی می‌کنند و در هفته سیزدهم نیز در ورزشگاه آزادی باید به دیدار شهر خودرو بروند.</i>
      </p>
      <p>تیم فوتبال استقلال در هفته یازدهم لیگ برتر با غلبه بر نساجی در قائمشهر، به رده سوم جدول رده‌بندی لیگ نوزدهم صعود کرد.</p>
      <p>به گزارش تابناک ورزشی، تیم‌های نساجی و استقلال از ساعت ۱۵:۳۰ امروز (دوشنبه) و در چارچوب هفته یازدهم لیگ برتر در ورزشگاه شهید وطنی قائمشهر به مصاف هم رفتند که این دیدار با نتیجه ۲ بر یک به سود استقلال خاتمه یافت تا روند خوب و روز‌های رؤیایی این تیم ادامه داشته باشد. نساجی میزبان نمایش خوبی در این مسابقه داشت اما مهاجمان این تیم از فرصت ها استفاده نکردند ولی در مقابل آبی های میهمان از دو فرصت گلزنی، دو گل ساختند تا پختگی خود را به رخ بکشند.</p>
      <p>علی کریمی (۳۳) و مهدی قائدی (۵۰) زننده گل‌های استقلال بودند. محمد عباس‌زاده نیز دقیقه ۶۱ یکی از گل‌های خورده نساجی را جبران کرد.</p>
      <p>
        <b>ترکیب نساجی: علیرضا حقیقی، حامد شیری، رضا علیاری، حسن جعفری، مجتبی بیژن، مجتبی ممشلی، میلاد سرلک، سیدمحمد میری، علی‌اصغر عاشوری (۵۸ - محمدمهدی نظری (۸۳ - محمد قاضی))، رضا دهقانی و محمد عباس‌زاده.</b>
      </p>
      <p>
        <b>ترکیب استقلال: سیدحسین حسینی، سیاوش یزدانی، روزبه چشمی، عارف غلامی، وریا غفوری، مسعود ریگی، علی کریمی، هروویه میلیچ، فرشید اسماعیلی (۵۵ - آرش رضاوند)، مهدی قائدی (۷۰ - علی دشتی) و شیخ دیاباته.</b>
      </p>
      <p>داور: علی صفایی</p>
      <p>شاگردان استراماچونی با این پیروزی ۲۱ امتیازی شده و به رده سوم جدول رده‌بندی صعود کردند. نساجی نیز با همان ۱۱ امتیاز در جایگاه یازدهم باقی ماند. استقلال با هشتمین برد پیاپی خود (در لیگ و جام حذفی) از پرسپولیس عبور کرد و بعد از بیش از ۱۳۰۰ روز بالاتر از سرخپوشان در جدول رده‌بندی ایستاد. آبی‌پوشان شنبه هفته آینده در اصفهان با سپاهان بازی می‌کنند و در هفته سیزدهم نیز در ورزشگاه آزادی باید به دیدار شهر خودرو بروند.</p>
      <p>شرح گل:</p>
      <p><b>نساجی صفر- استقلال یک (دقیقه ۳۳- علی کریمی)؛</b> مهدی قائدی از سمت راست کرنر را به محوطه جریمه ارسال کرد و علی کریمی با استفاده از اشتباه مدافعان و گلر نساجی با ضربه سر توپ را به گوشه دروازه حقیقی فرستاد.</p>
      <p><b>نساجی صفر استقلال دو (دقیقه ۴۸- مهدی قائدی)؛</b> فرشید اسماعیلی از سمت چپ زمین موقعیت خوبی به دست آورد و با ارسال پاس به داخل محوطه جریمه مهدی قائدی را صاحب موقعیت کرد و این بازیکن با شوت پای چپ گل دوم را برای استقلال به ارمغان آورد.</p>
      <p><b>نساجی یک استقلال دو (دقیقه ۶۰- محمد عباس زاده)؛</b> نساجی از روی یک ضربه ایستگاهی موقعیتی به دست آورد که مجتبی بیژن از پشت محوطه جریمه با ضربه سر توپ را به عباس زاده رساند و کاپیتان سرخ‌ها با برگردانی زیبا گل اول را برای میزبان به ثمر رساند.</p>
      <figure>
        <img src="https://cdn.tabnak.ir/files/fa/news/1398/9/4/1095547_189.jpg"/>
      </figure>
      <p>نیمه اول<br/>دقیقه ۶: مسعود ریگی با خطا روی بازیکن نساجی با کارت زرد جریمه شد.</p>
      <p>دقیقه ۱۰: پاس عمقی بازیکنان نساجی به محوطه جریمه استقلال می‌رفت تا موقعیت خطرناکی ایجاد کند، اما سیدحسین حسینی دروازه‌بان آبی‌پوشان توپ را گرفت.</p>
      <p>دقیقه ۱۳: ضربه محمد عباس‌زاده از کنار دروازه استقلال به بیرون رفت.</p>
      <p>دقیقه ۲۱: پاس رضا علیاری به محوطه جریمه استقلال به رضا دهقانی رسید و این بازیکن می‌توانست دروازه استقلال را باز کند، اما توپش از کنار دروازه راهی اوت شد.</p>
      <p>دقیقه ۲۴: این بار نوبت استقلالی‌ها بود تا از ضربه ایستگاهی استفاده کنند. توپ ارسالی به مهدی قائدی رسید و ضربه این بازیکن به شیخ دیاباته برخورد کرد و در ادامه روزبه چشمی توپ را وارد دروازه کرد، اما قبل از آن کمک داور پرچم خود را به نشانه آفساید بالا برده بود.</p>
      <p>دقیقه ۳۴: عباس‌زاده از میان مدافعان استقلال فرار کرد و در موقعیت تک به تک با حسینی دروازه‌بان استقلال قرار گرفت که توپ او پس از برخورد به دروازه‌بان استقلال راهی اوت شد.</p>
      <p>دقیقه ۳۶: حمله استقلالی‌ها و پاس خوب وریا غفوری به مهدی قائدی رسید که ضربه این بازیکن خوب نبود و حقیقی آن را گرفت.</p>
      <p>دقیقه ۳۶: توپ ارسالی میلیچ را دیاباته می‌توانست تبدیل به گل کند، اما مدافعان نساجی اجازه این کار را ندادند.</p>
      <p>دقیقه ۴۰: این بار نوبت نساجی بود که از روی ضربه ایستگاهی گل خورده را جبران کند که ضربه عباس‌زاده مهاجم این تیم به شکل خطرناکی از کنار دروازه به بیرون رفت.</p>
      <p>دقیقه ۴۵: شوت از راه دور قائدی را حقیقی در دو ضرب گرفت.</p>
      <p>نیمه دوم<br/>دقیقه ۵۹: شوت عباس‌زاده را حسینی راهی کرنر کرد.</p>
      <p>دقیقه ۶۳: مهدی نظری به دلیل درگیری با بازیکنان استقلال با کارت زرد داور جریمه شد.</p>
      <p>دقیقه ۷۳: علی دشتی با برخورد با علیرضا حقیقی دروازه‌بان نساجی کارت زرد گرفت.</p>
      <p>دقیقه ۸۱: دشتی پس از عبور از علیاری توپ خوبی را ارسال کرد، اما دیاباته در محوطه شش قدم نساجی به توپ نرسید.</p>
      <p>دقیقه ۳+۹۰: شوت از راه دور دیاباته از کنار دروازه حقیقی بیرون رفت.</p>
      <p>۹۰+۵: مجتبی بیژن با خطا روی روزبه چشمی پشت محوطه جریمه و در حالی که استقلال در لاک دفاعی بود، از داور کارت زرد گرفت و وقت مسابقه را هم تمام کرد.</p>
      <figure>
        <img src="https://media.farsnews.com/Uploaded/Files/Images/1398/09/04/13980904000963_Test_PhotoN.jpg"/>
      </figure>
    </article>
  </body>
</html>