<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/socialna-poistovna-upozornila-zamestnavatelov-na-neodovzdane-vykazy-cl722877.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Sociálna poisťovňa upozornila zamestnávateľov na neodovzdané výkazy"/>
    <meta property="og:description" content="24hod.sk - Sociálna poisťovňa upozornila zamestnávateľov na neodovzdané výkazy - Na snímke generálny riaditeľ Sociálnej poisťovne Ľubomír Vážny počas tlačovej konferencie k zrušeniu verejného obstarávania Integrovaného informačného systému Sociálnej poisťovne 15. decembra 2016 v Bratislave."/>
  </head>
  <body>
    <article>
      <h1>Sociálna poisťovňa upozornila zamestnávateľov na neodovzdané výkazy</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na snímke generálny riaditeľ Sociálnej poisťovne Ľubomír Vážny počas tlačovej konferencie k zrušeniu verejného obstarávania Integrovaného informačného systému Sociálnej poisťovne 15. decembra 2016 v Bratislave.</b><br/>Bratislava 25. novembra (TASR) - Sociálna poisťovňa (SP) začiatkom novembra odoslala 9892 SMS a e-mailov, v ktorých upozornila 7258 zamestnávateľov na neodovzdané povinné mesačné výkazy za zamestnancov. Išlo o výkazy za september 2019.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574704375.'"/>
      </figure>
      <p>Na základe upozornenia 1302 zamestnávateľov zaslalo do poisťovne mesačný výkaz poistného, čiže svoju povinnosť si dodatočne splnilo takmer 18 % zamestnávateľov. Oproti urgencii za august, keď SP oslovila 6343 zamestnávateľov, sa počet zamestnávateľov, ktorí si nesplnili túto povinnosť, zvýšil o 915.<br/><br/>"<i>Zasielanie správ zamestnávateľom je ústretová služba Sociálnej poisťovne, ktorá upozorňuje na nesplnené zákonné povinnosti. Využívať ju môžu zamestnávatelia, ktorí majú v SP nahlásené aktuálne kontakty – e-mail alebo číslo mobilného telefónu</i>," informoval TASR hovorca poisťovne Peter Višváder.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>