<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939647/%D8%B1%D8%B4%D8%AF-%DB%B7%DB%B5%DB%B5-%D8%AF%D8%B1%D8%B5%D8%AF%DB%8C-%D9%82%DB%8C%D9%85%D8%AA-%D9%85%D8%B3%DA%A9%D9%86"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="رشد ۷۵.۵ درصدی قیمت مسکن"/>
    <meta property="og:description" content="در ۷ ماهه ابتدایی امسال تنها ۳۷ هزار و ۲۲۶ پروانه ساختمانی صادر شده که نسبت به مدت مشابه سال گذشته کاهش ۱۹ درصدی داشته است."/>
  </head>
  <body>
    <article>
      <h1>رشد ۷۵.۵ درصدی قیمت مسکن</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>در ۷ ماهه ابتدایی امسال تنها ۳۷ هزار و ۲۲۶ پروانه ساختمانی صادر شده که نسبت به مدت مشابه سال گذشته کاهش ۱۹ درصدی داشته است.</p>
      <p>به گزارش مهر، بر اساس اعلام دفتر برنامه ریزی و اقتصاد مسکن وزارت راه و شهرسازی در ۸ ماهه ابتدایی امسال ۴۰ هزار و ۵۸۳ فقره مباعه نامه امضا شده که نسبت به مدت مشابه سال گذشته (۸ ماهه ۹۷) که این شاخص ۹۴ هزار و ۱۷ فقره بوده است، کاهش ۵۶.۸ درصدی داشته است.</p>
      <p>بیشترین تعداد معاملات مسکن در سال جاری در اردیبهشت امسال رخ داد که ۱۲ هزار ۳۱۷ فقره معامله مسکن بود که نسبت به اردیبهشت سال گذشته که ۱۹ هزار و ۴۴۲ فقره مبایعه نامه به ثبت رسید و توانست بیشترین تعداد معاملات مسکن در ۸ ماهه نخست سال ۹۷ را کسب کند، کاهش ۳۶.۶ درصدی را نشان می دهد.</p>
      <p>رکورد کمترین مبایعات مسکن نیز در سال جاری در ماه شهریور با تعداد ۲ هزار و ۸۵۵ معامله اختصاص دارد که در ۱۰ سال گذشته این تعداد معامله مسکن بی نظیر بوده است. این در حالی است در شهریور سال گذشته ۱۰ هزار و ۵۳۷ معامله مسکن به ثبت رسید که درنتیجه کاهش ۷۲.۹ درصدی در آخرین ماه تابستان امسال انجام شد.</p>
      <p>
        <b>رشد ۷۵.۵ درصدی قیمت مسکن</b>
      </p>
      <p>در حالی در ۸ ماه امسال تعداد معاملات مسکن نسبت به مدت مشابه سال گذشته به نصف رسیده بود که میانگین قیمت هر متر مربع واحد مسکونی در پایتخت در بازه زمانی مذکور، رشد ۷۵.۵ درصدی داشته است. به گونه ای که میانگین هر متر مربع واحد مسکونی در ۸ ماهه امسال ۱۲ میلیون و ۸۱۷ هزار و ۶۰۰ تومان بوده در حالی که در ۸ ماهه نخست سال ۹۷، این شاخص ۷ میلیون و ۳۰۲ هزار و ۲۰۰ تومان بوده است.</p>
      <p>گران قیمت ترین ماه امسال، تیرماه با میانگین قیمتی ۱۳ میلیون و ۶۱۵ هزار و ۷۰۰ تومان بود که نسبت به ماه قبل از آن رشد ۱.۴ درصدی و نسبت به ماه مشابه سال قبل از آن (تیر ماه ۹۷) رشد ۹۴.۹ درصدی داشته است.</p>
      <p>اما بلافاصله پس از تیرماه امسال روند نزولی قیمت مسکن آغاز شده و به ترتیب در ماه های مرداد، شهریور، مهر و آبان امسال نسبت به ماه های مشابه سال قبل از آن (مرداد تا آبان ۹۷) افزایش میانگین قیمت هر متر مربع واحد مسکونی ۷۷.۵، ۵۶.۶، ۴۸.۸ و ۳۷.۴ درصد بوده است. ضمن اینکه تقریبا در هر ۴ ماه مذکور نسبت به ماه های قبل از آن نیز رشد قیمت مسکن منفی بوده است اما هنوز میانگین قیمت مسکن نتوانسته به میانگین قیمت مسکن در فروردین ماه امسال که با متری ۱۱ میلیون و ۴۱۱ هزار و ۷۰۰ تومان، ارزانترین ماه مسکَنی امسال بود، برسد.</p>
      <p>
        <b>روند نزولی ارزش ریالی مبایعات مسکن با کاهش قیمت ها</b>
      </p>
      <p>ارزش ریالی مبایعات در ۸ ماهه ابتدایی امسال ۴۲ هزار و ۹۷۰ میلیارد تومان بود در حالی که در سال گذشته این رقم به ۵۷ هزار و ۵۵۰ میلیارد تومان در ۸ ماهه ابتدایی ۹۷ رسیده بود که کاهش ۲۵.۳ درصدی را نشان می دهد.</p>
      <p>۱۳ هزار و ۳۰۰ میلیارد تومان از ارزش کل مبایعات مسکن در ۸ ماهه امسال به اردیبهشت ماه تعلق دارد به جز دو ماه فروردین و اردیبهشت امسال که ارزش معاملات نسبت به دو ماه نخست سال گذشته رشد مثبت داشته، از خرداد تا آبان امسال ارزش ریالی مبایعات مسکن نسبت به ماه های مشابه در سال گذشته رشد منفی داشته است.</p>
      <p>
        <b>سود ساخت و ساز در آستانه جذاب شدن</b>
      </p>
      <p>تعداد پروانه ساختمانی صادره در ۷ ماهه ابتدایی امسال نیز ۳۷ هزار و ۲۲۶ فقره بود در حالی که در مدت مشابه سال گذشته (۷ ماهه ۹۷)، تعداد ۴۵ هزار و ۹۶۶ پروانه ساختمانی مسکونی صادر شده است که نشان دهنده کاهش ۱۹ درصدی صدور پروانه ساختمانی در مدت مذکور است.</p>
      <p>بیشترین تعداد پروانه ساختمانی در ۷ ماهه ابتدایی سال های ۹۷ و ۹۸ در ماه های اردیبشهت صادر شده که به ترتیب ۸ هزار و ۴۷۰ و ۶ هزار و ۶۳۵ فقره بوده است. به جز مهر ماه امسال که با صدور ۵ هزار و ۵۲۴ پروانه ساختمانی نسبت به مهر ماه ۹۷ با صدور ۵ هزار و ۲۵۶ پروانه ساختمانی،  رشد ۵.۱ درصدی داشته، در همه ماه های نیمه نخست امسال شاهد کاهش صدور پروانه ساختمانی نسبت به ۶ ماهه نخست سال گذشته بوده ایم.</p>
    </article>
  </body>
</html>