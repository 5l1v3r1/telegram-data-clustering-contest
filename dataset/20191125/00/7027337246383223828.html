<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700046/%D8%B1%D8%A7%D9%86%D8%B4-%D8%B2%D9%85%DB%8C%D9%86-%D8%AF%D8%B1-%DA%A9%D9%86%DB%8C%D8%A7-60-%DA%A9%D8%B4%D8%AA%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="رانش زمین در کنیا/ 60 کشته"/>
    <meta property="og:description" content=" روزنامه استار کنیا روز دوشنبه گزارش داد که آمار قربانیان رانش زمین ناشی از باران های سیل آسا در این کشور به ۶۰ نفر رسید و همچنان ۷ نفر مفقود هستند."/>
  </head>
  <body>
    <article>
      <h1>رانش زمین در کنیا/ 60 کشته</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040410_297.png"/>
      </figure>
      <p> روزنامه استار کنیا روز دوشنبه گزارش داد که آمار قربانیان رانش زمین ناشی از باران های سیل آسا در این کشور به ۶۰ نفر رسید و همچنان ۷ نفر مفقود هستند.</p>
      <p>"فِرُِد ماتیانگئی" دبیر هماهنگی های ملی دولت مستقر در وزارت کشور کنیا هم در این ارتباط اعلام کرد که باران های شدید شب شنبه در منطقه "پوکوت" در مجاورت مرز اوگاندا و سودان جنوبی این کشور تاکنون ۶۰ تن را به کام مرگ برده و هنوز از سرنوشت حداقل ۷ تن اطلاعی در دست نیست.</p>
      <p>وی با اعلام اینکه تحقیقات جمعیتی برای تعیین دقیق آمار تلفات آغاز شده است، افزود، نیروهای ارتش و پلیس در مناطق آسیب دیده مستقر هستند تا علاوه بر تامین امنیت مالی شهروندان منطقه اقدامات لازم را برای خارج کردن قربانیان و مجروحان از زیر گل و لای انجام دهند.</p>
      <p>بر اساس این گزارش رانش زمین در کنیا همچنین باعث شکسته شدن پل ها و تخریب جاده ها شده و راه های دسترسی به روستاها را مسدود کرده است.</p>
      <p>ماتیانگئی، ۱۵ نفر از این قربانیان را کودک اعلام کرد و گفت که نهادهای محلی و بین المللی بشردوستانه همچنان در حال کمک رسانی به آسیب دیدگان این حادثه و بازماندگان آنان هستند و در عین حال برای بازسازی ساختمان ها، پل ها و جاده های تخریب شده مردم نیز وارد عمل شدند.</p>
      <p>یک خانم از مقامات محلی پوکوت غربی هم که خواست نامش فاش نشود به روزنامه استار کنیا گفت که در واقع تعداد اصلی قربانیان ۵۳ نفر هستند که ۷ نفر دیگر سرنشینان خودرویی بودند که آب آنان را به داخل رودخانه مواج هدایت کرد و همگی جان باخته اند.</p>
      <p>بر اثر بارش های شدید یک هفته اخیر، دو روستا در کنیا آسیب های بسیار جدی دیده و چندین روستای دیگر نیز از ۲۰ تا ۶۰ درصد خسارت متحمل شده و در پی این بارش های شدید و رانش زمین متعاقب آن راه های ارتباطی زیادی قطع شده و همچنین خسارت قابل توجهی به زیرساخت های مناطق شمالی کنیا وارد آمده است.</p>
      <p>بر اساس اعلام صلیب سرخ کنیا، نیروهای امدادی با همکاری ارتش، تلاش خود را برای باز کردن راه های ارتباطی و کمک رسانی به سیل زدگان آغاز کرده اند.</p>
      <p>اوهارو کنیاتا، رئیس جمهوری کنیا نیز ضمن تسلیت این حادثه اسف بار به مردم به آسیب دیدگان از این حادثه به ویژه خانواده مفقود شدگان قول داد هرگونه کمک لازم را از مجاری بودجه در اختیار آنها قرار دهد.</p>
      <p>در همین حال سازمان هواشناسی کنیا از احتمال بروز حوادث مشابه در برخی مناطق دیگر این منطقه خبر داد و از مردم خواست تدابیر پیشگیرانه برای نجات جان خود انجام دهند.</p>
      <p>در آوریل سال ۲۰۱۸، نیز زمین لرزه ای در کنیا باعث مرگ ۱۰۰ نفر و آواره شدن هزاران نفر دیگر در این کشور شده بود.</p>
    </article>
  </body>
</html>