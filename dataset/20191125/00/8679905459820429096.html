<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/ecco-perche-giovinco-e-il-giocatore-italiano-piu-felice-al-mondo"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ecco perché Giovinco è il giocatore italiano più felice al mondo"/>
    <meta property="og:description" content="È stata la notte di Gabigol, che ha trascinato il suo Flamengo alla vittoria della Copa Libertadores contro il River Plate; è stata la notte dell’Inter di Conte..."/>
  </head>
  <body>
    <article>
      <h1>Ecco perché Giovinco è il giocatore italiano più felice al mondo</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Cesare Milanti</a></address>
      <p>È stata la notte di <b>Gabigol</b>, che ha trascinato il suo Flamengo alla vittoria della Copa Libertadores contro il River Plate; è stata la notte dell’Inter di Conte, che con il piovoso 0-3 di Torino continua a tenere il passo della Juventus. È stata anche la notte di <b>Luka Modric</b>, che torna protagonista nel suo Real Madrid, con gol ed assist. Ci stiamo dimenticando qualcosa, però.</p>
      <p>Alle 11 di stamattina, mentre gli occhi vi maledivano per aver acceso il telefono nel buio della vostra camera da letto, si è giocata un’altra gara importante, quella che conclude il quadro delle partecipanti al Mondiale per Club che si svolgerà tra l’11 ed il 21 dicembre in Qatar; al Saitama Stadium 2002, ad otto ore di fusorario rispetto all’Italia, è andata in scena la finale di ritorno di <b>AFC Champions League</b>, la principale competizione continentale asiatica.</p>
      <p>
        <b>LEGGI ANCHE: <a href="https://calciatoribrutti.com/it/giovinco-ha-scritto-una-bellissima-lettera-raccontare-la-sua-avventura-mls">GIOVINCO HA SCRITTO UNA BELLISSIMA LETTERA PER RACCONTARE LA SUA ESPERIENZA IN MLS</a></b>
      </p>
      <p>Da una parte i padroni di casa, gli Urawa Red Diamonds, e dall’altra gli ospiti, che arrivavano in Giappone forti dell’1-0 casalingo dell’andata; e non solo: erano giunti sul suolo nipponico con diverse stelle nello spogliatoio, che fin dall’inizio della stagione avevano accreditato le chance per una vittoria in finale. Tre nomi? Bafetimbi Gomis, Andrè Carrillo e… <b>Sebastian Giovinco</b>. Esattamente: Giovinco ha vinto la sua prima Champions League; d’Asia, ma è pur sempre una Champions. La Formica Atomica ha trionfato con il suo Al-Hilal, vincendo il primo titolo continentale della sua carriera: con l’assist per Al-Dossari ha inciso anche il proprio nome nel tabellino, contribuendo in maniera più che positiva alla vittoria della sua (ricchissima) squadra. Attento, Klopp: tra il tuo Liverpool ed il Mondiale per Club ci sono di mezzo Giovinco e l’<b>Al-Hilal</b>.</p>
      <p>Seba può portarsi a casa il primo trofeo della sua avventura araba, iniziata il 30 gennaio scorso dopo il suo glorioso addio al Canada ed al <b>Toronto FC</b>; un’avventura sfarzosa, visti i 10 millioni annui che percepirà per le prossime tre stagioni. E tutto sommato una stagione positiva per il numero 9, lui che è abituato a vestire il 10: finora sono arrivati 9 goal e 5 assist in 29 partite.</p>
      <p>L’ex Juve, però, come si può notare dal suo profilo Instagram, rimane umile.</p>
      <p>Seba, ci manchi. L’Oceania e l’Africa possono aspettare, ma c’è un’Europa intera da conquistare: ritornerai da noi, <b>Formica Atomica</b>? </p>
      <figure>
        <iframe src="https://www.youtube.com/embed/om6A__zvwiY" width="560" height="315" data-service="Youtube" scrolling="no"/>
      </figure>
    </article>
  </body>
</html>