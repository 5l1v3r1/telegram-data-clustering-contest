<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/interpol-upozornuje-na-nasilie-pachane-na-zenach-a-dievcatach-cl722831.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Interpol upozorňuje na násilie páchané na ženách a dievčatách"/>
    <meta property="og:description" content="24hod.sk - Interpol upozorňuje na násilie páchané na ženách a dievčatách - Organizácia pre medzinárodnú policajnú spoluprácu Interpol v pondelok vydala medzinárodnú výzvu na pátranie po ôsmich mužoch podozrivých z vraždy alebo páchania násilia na ..."/>
  </head>
  <body>
    <article>
      <h1>Interpol upozorňuje na násilie páchané na ženách a dievčatách</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Organizácia pre medzinárodnú policajnú spoluprácu Interpol v pondelok vydala medzinárodnú výzvu na pátranie po ôsmich mužoch podozrivých z vraždy alebo páchania násilia na ...</b><br/>Lyon 25. novembra (TASR) - Organizácia pre medzinárodnú policajnú spoluprácu Interpol v pondelok vydala medzinárodnú výzvu na pátranie po ôsmich mužoch podozrivých z vraždy alebo páchania násilia na ženách.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574691142.'"/>
      </figure>
      <p>Táto výzva sa časovo zhoduje s Medzinárodným dňom za odstránenie násilia páchaného na ženách, ktorý pripadá na 25. novembra a vyhlásilo ho Valné zhromaždenie OSN v decembri 1999. <br/><br/>Interpol v zverejnenej výzve apeluje na verejnosť, aby pomohla pri hľadaní podozrivých. <br/><br/>Agentúra AFP vo svojej správe spresnila, že šiesti z mužov sú hľadaní pre vraždu. Po ďalšom sa pátra pre ťažké ublíženie na zdraví s následkom smrti. Posledného, ôsmeho, muža hľadajú pre trestný čin sexuálneho násilia.<br/><br/>Dvoch z mužov hľadá Rusko a ostatných Dánsko, Nórsko, Ukrajina, Brazília, Cyprus a Spojené štáty americké. <br/><br/><i>"Násilie páchané na ženách a dievčatách je jedným z najrozšírenejších a stále pretrvávajúcich porušení ľudských práv,"</i> uviedol generálny tajomník Interpolu Jürgen Stock s tým, že k násiliu na ženách a dievčatách dochádza po celom svete.<br/><br/>Dodal tiež, že výzva Interpolu je pripomienkou, že postavenie páchateľov na úteku pred súd je základnou súčasťou medzinárodnej spolupráce v oblasti presadzovania práva. <br/><br/>Na všetkých ôsmich mužov boli vydané zatýkacie rozkazy Interpolu - tzv. červené obežníky, čo členské štáty Interpolu oprávňuje danú osobu zatknúť a vydať krajine alebo medzinárodnému tribunálu, ktoré o to žiadajú.<br/><br/>Podľa vlani vydanej správy Úradu OSN pre drogy a kriminalitu (UNODC) bolo v roku 2017 na celom svete zavraždených okolo 87.000 žien a dievčat.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>