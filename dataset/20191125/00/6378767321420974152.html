<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/hovorka-mal-podla-trenera-pardubic-zly-vplyv-na-muzstvo-cl722904.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Hovorka mal podľa trénera Pardubíc zlý vplyv na mužstvo"/>
    <meta property="og:description" content="24hod.sk - Hovorka mal podľa trénera Pardubíc zlý vplyv na mužstvo - Na snímke Marek Hovorka počas tréningu na 82. majstrovstvách sveta v ľadovom hokeji v Dánsku 7. mája 2018 v Kodani. FOTO TASR - Martin Baumann"/>
  </head>
  <body>
    <article>
      <h1>Hovorka mal podľa trénera Pardubíc zlý vplyv na mužstvo</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na snímke Marek Hovorka počas tréningu na 82. majstrovstvách sveta v ľadovom hokeji v Dánsku 7. mája 2018 v Kodani. FOTO TASR - Martin Baumann</b><br/>Pardubice 25. novembra (TASR) - Slovenský hokejový útočník Marek Hovorka podľa trénera HC Dynamo Pardubice Radeka Bělohlava českému extraligistovi chýbať nebude.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574711854.'"/>
      </figure>
      <p>"<i>Mal zlý vplyv na mužstvo. Potom tam bol incident počas posledného zápasu so Zlínom. Myslím, že ani jeho výkony nezodpovedali postaveniu, ktoré mal v tíme. Myslím, že nám chýbať nebude</i>," citoval slová trénera Pardubic portál domacinoviny.cz.<br/><br/>K ukončeniu spolupráce došlo po zápase v Zlíne, ktorý pardubický tím prehral 0:3. "<i>Rozhodli sme sa, že Marek Hovorka nebude ďalej pôsobiť v našom tíme. Jeho ďalší angažmán budeme riešiť. Rád by som sa mu poďakoval za odvedené služby a poprial mu veľa zdravia a šťastia v ďalšej kariére</i>," uviedol športový manažér Jaromír Kverka.<br/><br/>Skúsený slovenský útočník prišiel do Pardubíc počas sezóny 2018/2019 po tom, čo si v drese Admiralu Vladivostok vyskúšal Kontinentálnu hokejovú ligu. Pardubiciam výrazne pomohol k záchrane v najvyššej súťaži. Po príchode odohral 37 zápasov, v ktorých získal 21 kanadských bodov za 15 gólov a 6 asistencií. V ročníku 2019/2020 nastúpil do 16 stretnutí, v nich mal bilanciu 3 góly a 3 asistencie.<br/><br/>Pardubice boli pre neho už ôsme pôsobisko v najvyššej českej súťaži. V minulosti nastupoval aj za Ústí nad Labem, Mladú Boleslav, Kladno, Spartu Praha, Karlove Vary, Chomutov a Vítkovice.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>