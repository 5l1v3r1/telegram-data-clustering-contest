<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zaxid.net/nichniy_zaklad_u_lvovi_oshtrafuyut_za_neoformlenih_striptizerok_n1493591"/>
    <meta property="og:site_name" content="ZAXID.NET"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Відомий львівський стрип-клуб оштрафували за нелегальних стриптизерок"/>
    <meta property="og:description" content="Загальна сума штрафу може перевищити 2 млн грн"/>
  </head>
  <body>
    <article>
      <h1>Відомий львівський стрип-клуб оштрафували за нелегальних стриптизерок</h1>
      <h2>Загальна сума штрафу може перевищити 2 млн грн</h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://zaxid.net/blogger/blogger_u31426/" target="_blank">Орися Шиян</a></address>
      <p>У львівському стрип-клубі перевірка виявила 16 неоформлених працівників, в тому числі 11 стриптизерок, адміністратора, офіціанта, діджея, касира та охоронця. Спільний рейд провели управління Держпраці у Львівській області та працівники управління боротьби зі злочинами, пов’язаними з торгівлею людьми, та Міграційної служби Львівщини.</p>
      <p>Як повідомили у прес-службі управління Держпраці, в одному закладі працювали три суб’єкти господарювання. У двох з них виявили неналежно оформлені трудові відносини.</p>
      <p>«<i>Під час інспекції держінспектори виявили 16 працівників, які виконували трудові функції у цьому розважальному закладі без належного оформлення трудових відносин. Зокрема нелегально працювали 11 танцівниць, адміністратор, офіціант, діджей, касир та охоронник</i>», — зазначено у <a href="http://lviv.dsp.gov.ua/?p=20768&amp;fbclid=IwAR0N_9X4dNtIpjkC_3yp51okRKUv-gSRKMlDWwd_PpFmm_pQOBGeLiCndO4">повідомленні</a> Держпраці, поширеному 25 листопада.</p>
      <p>У прес-службі управління Держпраці у коментарі ZAXID.NET відмовились вказати назву розважального закладу до остаточного рішення суду. Однак зазначили, що всі працівники є повнолітніми та громадянами України.</p>
      <p>Інспектори праці винесли приписи про порушення. Два суб’єкти господарювання, у яких їх виявили, оштрафують. За одного неоформленого працівника передбачений штраф 125 190 грн. Таким чином загальна сума штрафу може перевищити 2 млн грн.</p>
      <p>Як стало відомо ZAXID.NET з власних джерел у розважальній індустрії Львова, мова йде про нічний клуб «Ерос», який відкрився цього літа на розі площі Ринок і вул. Сербської. Відкриття цього клубу фактично під вікнами Львівської міськради викликало значний резонанс серед львів’ян, однак у мерії тоді <a href="https://wz.lviv.ua/news/393142-nichnyi-klub-eros-navproty-ratushi">пояснювали</a>, що не мають жодного впливу на бізнес-модель чи тематичне спрямування приватних закладів у місті.</p>
      <p>Приміщення стрип-клубу«Ерос» належить фірмі <a href="https://zaxid.net/striptiz_klub_zvinuvachennya_v_zvaltuvanni_i_bankrutstvo_n1485672">Володимира Шведа</a> «Компанії Ріел-Естейт Груп». Львів'янам ця компанія запам'яталась тим, що зруйнувала будівлю магазину «Океан» з цінною мозаїкою на фасаді.</p>
    </article>
  </body>
</html>