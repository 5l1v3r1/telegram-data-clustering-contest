<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238604-lukaku-o-zlomovom-momente-v-manutd-vtedy-som-vedel-ze-odidem"/>
    <meta property="og:site_name" content="ProFutbal"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Lukaku o zlomovom momente v ManUtd: Vtedy som vedel, že odídem"/>
    <meta property="og:description" content="Keď v roku 2017 prestupoval do Manchestru United, očakávania boli enormné. Romelu Lukaku mal však na hrote útoku dobrý začiatok a vo svojej premiérovej sezóne na Old Trafforde po prestupe z Evertonu nasúkal do sietí svojich súperov 27 gólov. Jeho forma postupne upadala, trápil sa a čoraz častejšie dával najavo, že u &quot;červených diablov&quot; nie je šťastný. Z ohňa belgického útočníka sa už len občas zaiskrilo a aj fanúšikovia si želali odchod posily, ktorá prišla k 20-násobnému majstrovi Premier League za nemenej ako 85 miliónov eur."/>
  </head>
  <body>
    <article>
      <h1>Lukaku o zlomovom momente v ManUtd: Vtedy som vedel, že odídem</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Viktor Háber</a></address>
      <p>Keď v roku 2017 prestupoval do Manchestru United, očakávania boli enormné. Romelu Lukaku mal však na hrote útoku dobrý začiatok a vo svojej premiérovej sezóne na Old Trafforde po prestupe z Evertonu nasúkal do sietí svojich súperov 27 gólov. Jeho forma postupne upadala, trápil sa a čoraz častejšie dával najavo, že u "červených diablov" nie je šťastný. Z ohňa belgického útočníka sa už len občas zaiskrilo a aj fanúšikovia si želali odchod posily, ktorá prišla k 20-násobnému majstrovi Premier League za nemenej ako 85 miliónov eur.</p>
      <related>
        <a href="https://profutbal.sk/clanok/236346-lukaku-v-uprimnej-spovedi-o-manutd-vyhnali-ma-kladenim-viny-ci-spekulaciami"/>
      </related>
      <p>Želanie oboch strán sa vyplnilo počas leta. Rodák z Antverp z konžskými koreňmi sa presťahoval do Interu Miláno za 80 miliónov eur. Stalo sa tak až začiatkom augusta, hoci svoj odchod inicioval už dlhšiu dobu. V dávnejšom interview Lukaku prezradil, že klub ho vyhnal okrem iného aj vynášaním nepravdivých prestupových špekulácií do médií či kladením viny na jeho osobu za zlé rezultáty. Kedy však nastal moment, v ktorom si robustný Belgičan povedal, že chce opustiť "The Red Devils"? <i>"Uvedomil som si to po domácom zápase proti West Hamu. Tréner Ole Gunnar Solskajer sa rozhodol postaviť ma na pravé krídlo, veľmi do šírky. Už predtým, keď som sa dozvedel, že sa rozhodol nasadiť ma na tento post, vedel som, že v klube nadobro končím,"</i> zaspomínal si<b> Lukaku </b>v rozhovore pre <a href="https://www.dailymail.co.uk/sport/football/article-7717445/Romelu-Lukaku-wanted-leave-Manchester-United-played-position.html">Daily Mail.</a></p>
      <p>Stalo sa tak v čase, v ktorom ostával necelý mesiac do konca predošlého ročníka Premier League, v ktorom podliezol očakávania a nastrieľal len dvanásť presných zásahov medzi tri žrde svojich protivníkov. <i>"Po zápase proti Chelsea (28. apríla) ma Solskjaer zavolal na súkromné stretnutie a povedal som mu, čo si o tom myslím a rovnako aj môj zámer odísť z klubu," </i>hovoril ďalej <b>Lukaku.</b> Nórsky kouč jeho rozhodnutie okamžite pochopil. <i>"Bolo to vidno aj na mojom výraze v tvári. On odpovedal, že mi nechce brániť v mojom rozhodnutí. Rozumel môjmu uhlu pohľadu a uistil ma, že urobí všetko možné pre to, aby som bol spokojný. Práve pre to má vedenie ManUtd a najmä Solskjaer môj večný rešpekt,"</i> prezradil nekompromisný zakončovateľ.</p>
      <figure>
        <iframe data-src="https://twitter.com/talkSPORT/status/1198364350093742081?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jeho dlhodobým snom, ktorý nikdy netajil, bol prestup do Serie A. Za svoje nové pôsobisko si vybral milánsky Inter, kde nastupuje v zápasoch aj popri slovenskom stopérovi Milanovi Škriniarovi. Doposiaľ mu to vo vysnenom pôsobisku poriadne "sype", keďže v 13 ligových meraniach síl zaznamenal desať trief. Družina Antonia Conteho ho zlákala svojou históriou a odchod na San Siro mu odporučil aj jeho niekdajší spoluhráč z ManUtd Zlatan Ibrahimovič, ktorý si obliekal dresy oboch mužstiev z "hlavného mesta módy". <i>"O Interi som už istú dobu sníval. Zbožňoval som útočníkov ako Ronaldo Nazário či Adriano. Bol to však 'Ibra', ktorý ma všetko naučil. Veľa sme sa o tom rozprávali najmä v autobuse. Verím, že aj on sa ešte vráti do Serie A," </i>zaželal si<b> Lukaku </b>v spojitosti so Švédom, ktorý je spájaný s návratom do konkurenčného AC.</p>
      <related>
        <a href="https://profutbal.sk/clanok/238508-ibrahimovic-do-talianska-jeden-klub-splnil-uz-tretinu-jeho-poziadaviek"/>
      </related>
    </article>
  </body>
</html>