<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939665/%D8%B3%D8%B1%D8%AF%D8%A7%D8%B1-%D8%B3%D9%84%D8%A7%D9%85%DB%8C-%D8%AC%D9%86%DA%AF%DB%8C-%DA%A9%D9%87-%D8%AF%D8%B1-%D8%AE%DB%8C%D8%A7%D8%A8%D8%A7%D9%86-%D9%87%D8%A7%DB%8C-%D9%85%D8%A7-%D8%A2%D8%BA%D8%A7%D8%B2-%D8%B4%D8%AF-%DB%8C%DA%A9-%D8%B3%D9%86%D8%A7%D8%B1%DB%8C%D9%88-%DA%A9%D8%A7%D9%85%D9%84-%D8%AC%D9%87%D8%A7%D9%86%DB%8C-%D8%A8%D9%88%D8%AF-%D9%85%D8%AD%D8%B3%D9%86-%D8%B1%D8%B6%D8%A7%DB%8C%DB%8C-%D9%85%D8%B1%D8%AF%D9%85-%D8%A7%D8%B2-%D8%AF%D9%88%D9%84%D8%AA-%D9%85%DB%8C%E2%80%8C%D8%AE%D9%88%D8%A7%D9%87%D9%86%D8%AF-%D8%A8%D8%A7-%D8%AA%D8%AF%D8%A8%DB%8C%D8%B1-%D8%B9%D9%85%D9%84-%DA%A9%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="سردار سلامی: جنگی که در خیابان های ما آغاز شد، یک سناریو کامل جهانی بود /محسن رضایی: مردم از دولت می‌خواهند با تدبیر عمل کند"/>
    <meta property="og:description" content="فرمانده کل سپاه با بیان اینکه امروز در یک جنگ بزرگ جهانی هستیم و این لحظه در حال شکست دادن همه قدرت استکبار هستیم، گفت: جنگی که در خیابان های ما آغاز شد، یک سناریو کامل جهانی بود. این جنگ تمام شد، شما دقیق عمل کردید و آن لحظاتی که نباید به پیاده نظام دشمن بپیوندید، نجیبانه صف خود را جمع کردید و امروز به میدان آمدید تا اسلام دوباره سرافراز، ایران جاودانه و دشمن فرو بپاشد."/>
  </head>
  <body>
    <article>
      <h1>سردار سلامی: جنگی که در خیابان های ما آغاز شد، یک سناریو کامل جهانی بود /محسن رضایی: مردم از دولت می‌خواهند با تدبیر عمل کند</h1>
      <h2>حضور مردم تهران در راهپیمایی اقتدار و آرامش</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>فرمانده کل سپاه با بیان اینکه امروز در یک جنگ بزرگ جهانی هستیم و این لحظه در حال شکست دادن همه قدرت استکبار هستیم، گفت: جنگی که در خیابان های ما آغاز شد، یک سناریو کامل جهانی بود. این جنگ تمام شد، شما دقیق عمل کردید و آن لحظاتی که نباید به پیاده نظام دشمن بپیوندید، نجیبانه صف خود را جمع کردید و امروز به میدان آمدید تا اسلام دوباره سرافراز، ایران جاودانه و دشمن فرو بپاشد.</i>
      </p>
      <p> اجتماع بزرگ و خودجوش مردمی در حمایت از امنیت و آرامش و اقتدار کشور امروز چـهارم آذر ۱۳۹۸، با حضور مردم فهیم و بصیر تهران پس از راهپیمایی از مسیرهای چهارگانۀ ذیل، سـاعـت ۱۴:۳۰ در میدان انقلاب اسلامی برگزار شد.</p>
      <p>به گزارش تابناک، مردم راهپمیایی خود را از مسیرهای چهارگانه ذیل شروع کرده و به سمت میدان انقلاب حرکت کردند.</p>
      <p>مسیر شماره یک : از شمال (خیابان کارگر شمالی تقاطع بلوار کشاورز به سمت میدان انقلاب)</p>
      <p>مسیر شمارۀ دو : از جنوب (میدان حر ، خیابان کارگر جنوبی به سمت میدان انقلاب)</p>
      <p>مسیر شمارۀ سه : از شرق (میدان فردوسی خیابان انقلاب به سمت میدان انقلاب)</p>
      <p>مسیر شمارۀ چهار : از سمت غرب ( چهارراه نواب تقاطع خیابان آزادی به سمت میدان انقلاب)</p>
      <p>شایان ذکر است، سخنران این مراسم سردار سرلشکر پاسدار حسین سلامی «فرماندۀ محترم کل سپاه پاسداران انقلاب اسلامی» است.</p>
      <p>
        <b>میدان انقلاب، پیش از آغاز رسمی مراسم؛ مملو از جمعیت</b>
      </p>
      <p>با وجود آنکه هنوز دقایقی به آغاز راهپیمایی مردم تهران در محکومیت اغتشاشات اخیر مانده بود، جمعیت زیادی در میدان انقلاب تجمع کردند.</p>
      <p>راهپیمایان شعارهایی همچون «مرگ بر فتنه‌گر»، «این همه لشکر آمده به عشق رهبر آمده» و «لبیک یا خامنه‌ای» سر داده و پرچم‌های سه رنگ کشورمان را در دست داشتند.</p>
      <p>تهرانی‌ها با فریادهای «مرگ بر آمریکا» و «مرگ بر اسرائیل» انزجار خود را از مواضع خصمانه آمریکا اعلام کرده و اغتشاشات اخیر کشور را محکوم کردند.</p>
      <figure>
        <img src="https://cdn.tabnak.ir/files/fa/news_albums/939665/35958/resized/resized_1095490_927.jpg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35958/resized/resized_1095491_175.jpeg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35958/resized/resized_1095492_547.jpg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35958/resized/resized_1095493_945.jpg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35958/resized/resized_1095494_886.jpg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35958/resized/resized_1095496_356.jpeg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35958/resized/resized_1095497_393.jpg"/>
      </figure>
      <p>عکس از مصطفی امیری</p>
      <p>
        <b>ملت اجازه دخالت به خارجی‌ها نمی‌دهند/مردم از دولت می‌خواهند با تدبیر عمل کند</b>
      </p>
      <p>محسن رضایی دبیر مجمع تشخیص مصلحت نظام در این اجتماع باشکوه مردم تهران در گفت‌وگو با خبرنگار سیاسی خبرگزاری فارس گفت: راهپیمایی امروز برای جداسازی صدای مردم از اشرار است.</p>
      <p>وی با بیان اینکه مردم می‌خواهند بگویند اعتراضات ما از اشرار وابسته به سرویس‌های جاسوسی جداست، گفت: مردم آمده‌اند بگویند که ما خودمان قادر هستیم وضع زندگی‌مان را بهبود بخشیم و اجازه دخالت به هیچ دست خارجی نمی‌دهیم.</p>
      <p>دبیر مجمع تشخیص مصلحت نظام افزود: مردم از دولتمردان می‌خواهند با تدبیر عمل کنند و به سیاست‌های کلی که از سوی مقام معظم رهبری ابلاغ شده و همه خواسته‌های مردم در آنها منعکس است، عمل کنند تا مشکلات حل شود.</p>
      <p>
        <b>دولت با مردم صادقانه رفتار کند</b>
      </p>
      <p>رضایی در پاسخ به این پرسش که وظیفه مسؤولان در برابر حضور مردم در این راهپیمایی چیست، اظهار داشت:‌ دولت باید به مردم احترام بگذارد و با مردم صادقانه رفتار کند همچنین اصلی‌ترین وظیفه دولت این است که عملکرد درستی داشته باشد.</p>
      <p>
        <b>دولت باید با تدبیر عمل می‌کرد</b>
      </p>
      <p>وی با اشاره به تصمیم اخیر دولت مبنی بر افزایش قیمت بنزین، گفت:‌ دولت در تصمیم اخیرش مبنی بر گران شدن بنزین باید با تدبیر عمل می‌کرد و الان که ملت ایران با غیرت و وفاداری به نظام صف خود را از اغتشاشگران جدا کرده‌اند الان نوبت دولت است که باید پاسخگوی مردم باشد یعنی به این وفاداری مردم پاسخ مناسبی دهد.</p>
      <p>دبیر مجمع تشخیص مصلحت نظام با اشاره به عملکرد دولت در مهار کردن افزایش قیمت کالاها ناشی از افزایش قیمت بنزین اظهار داشت: در حوزه اقتصاد باید چند کار اساسی صورت گیرد که یکی از آن مهار نقدینگی کشور است و تا زمانی که نقدینگی کشور مهار نشود، به سمت تولید گرایش پیدا کند، تورم ادامه خواهد یافت.</p>
      <p>رضایی در پایان اظهار داشت: دولت و وزرایش باید نقدینگی که در دست مردم است را به سمت تولید و اشتغال هدایت کند که در این صورت تورم خود به خود کنترل می‌شود.</p>
      <p>تا دقایقی دیگر سردار سرلشکر حسین سلامی، فرمانده کل سپاه پاسداران انقلاب اسلامی، در اجتماع مردم تهران سخنرانی خواهد کرد.</p>
      <p>
        <b>مسئولان اگر خواستند به سپاه بتازند، خون مرتضی و بغض محمدصدرا را به‌یاد داشته باشند</b>
      </p>
      <p>همسر شهید مرتضی ابراهیمی شهید مدافع امنیت و اقتدار کشور که در جریان ناآرامی‌های پس از اجرای طرح مدیریت مصرف سوخت به‌دست اشرار به شهادت رسید، در اجتماع با شکوه مردم تهران گفت: مرتضی در کنار مردم بود اما عده‌ای آن را در مقابل خود می‌دیدند.</p>
      <p>وی با بیان اینکه دغدغه شهید ابراهیمی، مشکلات مردم بود و پاکباخته به میدان خدمت رفت، اظهار داشت: مرتضی رفت تا پیغام سرخ عاشورا را در روزگار مملو از فتنه و تردید به گوش همه برساند.</p>
      <figure>
        <img src="https://cdn.tabnak.ir/files/fa/news_albums/939665/35959/resized/resized_1095498_342.jpg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35959/resized/resized_1095499_141.jpeg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35959/resized/resized_1095500_611.jpg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35959/resized/resized_1095501_885.jpg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35959/resized/resized_1095502_969.jpg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35959/resized/resized_1095503_631.jpg"/>
      </figure>
      <p>عکس از مصطفی امیری</p>
      <figure>
        <img src="https://cdn.tabnak.ir/files/fa/news_albums/939665/35959/resized/resized_1095504_410.jpg"/>
      </figure>
      <p>عکس از مصطفی امیری</p>
      <p>
        <b>نگذارید صدای ضربان قلب دوستان همسر شهیدم در هیاهوی اهل نفاق خاموش شود</b>
      </p>
      <p>همسر شهید ابراهیمی از مردم خواست تا نگذارند صدای ضربان قلب دوستان همسر شهیدش در هیاهوی صدای اهل نفاق خاموش شود.</p>
      <p>وی خطاب به برخی مسئولان گفت: جنابان مسئول! از امروز هرگاه برای خوشامد نااهلان، خواستید به سپاه بتازید، خون مرتضی و بغض محمدصدرا را به‌یاد داشته باشید.</p>
      <p>
        <b>این فاجعه از سستی «تدبیر» شما بود</b>
      </p>
      <p>شعرخوانی حماسی سعید حدادیان، مداح اهل بیت علیهم‌السلام در اجتماع مردم تهران در میدان انقلاب اسلامی با استقبال جمعیت حاضر روبرو شد.</p>
      <p>در بخش‌های از شعر این مداح اهل بیت آمده است:</p>
      <p>ما معترضانیم نه فوج متعرض</p>
      <p>با سستی تدبیر شما مسئله داریم</p>
      <p>این فاجعه از سستی تدبیر شما بود</p>
      <p>یکبار بگویید که تقصیر شما بود</p>
      <p>همچنین ابیاتی با این مضمون که مردم به عشق ولایت به صحنه آمده‌اند نه برای صحه گذاشتن به تدبیر دولت، از سوی حدادیان قرائت شد.</p>
      <p>
        <b>سخنرانی سردار سرلشکر حسین سلامی، فرمانده کل سپاه پاسداران انقلاب اسلامی، در اجتماع مردم تهران </b>
      </p>
      <p>
        <b>امتی که امام خود را گم کند محکوم به هلاکت است</b>
      </p>
      <p>سردار حسین سلامی، فرمانده کل سپاه پاسداران در جمع راهپیمایان امروز تهران گفت: حضور امروز مردم تهران تیرخلاصی به سیاست‌های تجاوزکارانه و امیدهای واهی بزرگترین دشمن تاریخ بشر است.</p>
      <p>وی در این سخنرانی اظهار داشت: امروز که شما اینجا در قلب جهان اسلام یعنی تهران جمع شده‌اند تیر خلاصی به تلاش های آمریکا زدید، آفرین بر شما و قدم‌های ثابت و استوار که آمدید. آمدید تا از امام مسلمین در این نبرد بزرگ جهانی حمایت کنید. اگر از آسمان به این نقطه نگاه شود، واژه شرف را روی زمین ترسیم کرده اید.</p>
      <p>وی افزود: هر امتی امام خود را گم کند، محکوم به هلاکت و مصیبت است. شما از حوادث دردناک صدر اسلام آمده‌اید تا اجازه ندهید آن ماجراهای غم انگیز تکرار شود. ای کاش اندکی از این جمعیت در مسجد کوفه بود تا امام علی(ع) ضربت نخورد، ای کاش شما با امام حسن(ع) می‌بودید تا در مقابل معاویه تنها نماند و همه آبروی هستی را به قربانگاه اسلام نبرد.</p>
      <p>سرلشکر سلامی خطاب به جمعیت حاضر در میدان انقلاب با بیان اینکه شما از آن واقعه‌های دردناک درس گرفته‌اید، ادامه داد: ای کاش شما می‌بودید تا امام مسلمین، حسین بن علی(ع) در عاشورای 61 هجری تنها نمی‌ماند و این لبیک ها را در آن زمان سر می‌دادید تا فرزندان امام اسیر نشوند.</p>
      <p>
        <b>جنگی که در خیابان های ما آغاز شد، یک سناریو کامل جهانی بود</b>
      </p>
      <p>فرمانده کل سپاه با بیان اینکه امروز در یک جنگ بزرگ جهانی هستیم و این لحظه در حال شکست دادن همه قدرت استکبار هستیم، گفت: جنگی که در خیابان های ما آغاز شد، یک سناریو کامل جهانی بود. این جنگ تمام شد، شما دقیق عمل کردید و آن لحظاتی که نباید به پیاده نظام دشمن بپیوندید، نجیبانه صف خود را جمع کردید و امروز به میدان آمدید تا اسلام دوباره سرافراز، ایران جاودانه و دشمن فرو بپاشد.</p>
      <p>
        <b>دشمن نمی‌توانست حادثه بسازد، اما منتظر ساختن یک حادثه بود تا از آن استفاده کند</b>
      </p>
      <p>وی تصریح کرد: امروز تیر خلاص به دشمن زده شد. فتنه‌ای که در روزهای اخیر اتفاق افتاد حاصل همه شکست های بزرگی بود که دشمن در عرصه های مختلف ظرف 40 سال و به خصوص در 8 ماه گذشته از امت اسلام و ملت ایران دریافت کرده است. او نمی‌توانست حادثه بسازد، اما منتظر ساختن یک حادثه بود تا از آن استفاده کند، دشمن حتی به پوشک بچه هم برای آزار مردم متوسل شد، بنزین فقط بهانه بود و او به دنبال اذیت کردن ملت ایران بود.</p>
      <p>
        <b>آمریکا زمانی می‌آید که صهیونیست‌ها نابود شده‌اند</b>
      </p>
      <p>سرلشکر سلامی افزود: دیدید که حتی ترامپ جلسه استیضاح کنگره را نیامد و در کاخ سفید ماند و اتاق فرماندهی تشکیل داد تا ملت بزرگ ایران را شکست دهد. ما رصد می کردیم، او این بار همه توان خود را به صحنه آورد، فشار و جنگ روانی حداکثری و پیاده نظام مزدور داخلی به میدان آمد. حتی ناو هواپیمابر او که ماه‌ها از ترس ما در بیرون از خلیج فارس مانده بود، به میدان آمد. اما می‌گویم به آنها که دیر شده است، به صهیونیست ها هم می‌گویم که دلخوش به آمریکا نباشد، او دیر می‌آید، زمانی می‌آید که شما نابود شده‌اید.</p>
      <p>فرمانده کل سپاه با بیان اینکه ما به شکل سریالی در همه صحنه ها و با هدایت یک مرد الهی حضور داریم، خاطرنشان کرد: آن مرد بزرگی که این لحظه در نزدیکی ماست، در قلب ما خانه دارد. او کسی است که در عمق سرزمین های تحت سلطه دشمنان نفوذ کرده و آنها را به عقب رانده است. سرزمین‌های اسلامی را به میدان جهاد آزادیخواهانه علیه مستکبران تبدیل کرده است و توسعه نفوذ انقلابش را هزاران کیلومتر آن طرف تر برده، شرفمندانه به میدان آمد و خداوند به عزت او افزود و صفحه جدیدی از تاریخ بزرگ برای ایران بزرگ ساخت.</p>
      <p>
        <b>هر امتی به رهبر ما تکیه کرد، ایستاد و هرکسی از او فاصله گرفت، افتاد</b>
      </p>
      <p>وی گفت: رهبر ما سیاست آمریکایی ها و مستکبران را در لبنان با شکست مواجه کرد، چنان سپاهی در آنجا ساخت که صهیونیست‌ها شب و روزشان، شب است. او از ملت سوریه دفاع کرد، جهان اسلام را به هم پیوند داد و سرانجام آن زنجیره مستحکم مقاومت را حفظ کرد. ملت عراق را از شر شیاطین و تجزیه آنها نجات داد و امت را به هم گره زد؛ به اربعین نگاه کنید. او کسی است که هر امتی به او تکیه کرد، ایستاد و هرکسی از او فاصله گرفت، افتاد. هنر او شکستن قدرت‌های بزرگ و تحقیر آمریکا و پیروز کردن مسلمین است.</p>
      <p>
        <b>با دشمن تسویه حساب می‌کنیم</b>
      </p>
      <p>سرلشکر سلامی با بیان اینکه رهبری، قائمه و مردم، قاعده انقلاب ما هستند، عنوان کرد: مطمئن باشید امروز دیگر دشمنان ما قادر به هیچ عملی نیستند، آنها شکست خورده‌اند، به قامت رهبران افسرده و پژمرده‌شان نگاه کنید. ما همه جا آنها را تعقیب می‌کنیم و به آنها می‌گوییم که ما هیچ کاری را بی پاسخ نمی‌گذاریم و با همه تسویه حساب می‌کنیم، روز و کیفیت آن را ما مشخص می‌کنیم. ما از نسل همان مردان و زنانی هستیم که راه را بر دشمنان بسته‌ایم.</p>
      <p>فرمانده کل سپاه گفت: سفیر یکی از کشورها که ما اطلاعات محرمانه آن را داریم اما نامش را نمی‌گویم، همه سفرا را جمع کرد و به آنها گفت "به اروپایی ها بگویید ایرانی ها در حال بریدن وابستگی اقتصادی کشورشان به نفت هستند و به خودکفایی رسیده اند، بجنبید، نفت را باز کنید، گشایش ایجاد کنید وگرنه ملت ایران اقتصادش از نفت جدا می‌شود." ما به خیمه دشمن رسیده ایم، دشمن دیگر نفس ندارد و سیاست و قدرت نظامی‌اش دیگر نافذ نیست و در مقابل شیرهای سپاه و ارتش اسلام هیچ قدرتی یارای ایستادگی ندارد.</p>
      <p>وی خطاب به مسئولین، اظهار داشت: به همه مسئولین میگویم که ملت آمد و وظیفه خود را انجام داد، اکنون نوبت ماست، کمربندها را ببندید، میان مردم حرکت کنید و مشکلات را حل کنید. ما با مردم هستیم و پیش مرگ و فداییان مردم هستیم.</p>
      <p>
        <b>از خط قرمزهای ما عبور کنید، نابودتان می‌کنیم</b>
      </p>
      <p>سرلشکر سلامی با هشدار به دشمنان ملت ایران خطاب به سران آمریکا، اسرائیل، انگلیس و آل سعود، گفت: شما ما را در میدان تجربه کرده‌اید و سیلی‌های محکمی خوردید و نتوانستید پاسخ بدهید؛ بعضی از این سیلی‌ها را همه جهان دیده و برخی را هم ندیده است. منتظر باشید از خط قرمزهای ما عبور کنید، نابودتان می‌کنیم.</p>
      <p>وی تصریح کرد: هرکسی بخواهد به مال، جان و ناموس ملت ما تعرض کند، سخت مجازات خواهد شد؛ آنگونه که همگان عبرت بگیرند. ما نجابت به خرج دادیم و مدارا کردیم، اما مراقب باشید صبر ما انتها دارد. به ملت ایران احترام بگذارید و مودب باشید، اگر این انرژی متراکم آزاد شود، هیچ دشمنی در هیچ جای جهان امن و امنیت نخواهد داشت.</p>
      <p>فرمانده کل سپاه پاسداران انقلاب اسلامی گفت: ما ملت اسلام و ملت ایرانیم و رهبر بزرگی داریم که تا به امروز ما را از همه صحنه‌های سخت، ایمن عبور داده است و پناهگاه همه مستضعفان است.</p>
      <p>راهپیمایی امروز مردم تهران در محکومیت سوءاستفاده اغتشاشگران از اعتراضات به چگونگی اجرای طرح سهمیه‌بندی بنزین توسط دولت، شاهد حضور چهره‌های دیگر سیاسی نیز بود.</p>
      <p>
        <b>حضور بازاریان تهران در راهپیمایی محکومیت اغتشاشات اخیر</b>
      </p>
      <p>اصناف و بازاریان تهران نیز با حضور در راهپیمایی امروز تهران، ضمن محکوم کردن اغتشاشات حمایت خود را انقلاب و رهبری اعلام کردند.</p>
      <p>بازاریان تهران با در دست داشتن دست نوشته هایی از مسولان امنیتی و قضایی خواستند با اغتشاشگران بر خورد قاطع کرده و اجازه ایجاد ناامنی در شهرها را ندهند.</p>
      <p>
        <b>حداد عادل: دولت باید در کارهایش تدبیر کند و با مردم شفاف‌تر باشد</b>
      </p>
      <p>غلامعلی حدادعادل عضو مجمع تشخیص مصلحت نظام در حاشیه مراسم راهپیمایی امروز در گفت‌وگویی با اشاره به وظیفه دولت در برابر حضور مردم اظهار داشت: دولت باید در کارهایش تدبیر کند، سپس با مردم شفاف‌تر باشد و توانایی خود را در کنترل قیمت‌ها نشان دهد.</p>
      <p>وی ادامه داد: دولت باید سعی کند مانع از گرانی‌ها شود به طوری که پولی که به حساب مردم واریز می‌‌شود خنثی نشود.</p>
      <p>وی در پاسخ به این پرسش مبنی بر اینکه دولت چه کارهایی باید برای مهار افزایش قیمت کالاهایی ناشی از افزایش قیمت بنزین کند،‌گفت:‌دولت در وهله اول باید نظارت داشته باشد و سپس قیمت‌هایی که دست خودش است را گران نکند، نظارت مهمترین مسأله‌ای که باید دولت روی آن اهتمام بخشد، همچنین دولت باید حواسش باشد بی‌جهت قیمت‌ها گران نشود.</p>
      <p>
        <b>دانشجویان اغتشاشات را محکوم و به سیاست‌های اقتصادی دولت انتقاد کردند</b>
      </p>
      <p>جمعی از دانشجویان دانشگاه‌های مختلف تهران همزمان با راهپیمایی پرشور مردم تهران که در محکومیت اغتشاشات اخیر برگزار شد، با برگزاری تجمعی در میدان انقلاب نسبت به سیاست‌های اقتصادی دولت اعتراض کردند.</p>
      <p>بنابراین گزارش، این اجتماع با حضور گسترده دانشجویان برگزار شد و تجمع کنندگان با در دست داشتن دست‌نوشته‌هایی ضمن محکوم کردن اغتتشات اخیر، از مسئولان خواستند با نظارت دقیق و جدی در بازار مانع گرانی شوند.</p>
      <p>دانشجویان همچنین به سهیمه بندی بنزین به شکلی که اجرا شد، انتقاد کرده و از دولت خواستند سیاست‌های اقتصادی را به گونه‌ای اجرا کند که به مردم فشار وارد نشود.</p>
    </article>
  </body>
</html>