<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743383"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T00:30:00+00:00"/>
    <meta property="og:title" content="ขุมทรัพย์อ่าวไทย"/>
    <meta property="og:description" content="กัมพูชาประกาศแผนการขุดเจาะน้ำมันดิบเชิงพาณิชย์ เป็นครั้งแรกของประเทศ แหล่งน้ำมันที่สำรวจพบใต้พื้นทะเล นอกชาย ฝั่งจังหวัดพระสีหนุ ทางภาคใต้สุดฝั่งตะวันตก ในเขตน่านน้ำอ่าวไทย     "/>
  </head>
  <body>
    <article>
      <h1>ขุมทรัพย์อ่าวไทย</h1>
      <address>
        <time datetime="2019-11-25T00:30:00+00:00">25 Nov 2019, 00:30</time>
      </address>
      <p>
        <b>กัมพูชาประกาศแผนการขุดเจาะน้ำมันดิบเชิงพาณิชย์ เป็นครั้งแรกของประเทศ แหล่งน้ำมันที่สำรวจพบใต้พื้นทะเล นอกชาย ฝั่งจังหวัดพระสีหนุ ทางภาคใต้สุดฝั่งตะวันตก ในเขตน่านน้ำอ่าวไทย     </b>
      </p>
      <p>     กัมพูชาประกาศแผนการขุดเจาะน้ำมันดิบเชิงพาณิชย์ เป็นครั้งแรกของประเทศ จากแหล่งน้ำมันที่สำรวจพบใต้พื้นทะเล นอกชาย ฝั่งจังหวัดพระสีหนุ ทางภาคใต้สุดฝั่งตะวันตก ในเขตน่านน้ำอ่าวไทย<br/>    <br/>    น้ำมันดิบจะถูกสกัดจากแหล่งน้ำมันอัปสรา (Apsara oilfield) ในแปลงสัมปทาน เอ (Block A) ครอบคลุมพื้นที่ 4,709 ตารางกิโลเมตร เหนือแอ่งเขมร (Khmer Basin) พื้นที่ทางธรณีวิทยาในอ่าวไทย ที่ยังไม่เคยมีการผลิตมาก่อน ห่างชายฝั่ง จ.พระสีหนุประมาณ 150 กิโลเมตร และระดับความลึกของน้ำทะเลเหนือแหล่ง อยู่ที่ประมาณ 50–80 เมตร<br/>        <br/>     กลุ่มธุรกิจที่ได้รับสัมปทาน แปลงเอ คือ คริสเอเนอร์จี (KrisEnergy) บริษัทพลังงานน้ำมันและก๊าซแห่งสิงคโปร์ ซึ่งจะเป็นเจ้าของแหล่งอัปสรา 95% ส่วนที่เหลือ 5% เป็นของรัฐบาลกัมพูชา<br/>        <br/>    สัปดาห์ก่อน คริสเอเนอร์จีเผยว่า บริษัทในเครือคือ คริสเอเนอร์จี (อัปสรา) ได้ลงนามในสัญญาแบบมีเงื่อนไข กับบริษัท พีที โปรแฟบ อินโดนีเซีย เพื่อให้จัดสร้างอุปกรณ์และแท่นขุดเจาะ<br/>        <br/>     แถลงการณ์ของบริษัท คริสเอเนอร์จี บอกว่า น้ำมันดิบจากแหล่งอัปสรา กำหนดจะไหลในช่วงครึ่งแรกของปี พ.ศ. 2563 และคาดว่าเมื่อสามารถเดินเครื่องผลิตได้เต็มที่ กำลังการผลิตสูงสุดจะอยู่ที่วันละ 7,500 บาร์เรล<br/>       <br/>     แต่สมเด็จฮุน เซน นายกฯ กัมพูชา บอกว่า น้ำมันดิบอัปสราหยดแรกจะไหลออกจากท่อขุดเจาะ ประมาณกลางปี 2563 หลังจากนั้นชาวกัมพูชาก็จะได้ใช้สอยประโยชน์ จากทรัพย์ในดินที่ธรรมชาติสร้างสรรค์ไว้ให้<br/>     <br/>      รายได้จากการขายน้ำมันอัปสรา จะนำไปพัฒนาประเทศ ในโครงการโครงสร้างพื้นฐานทางกายภาพ เช่น ถนน สะพาน ระบบชลประทาน ไฟฟ้า รวมทั้งอุดหนุนงบประมาณด้านการศึกษา และสาธารณสุข<br/>        <br/>     นายเม้ง สักธีระ รัฐมนตรีกระทรวงเหมืองแร่และพลังงานกัมพูชา กล่าวว่า บริษัทคริสเอเนอร์จีจะส่งน้ำมันดิบที่สูบขึ้นมาได้ ไปขายในตลาดต่างประเทศ เนื่องจากโรงกลั่นน้ำมันในกัมพูชา ยังอยู่ในขั้นตอนของการพัฒนา<br/>       <br/>     ส่วนนายเฉียบ เสาร์ อธิบดีกรมปิโตรเลียม กระทรวงเหมืองแร่และพลังงาน คาดการณ์ว่า หากราคาน้ำมันในตลาดโลก อยู่ที่ประมาณ 80 ดอลลาร์สหรัฐ (2,415 บาท) ต่อบาร์เรล รัฐบาลกัมพูชาก็น่าจะมีรายได้จากโครงการพัฒนา แปลงเอ ประมาณ 900 ล้านดอลลาร์สหรัฐ (27,158 ล้านบาท) ในระยะ 9 ปีข้างหน้า<br/>        <br/>    แทนย่า ปัง รองประธานฝ่ายนักลงทุนสัมพันธ์และสื่อสารองค์กรของ คริสเอเนอร์จี เผยว่า บริษัทโปรแฟบจะขนส่งอุปกรณ์ที่สั่งก่อสร้าง ใส่เรือไปยังแปลงเอ ในอ่าวไทย แล้วทำการประกอบติดตั้ง คาดว่ากระบวนการผลิตจะเริ่มเดินเครื่องได้ในช่วงครึ่งแรกของปีหน้า<br/>     <br/>     เดือน ก.ค.ที่ผ่านมา บริษัทคริสเอเนอร์จี เพิ่งเสร็จสิ้นการวัดค่าความไหวสะเทือน 3 มิติ ในพื้นที่ 1,200 ตารางกิโลเมตรของ แปลงเอ โดยไม่มีเหตุผลกระทบต่อสุขภาพ ความปลอดภัยหรือสิ่งแวดล้อม<br/>      <br/>     เมื่อช่วงกลางปี รัฐบาลของสมเด็จฮุน เซน ออกกฎหมายใหม่ กำหนดให้บริษัทต่าง ๆ ที่ขุดเจาะน้ำมันจากแหล่งต่าง ๆ ของประเทศ ทั้งในทะเลและบนบก ต้องแบ่งน้ำมันให้กัมพูชา สูงสุดไม่เกิน 25% ของความจำเป็นต้องใช้ในประเทศทั้งหมด<br/>        <br/>    กฎหมายซึ่งมีเนื้อหา 9 หมวด 72 มาตรา ยังกำหนดให้รัฐบาลพนมเปญสามารถออกคำสั่งห้ามการส่งออกน้ำมัน ในกรณีที่เกิดภาวะฉุกเฉินขาดแคลนภายในประเทศ.<br/><br/>..........................................<br/>เลนซ์ซูม<br/> </p>
    </article>
  </body>
</html>