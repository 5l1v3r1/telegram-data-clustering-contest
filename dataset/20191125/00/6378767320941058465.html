<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/6-rocnik-doma-dobre-s-kapelami-bazzookas-satenove-ruky-a-lomnicke-chave-cl722896.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="6. ročník Doma Dobre s kapelami Bazzookas, Saténové Ruky a Lomnické Čháve"/>
    <meta property="og:description" content="24hod.sk - 6. ročník Doma Dobre s kapelami Bazzookas, Saténové Ruky a Lomnické Čháve - Keď sme minulý rok pozvali do Nocľahárne sv. Vincenta de Paul holandskú kapelu Bazzookas, neváhali ani sekundu. Tentokrát sa dokonca sami opýtali, či nerobíme opäť koncert pre ľudí bez domova."/>
  </head>
  <body>
    <article>
      <h1>6. ročník Doma Dobre s kapelami Bazzookas, Saténové Ruky a Lomnické Čháve</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p>
        <b>Keď sme minulý rok pozvali do Nocľahárne sv. Vincenta de Paul holandskú kapelu Bazzookas, neváhali ani sekundu. Tentokrát sa dokonca sami opýtali, či nerobíme opäť koncert pre ľudí bez domova.</b>
      </p>
      <p>Návštevníci šiesteho ročníka Doma Dobre tak opäť uvidia fantastickú show tejto holandskej ska-rockovej kapely. V nocľahárni zaznie aj bratislavský rokenrol v podaní <b>Saténových Rúk</b> a temperament a podtatranskú živelnosť predvedú <b>Lomnické Čháve</b>. Koncerty budú <b>v nedeľu 8. decembra v nízkoprahovej nocľahárni sv. Vincenta de Paul od 14.00</b>. Súčasťou akcie bude aj <b>beseda</b> o bezdomovectve, <b>výstava fotiek, videoprojekcie a detský kútik </b>(v ktorom sa predstaví <b>Notový Danny </b>a divadlo<b> Ministerstvo nápadov</b><b>)</b>. Vstup na koncert je podobne ako po minulé roky bezplatný. Dobrovoľným príspevkom môžete pomôcť ľuďom bez domova.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574722240.'"/>
      </figure>
      <p>Na koncerte Doma Dobre, v klube De Drie Gezusters, v školskom autobuse či na hlavnom stagei Pohody... Kdekoľvek sa objaví holandská ska-rocková zostava <b>Bazzookas</b>, prinesie nákazlivú radosť z hrania a neskutočnú energiu. Pred Pohodou 2016 ich u nás nepoznal takmer nikto, no po festivale sme mali na nich azda najviac pozitívnych reakcií. Náklonnosť bola zjavne vzájomná, keďže kapela udelila Pohode na Reeperbahne v roku 2017 Bazzookas Award pre najlepší festival, na akom hrali. Všetko potrebné vám o nich prezradí video zo série <a href="https://youtu.be/nKh_6ABQy9A">Pohoda acoustic session</a> či ich vlastné <a href="https://www.youtube.com/watch?v=e53QBrepNCU&amp;fbclid=IwAR3aMZDTSUq5XOidAjDMeEI-Ai8uhcCtd7cQ02Y-amDdWaV1j742hl-RB64">aftermovie z minuloročnej Pohody</a>. Neskutočnú muzikantskú, no najmä ľudskú veľkosť prejavili na minuloročnom koncerte Doma Dobre. Nielen že merali cestu z Holandska a za vystúpenie si nevzali ani cent, no dali show s takým nasadením, ako keby hrali pre najväčších promotérov a vydavateľov. Sme preto veľmi radi, že pre návštevníkov koncertu Doma Dobre a klientov nízkoprahovej nocľahárne príde zahrať opäť táto skvelá partia.</p>
      <figure>
        <iframe src="https://www.youtube.com/embed/nKh_6ABQy9A" width="560" height="315" data-service="Youtube" scrolling="no"/>
      </figure>
      <p> </p>
      <p>Gypsy Band <b>Lomnické Čháve </b>zaplnili a vyžmýkali NAY tanečný dom na Pohode v roku 2017. Šéfredaktor portálu Music Festival Wizard koncert opísal ako najlepšiu tanečnú zábavu daného ročníka. O rok neskôr k nám prišli s dokumentom režiséra Ladislava Kaboša s názvom Kapela. Pár hodín po nej na hlavnom pódiu odpálili energickú tancovačku, keď zahrali počas Vítania slnka s doposiaľ azda najväčšou účasťou. O pár dní zahrajú na Bašaveli v rámci podujatia Roma Spirit, na ktoré idú aj ako kapela s nomináciou v kategórii Kultúra (za autentickú a živelnú hudobnú produkciu a prezentáciu rómskej kultúry). Aktuálne pracujú na nových piesňach, prvom videoklipe a predvedú sa aj na koncerte Doma Dobre.</p>
      <p><b>Saténové Ruky</b> hudobne charakterizujú jednoduché gitarové riffy a rock and rollový drive. Na konte majú výborné albumy <i><b>Bozkávam</b></i> a <i><b>Tretí album</b></i> či nový single „Gravitácia“ a „37°C“. Na ich koncertoch je super najmä zjavná radosť členov kapely z toho, čo robia (potvrdili to na Pohode v rokoch 2016, 2017 a 2018). Ako aj povedal Vlado Janček v rozhovore pre Newsound: „Ten pocit, keď človek drží v ruke vlastný vinyl, alebo keď na jeho koncert prídu aj iní ľudia ako kolegovia z roboty, stojí fakt za to.“ Vladovi tak určite spravíte radosť, keď prídete na ich koncert do Nocľahárne sv. Vinceta de Paul.</p>
      <p>Do nocľahárne sa <b>dostanete spojmi 61 a 96, </b>pričom od zastávky <b>Fafruny</b> si môžete prejsť cestu, ktorú si každý večer a ráno prejdú klienti nocľahárne. V uliciach Bratislavy sa pohybuje okolo 4 000 ľudí bez domova. Služby nízkoprahovej nocľahárne využíva každoročne viac ako 1 000 ľudí. Pracovníci organizácie Depaul Slovensko sa starajú o to, aby ľuďom bez domova poskytli teplo, stravu a základné služby bez ohľadu na to, v akom stave prídu. Okrem iného tu dostanú hygienické potreby a v prípadne záujmu i sociálne poradenstvo a pomoc pri hľadaní práce. Tešíme sa na vás.</p>
      <p>
        <b>Ako môžete pomôcť?</b>
      </p>
      <ul>
        <li>Vstup na koncert je bezplatný, <b>počas koncertu môžete venovať dobrovoľný príspevok</b>, vďaka ktorému pracovníci Depaul Slovensko zabezpečia ľuďom bez domova nocľah alebo jedlo</li>
        <li><b>Poslaním prázdnej SMS na číslo 827</b> podporíte prácu s ľuďmi bez domova sumou 3 €</li>
        <li>Prispieť môžete aj neobmedzene cez <a href="http://www.depaulslovensko.sk/"><b><b>www.depaulslovensko.sk</b></b></a></li>
        <li><b>Príspevkom v Depaul stánku</b> – za čo dostanete pekné tričko, tašku, odznak</li>
      </ul>
      <p>
        <b>Program koncertu Doma dobre (8.12.2019) </b>
      </p>
      <ul>
        <li>14.00 – 14.45 Lomnické Čháve</li>
        <li>15.15 – 16.00 Saténové Ruky</li>
        <li>16.30 – 17.20 Bazzookas </li>
      </ul>
      <p>
        <u>
          <b>Doprava</b>
        </u>
      </p>
      <ul>
        <li>
          <b>Link na mapu: <a href="https://goo.gl/2H9XBW">https://goo.gl/2H9XBW</a></b>
        </li>
        <li>Súradnice GPS: 48.177219, 17.188832</li>
      </ul>
      <p><i><b>MHD: </b></i>Autobusy 61 a 96 (zastávka Fafruny), potom peši do nocľahárne, je to asi 1 km</p>
    </article>
  </body>
</html>