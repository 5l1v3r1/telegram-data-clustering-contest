<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700029/%D8%A7%D8%AE%D8%B1%D8%A7%D8%AC-%D9%88%D8%B2%DB%8C%D8%B1-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AF%D9%84%DB%8C%D9%84-%D9%85%D8%AE%D8%A7%D9%84%D9%81%D8%AA-%D8%A8%D8%A7-%D8%AA%D8%B1%D8%A7%D9%85%D9%BE"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="اخراج وزیر نیروی دریایی آمریکا به دلیل مخالفت با ترامپ"/>
    <meta property="og:description" content=" وزیر نیروی دریایی آمریکا به دلیل مخالفت با ترامپ و اصرار بر اخراج یک نظامی متهم به جنایت جنگی اخراج شد."/>
  </head>
  <body>
    <article>
      <h1>اخراج وزیر نیروی دریایی آمریکا به دلیل مخالفت با ترامپ</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040315_785.jpg"/>
      </figure>
      <p> وزیر نیروی دریایی آمریکا به دلیل مخالفت با ترامپ و اصرار بر اخراج یک نظامی متهم به جنایت جنگی اخراج شد.</p>
      <p>به گزارش ایرنا به نقل از خبرگزاری آسوشیتدپرس، «مارک اسپر» وزیر دفاع آمریکا و رئیس پنتاگون بامداد دوشنبه وزیر نیروی دریایی ارتش ایالات متحده را در ارتباط با پرونده موسوم به SEAL اخراج کرد.</p>
      <p>«جاناتان هافمن» سخنگوی پنتاگون گفت که «ریچارد اسپنسر» وزیر نیروی دریایی آمریکا به دلیل "بی‌صداقتی" در مذاکراتش با کاخ سفید در ارتباط با پرونده SEAL دیگر نزد اسپر مورد اعتماد نبود.</p>
      <p>هافمن گفت که اسپنسر با درخواست رئیس پنتاگون استعفای خود را تقدیم کرد.</p>
      <p>پرونده SEAL مربوط به «ادوارد گالاگر» عضو یگان SEAL در نیروی دریایی ارتش آمریکا است که متهم به ارتکاب جنایت جنگی است اما تنها در یک فقره تخلف کوچک، گناهکار شناخته شده است.</p>
      <p>گالاگر به کاهش درجه محکوم شده بود، اما دونالد ترامپ رئیس جمهوری آمریکا بر اجرا نشدن این حکم تأکید کرد. وی پنجشنبه گذشته در توئیتی خواستار انصراف نیروی دریایی از اجرای این حکم شد.</p>
      <p>با این حال، نیروی دریایی ارتش آمریکا تلاش تازه‌ای را برای کاهش درجه گالاگر و ۳ عضو دیگر نیروهای SEAL و اخراج آنها آغاز کرده است.</p>
      <p>یک مقام ارشد پنتاگون که خواست نامش فاش نشود، گفت: ماندن یا اخراج گالاگر به تصمیم هیأتی از افسران SEAL نیروی دریایی بستگی دارد که ماه دسامبر تشکیل جلسه خواهد داد.</p>
      <p>رسانه‌ها پیشتر گزارش دادند که اسپنسر توئیت ترامپ را یک فرمان رسمی نمی‌داند و گفته است که برای اقدام در ارتباط با گالاگر به دستور رسمی نیازی ندارد.</p>
      <p>گالاگر ۱۵ سال است که در یگان کماندویی SEAL خدمت می‌کند. وی متهم شده بود که سال ۲۰۱۷ یک زندانی داعشی را در عراق با ضربات چاقو کشته است. او به تلاش برای قتل سایر غیرنظامیان و کارشکنی در اجرای عدالت نیز متهم شده بود.</p>
      <p>دادگاهی در آمریکا در ماه ژوئیه وی را از این اتهامات تبرئه اما صرفاً به این متهم کرد که با همقطارانش با جسد یک عضو داعش عکس گرفته است.</p>
      <p>گالاگر یکی از سه نظامی متهم به جنایت جنگی است که هفته گذشته توسط ترامپ مورد عفو قرار گرفتند.</p>
    </article>
  </body>
</html>