<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939481/%D8%A8%D8%AD%D8%B1%D8%A7%D9%86-%D8%A7%DB%8C%D8%B1%D8%A7%D9%86%DB%8C%D9%85%D8%AF%DB%8C%D8%B1%DB%8C%D8%AA-%D8%AA%D8%B9%D9%88%DB%8C%D9%82%DB%8C%D8%AA%D8%A7%D8%AE%DB%8C%D8%B1%DB%8C-%D9%88-%D8%AA%D8%AD%D9%82%DB%8C%D8%B1%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="بحران ایرانی:مدیریت تعویقی،تاخیری و تحقیری!"/>
    <meta property="og:description" content="نتیجه این تعویق ها و تاخیرها در نهایت تحقیر مردم ایران است.هیچ شهروندی تمایل ندارد به خاطر کاستی ها،ندانم کاری ها و پشت هم اندازی های مسئولانش کار و زندگی را تعطیل کند و به خیابان روانه شود.همه هم می دانند دامنه اعتراضات قابل مهار نخواهد بود و ممکن است هر کسی به هر نحوی از این اعتراضات استفاده خودش را بکند. اما می شود ملتی را که خودش را تحقیر شده به واسطه ندانم کاری مدیرانش می داند را سرزنش کرد؟"/>
  </head>
  <body>
    <article>
      <h1>بحران ایرانی:مدیریت تعویقی،تاخیری و تحقیری!</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>نتیجه این تعویق ها و تاخیرها در نهایت تحقیر مردم ایران است.هیچ شهروندی تمایل ندارد به خاطر کاستی ها،ندانم کاری ها و پشت هم اندازی های مسئولانش کار و زندگی را تعطیل کند و به خیابان روانه شود.همه هم می دانند دامنه اعتراضات قابل مهار نخواهد بود و ممکن است هر کسی به هر نحوی از این اعتراضات استفاده خودش را بکند. اما می شود ملتی را که خودش را تحقیر شده به واسطه ندانم کاری مدیرانش می داند را سرزنش کرد؟</i>
      </p>
      <p><b>سید مسلم بهشتی نژاد-</b> یک جستجوی ساده در آرشیوهای دور و نزدیک نشان می دهد که اغلب بحران های کوتاه مدت و یا میان مدتی که جامعه ایرانی را درگیر خود کرده است،اتفاقا حاصل جهل و یا عدم آگاهی مدیران و مسئولان نیست،چه اینکه نتیجه این جستجو نشان می دهد که آنان خیلی پیشتر و عمیق تر ریشه مشکلات را شناخته و راه درمان آن را هم می دانند؛اما تاخیر و تعویق تصمیمات بزرگ،مساله ای است که پاشنه آشیل،مدیران ایرانی است.نمونه آن همین قیمت بنزین!برای پی بردن به بحران امروز،لازم نیست راه خیلی دوری برویم. کافی است برگردیم به اواخر دولت اصلاحات!</p>
      <p>سال 1383 در آخرین سال دولت آقای خاتمی،در حالی که قیمت بنزین از 16 تومان سال اول دولت اصلاحات به 80 تومان رسیده بود(افزایشی 500 درصدی در حدود 8 سال)مجلس هفتم به ریاست دکتر حداد عادل از طرحی رونمایی کرد که بعدها به طرح تثبیت قیمت ها موسوم شد؛طرحی که حداد عادل آن را در آستانه انتخابات ریاست جمهوری سال 1384 هدیه مجلس به مردم نام نهاد. این طرح در واقع با اصلاح ‌ ماده‌ (3) قانون‌ برنامه‌ چهارم‌ توسعه‌ اقتصادي‌، اجتماعي‌ و فرهنگي‌ جمهوري‌ اسلامي‌ ايران‌ میسر شد.بر اساس ماده سوم برنامه چهارم توسعه بنا بود که قیمت بنزین بر مبنای عمده فروش قیمت فوب خلیج فارس تعیین شود و از عواید آن برای اقدامات جبرانی برای اقشار ضعیف،استفاده شود و مساله بنزین در طول برنامه چهارم یک بار برای همیشه حل شود. اما دغدغه های انتخاباتی که در سر دکتر حداد عادل و دکتر احمد توکلی بود،این جراحی اقتصادی را در سالهایی که اوج قیمت نفت بود به محاق برد.</p>
      <p>با هدایت این دو نفر که در آن زمان از سران اصولگرای مجلس بودند،ماده واحده ماده‌ (3) قانون‌ برنامه‌ چهارم‌ توسعه‌ اقتصادي‌، اجتماعي‌ و فرهنگي‌ جمهوري‌ اسلامي‌ ايران‌ مصوب‌ 11/6/1383 به‌ شرح‌ زير اصلاح‌ شد:</p>
      <p>«قيمت‌ فروش‌ بنزين‌، نفت‌گاز، نفت‌ سفيد، نفت‌ كوره‌ و ساير فرآورده‌هاي‌ نفتي‌، گاز، برق‌ و آب‌، همچنين‌ نرخ‌ خدمات‌ فاضلاب‌، ارتباطات‌ تلفن‌ و مرسولات‌ پستي‌ در سال‌ اول‌ برنامه‌ چهارم‌، قيمت‌هاي‌ پايان‌ شهريور 1383 خواهد بود».</p>
      <p>بدین سان قیمت بنزین که به تدریج بنا بود در سالهای اوج درآمدهای نفتی واقعی شود،به تعویق انداخته شد و مردم در سالهای 83،84 و85، بنزین را با قیمت ثابت 100 تومان به ازای هر لیتر دریافت می کردند تا اینکه در سال 1386 سهمیه بندی بنزین آغاز شد.اما طی همین سالها هم قیمت بنزین سهمیه ای در سالهای 86،87،88،87 و 88 هم همان 100 تومان سابق باقی ماند.در سال 1389،قیمت بنزین ناگهان چهار برابر شد و به 400 تومان رسید؛این قیمت در دولت احمدی نژاد باقی ماند تا اینکه در سال 93،دولت روحانی بنزین سهمیه ای را 700 تومان و آزاد را 1000 تومان اعلام کرد و یک سال بعد با این ادعا که سهمیه بندی بنزی فساد زا است،اصل سهمیه بندی،کارت سوخت و همه متعلقات آن را از بین برد و طی سالهای 94،95،96،97 و تا میانه های سال 1398،بنزین را با قیمت ثابت 1000 تومان در اختیار مردم قرار دارد و به ناگاه با افزایش پنجاه درصدی در شصت لیتر بنزین مجددا سهمیه ای بنزین را به 1500 تومان و با افزایش 200 درصدی به 300 تومان در قیمت آزاد رساند.</p>
      <p>در هر دو مورد،این تعویق و تاخیرها،نه مصلحت کشور بلکه نگاه دولت و مجلس مستقر به انتخابات،تعیین کننده افزایش یا ثبات قیمت بنزین و البته بحران های بعدی ناشی از آن بوده است.هدیه آقای حداد عادل و احمدی توکلی به مردم برای ارائه طرح تثبیت قیمت ها به مردم نبود، بلکه هدیه به خودشان در مجلس و دولتی بود که بنا بود متکی بر رفتار پوپولیستی همین مجلس سر کار بیاید و مردم باید شیرینی تثبیت قیمت را در سالهای ابتدایی زمامداری احمدی نژاد حس می کردند و اگر خود احمدی نژاد هم حرکتی در جهت هدفمندی یارانه ها انجام نمی داد،شاید تا آخر دوران ریاست جمهوری اش مجلس تمایل داشت که همینه ایده پوپولیستی با تعویق و تاخیر در جراحی اقتصادی کشور،همچنان جریان داشته باشد.</p>
      <p>دولت روحانی و مجلس امیدی و اعتدالی، از این حیث حتی بدتر از دولت و مجلس اصولگرایان عمل کرده است.آنان نیز برای آنکه مردم در سالهای اول ریاست جمهوری حسن روحانی و همچنین مجلس اعتدالی،دهان مردم را شیرین کنند،وظایف اساسی خویش را به تعویق و تاخیر انداختند.وقتی در کشوری در دو سال اول ریاست جمهوری فردی،دهان مردم باید با تعویق و تاخیر اصلاحات اساسی،شیرین شود،حتما در دو سال بعد باید با همین تعویق و تاخیر،زمینه انتخاب شدن رئیس جمهور را در دوره بعد فراهم کرد.این تعویق ها و تاخیرها،در نهایت اما برای کشور بحران درست می کند؛همان گونه که در گذشته کرد و همان گونه که امروز هم تولید بحران کرده است.</p>
      <p>نتیجه این تعویق ها و تاخیرها و بحران ها،در نهایت تحقیر مردم ایران است.هیچ شهروندی تمایل ندارد به خاطر کاستی ها،ندانم کاری ها و پشت هم اندازی های مسئولانش کار و زندگی را تعطیل کند و به خیابان روانه شود.همه هم می دانند دامنه اعتراضات قابل مهار نخواهد بود و ممکن است هر کسی به هر نحوی از این اعتراضات استفاده خودش را بکند. اما می شود ملتی را که خودش را تحقیر شده به واسطه ندانم کاری مدیرانش می داند را سرزنش کرد؟مطلب حاضر فقط روزنه ای بسیار کوچکی بود از آنچه که مصالح شخصی مقامات و جناح ها،مصالح مردم و کشور را به محاق برده است!چه باید کرد؟!آیا در این کشور مردان و زنان آزاده ای که بتوانند مسئولیت را برای انجام دادن کارهای بزرگ قبول کنند،وجود ندارند؟آیا کشور ما به تعداد انگشتان دو دست انسان هایی توانمند که بتوانند مصالح کشور را بر مصالح خود مقدم بشمرند،ندارد؟</p>
    </article>
  </body>
</html>