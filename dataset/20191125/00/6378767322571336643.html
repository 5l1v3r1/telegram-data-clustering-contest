<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/juncker-a-tusk-pogratulovali-iohannisovi-k-vitazstvu-vo-volbach-cl722911.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Juncker a Tusk pogratulovali Iohannisovi k víťazstvu vo voľbách"/>
    <meta property="og:description" content="24hod.sk - Juncker a Tusk pogratulovali Iohannisovi k víťazstvu vo voľbách - Novozvolený rumunský prezident Klaus Iohannis máva svojím priaznivcom krátko po zverejnení výsledkov prieskumu v druhom kole prezidentských volieb 24. novembra 2019 v Bukurešti."/>
  </head>
  <body>
    <article>
      <h1>Juncker a Tusk pogratulovali Iohannisovi k víťazstvu vo voľbách</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Novozvolený rumunský prezident Klaus Iohannis máva svojím priaznivcom krátko po zverejnení výsledkov prieskumu v druhom kole prezidentských volieb 24. novembra 2019 v Bukurešti.</b><br/>Bukurešť 25. novembra (TASR) - Predseda Európskej rady Donald Tusk a predseda Európskej komisie Jean-Claude Juncker pogratulovali Klausovi Iohannisovi k znovuzvoleniu v rumunských prezidentských voľbách, pričom vyzdvihli jeho proeurópske postoje. V pondelok o tom informovala agentúra DPA.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718259.'"/>
      </figure>
      <p>Tusk vo svojom liste Iohannisovi napísal, že posledných päť rokov oceňoval jeho <i>"pevnú oddanosť európskym hodnotám a prosperujúcemu Rumunsku v EÚ"</i>.<br/><br/>Juncker zasa vo svojej gratulácii zdôraznil, že <i>"silná podpora"</i>, ktorú Iohannisovej proeurópskej agende vyjadrili Rumuni vo voľbách, <i>"prichádza v dôležitej chvíli"</i>.<br/><br/>Po spočítaní 99,67 percenta hlasov viedol Iohannis so ziskom 65,88 percenta hlasov pred svojou protikandidátkou Vioricou Dancilaovou zo Sociálnodemokratickej strany (PSD), ktorú podporilo 34,12 percenta voličov.<br/><br/>Iohannis, ktorého podporuje vládnuca Národná liberálna strana (PNL), je podľa DPA považovaný za proeurópskeho liberála zo strednej vrstvy.<br/><br/>Oficiálne výsledky rumunských prezidentských volieb by mali byť známe v priebehu niekoľkých dní.<br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>