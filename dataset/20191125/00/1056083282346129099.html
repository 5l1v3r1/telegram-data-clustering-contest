<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401916/%D8%B5%D8%AF%D9%88%D8%B1-%D9%86%D8%B2%D8%AF%DB%8C%DA%A9-%D8%A8%D9%87-%DB%B7%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%AD%D9%82-%D8%A8%DB%8C%D9%85%D9%87-%D8%AF%D8%B1-%DB%B7-%D9%85%D8%A7%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T00:38:00+00:00"/>
    <meta property="og:title" content="صدور نزدیک به ۷۰۰ میلیارد تومان حق بیمه در ۷ ماه"/>
    <meta property="og:description" content="بیمه سامان در هفت ماهه امسال در حالی بیش از ۶۹۲ میلیارد تومان حق بیمه صادر کرده که مجبور به پرداخت خسارتی در حدود ۳۰۹ میلیارد تومان شده است و حجم قابل توجهی از این درآمد و پرداخت خسارت مربوط به رشته بیمه درمان بوده است."/>
  </head>
  <body>
    <article>
      <h1>صدور نزدیک به ۷۰۰ میلیارد تومان حق بیمه در ۷ ماه</h1>
      <address><time datetime="2019-11-25T00:38:00+00:00">25 Nov 2019, 00:38</time> by <a rel="author">سید امیرحسین لواسانی</a></address>
      <p>بیمه سامان در هفت ماهه امسال در حالی بیش از ۶۹۲ میلیارد تومان حق بیمه صادر کرده که مجبور به پرداخت خسارتی در حدود ۳۰۹ میلیارد تومان شده است و حجم قابل توجهی از این درآمد و پرداخت خسارت مربوط به رشته بیمه درمان بوده است.</p>
      <p>به گزارش ایسنا، بررسی صورت‌های مالی شرکت‌های فعال در صنعت بیمه نشان از آن دارد که عموم شرکت‌ها فعالیت خود را به چند رشته بیمه‌ای خاص همچون درمان، ثالث اجباری و زندگی معطوف کرده‌اند که بیمه سامان نیز از این قاعده مستثنی نبوده و بررسی فعالیت هفت ماهه این شرکت در سال جاری نشان از آن دارد که ۷۱ درصد از حق بیمه صادره این شرکت مربوط به سه رشته درمان، زندگی – اندوخته‌دار و ثالث اجباری بوده است که در کنار آن ۸۵ درصد از خسارت این شرکت در مدت مذکور نیز مربوط به همان ها بوده است.</p>
      <p>این در حالی است که شرکت بیمه سامان در سال جاری رشته درمان و زندگی که در سایر شرکت‌ها به صورت غیرانفرادی به مشتریان عرضه می‌شود را به صورت انفرادی پوشش می‌دهد که با توجه به صورت مالی شرکت در هفت ماهه امسال می‌توان گفت که این موضوع بیشترین درآمد و بیشترین خسارت پرداختی را برای این شرکت به همراه داشته است.</p>
      <p>شرکت بیمه سامان از ابتدای امسال تا پایان مهرماه ۲۲۷ میلیارد و ۸۹۱ میلیون و ۶۰۰ هزار تومان از محل رشته بیمه درمان حق بیمه صادر کرده است که در همین مدت در این بخش ۲۰۲ میلیارد و ۳۲۴ میلیون تومان خسارت پرداخت کرده که ۶۵ درصد از خسارت پرداختی این شرکت را شامل می‌شود.</p>
      <p>همچنین این شرکت در بخش بیمه زندگی ۲۱۲ میلیارد و ۲۸۲ میلیون تومان حق بیمه صادر کرده که ۳۱ درصد از حق بیمه‌های صادره کل شرکت را به خود اختصاص داده است و در سوی مقابل در این بخش با سهم ۱۵ درصدی، ۴۵ میلیارد و ۱۲۵ میلیون و ۲۰۰ هزار تومان خسارت پرداخت کرده است.</p>
      <p>شرکت بیمه سامان همچنین در رشته ثالث اجباری ۴۹ میلیارد و ۸۵۴ میلیون و ۳۰۰ هزار تومان حق بیمه صادر کرده که این میزان از صدور حق بیمه در مجموع هفت درصد از حق بیمه صادره این شرکت را در مدت هفت ماهه تشکیل داده است و این در حالی است که این بخش در مدت مذکور با پرداخت ۱۴ میلیارد و ۴۳۳ میلیون و ۶۰۰ هزار تومان، پنج درصد حجم خسارت‌های این شرکت را به خود اختصاص داده است.</p>
      <p>در مجموع، این شرکت در هفت ماهه امسال ۳۹۲ میلیارد و چهار میلیون و ۲۰۰ هزار تومان حق بیمه صادر کرده که در همین مدت ۳۰۹ میلیارد و ۸۰۲ میلیون و ۶۰۰ هزار تومان خسارت پرداخت کرده است.</p>
      <p>انتهای پیام</p>
    </article>
  </body>
</html>