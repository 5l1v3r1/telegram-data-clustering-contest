<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3774496,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="גיא ברעם נגד חברת המסכים ויז'ואלד: &quot;לא שילמתם עמלות על התקנת מסכים אצל לקוחותי&quot;"/>
    <meta property="og:description" content="במסגרת סכסוך עסקי בין הפרסומאי גיא ברעם לחברת המסכים הגדולה בישראל הוגשו תביעות הדדיות. לטענת ברעם, החברה לא שילמה לו עמלות על התקנת מסכים אצל לקוחותיו - בהם המיליארדר טדי שגיא ומייסד צ'ק פוינט גיל שוויד. מנגד תובעת אותו החברה על כך שלא שילם לה על עמדות טעינה למכשירים סלולריים שהוא רכש ממנה והציב בנתב&quot;ג"/>
  </head>
  <body>
    <article>
      <h1>גיא ברעם נגד חברת המסכים ויז'ואלד: "לא שילמתם עמלות על התקנת מסכים אצל לקוחותי"</h1>
      <h2>במסגרת סכסוך עסקי בין הפרסומאי גיא ברעם לחברת המסכים הגדולה בישראל הוגשו תביעות הדדיות. לטענת ברעם, החברה לא שילמה לו עמלות על התקנת מסכים אצל לקוחותיו - בהם המיליארדר טדי שגיא ומייסד צ'ק פוינט גיל שוויד. מנגד תובעת אותו החברה על כך שלא שילם לה על עמדות טעינה למכשירים סלולריים שהוא רכש ממנה והציב בנתב"ג</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">גולן חזני</a></address>
      <p>סכסוך עסקי בין הפרסומאי גיא ברעם לבין חברת המסכים הדיגיטלים הגדולה בישראל, ויז'ואלד. ברעם תובע את ויז'ואלד שבבעלות זיו הראל על כך שלא שילמה לו עמלות אף שהתקינה מסכים אצל לקוחותיו, בהם המיליארדר טדי שגיא.  </p>
      <p>ויז'ואלד הגישה באמצעות עו"ד נפתלי לוין, תביעה נגד ברעם על כך שלא העביר אליה 231 אלף שקל עבור 40 עמדות טעינה למכשירים סלולאריים שרכש ממנה ושהוצבו על ידו בנתב"ג.</p>
      <figure>
        <img src="https://images1.calcalist.co.il/PicServer3/2016/12/21/689826/CAL0128681_l.jpg"/>
        <figcaption>גיא ברעם <br/>צילום: עמית שעל</figcaption>
      </figure>
      <p>בתביעה טוען ברעם באמצעות עו"ד נתי אגמון ועדיה ולטמן, כי תיווך בין טדי שגיא לויז'ואלד שהתקינה מסך ענק בביתו של שגיא בעלות של כ-900 אלף שקל ובגינה הוא זכאי לעמלה של 12%.</p>
      <p>ברעם מציין כי בין לקוחותיו מצויים רשת הקניונים של עזריאלי, בעלי צ'ק פוינט גיל שוויד וחנויות ג'יימס ריצ'רדסון.</p>
      <p>ברעם טוען כי סיכם עם החברה על גובה העמלות שיקבל כבר ב-2013, אולם הסיכום מעולם לא עלה על הכתב. הוא מציג בתביעתו תכתובות וואטסאפ בינו לבין בעלי ויזו'אלד זיו הראל, וכן חשבוניות בגין תשלומי עמלות שקיבל על תיווך להתקנת מסכים אצל לקוחותיו.</p>
      <p>ויז'אולד מכחישה את טענותיו של ברעם וטוענת שלא נחתם שום הסכם כתוב עמו. מנגד ברעם מכחיש את האמור בתביעתה של ויז'ואלד, וטוען שמעולם לא חתם עם החברה על עסקה בעניין עמדות הטעינה בנתב"ג.</p>
      <p>מברעם נמסר בתגובה: "תביעתנו מדברת בעד עצמה".</p>
    </article>
  </body>
</html>