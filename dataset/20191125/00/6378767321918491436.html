<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/tesla-ziskala-za-3-dni-200-000-objednavok-na-cybertruck-cl722884.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Tesla získala za 3 dni 200.000 objednávok na Cybertruck"/>
    <meta property="og:description" content="24hod.sk - Tesla získala za 3 dni 200.000 objednávok na Cybertruck - Automobilka Tesla získala v priebehu troch dní 200.000 objednávok na elektrický pick-up Cybertruck. Uviedol to v nedeľu (24. 11.) na sociálnej sieti Twitter jej ..."/>
  </head>
  <body>
    <article>
      <h1>Tesla získala za 3 dni 200.000 objednávok na Cybertruck</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Automobilka Tesla získala v priebehu troch dní 200.000 objednávok na elektrický pick-up Cybertruck. Uviedol to v nedeľu (24. 11.) na sociálnej sieti Twitter jej ...</b><br/>Los Angeles 25. novembra (TASR) - Automobilka Tesla získala v priebehu troch dní 200.000 objednávok na elektrický pick-up Cybertruck. Uviedol to v nedeľu (24. 11.) na sociálnej sieti Twitter jej generálny riaditeľ Elon Musk.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574700785.'"/>
      </figure>
      <p>Musk pravidelne zverejňuje informácie o Cybertrucku od jeho uvedenia na trh vo štvrtok 21. novembra. V predchádzajúcom tweete cez víkend tvrdil, že spoločnosť Tesla prijala 146.000 objednávok a v nedeľu večer túto informáciu aktualizoval a napísal, že už eviduje 200.000 objednávok.<br/><br/>Na webových stránkach spoločnosti sa pritom píše, že za rezerváciu objednávky na Cybertruck, ktorého cena sa bude začínať na úrovni 39.900 USD (36.082,47 eura), sa vyžaduje okamžitá platba vo výške 100 USD.<br/><br/>Odhalenie nového futuristického vozidla Cybertruck pritom sprevádzali nepríjemnosti, keďže sa jeho nerozbitné pancierové sklo pri testoch rozbilo. Aj celkový vzhľad elektrického vozidla znepokojil Wall Street, v dôsledku čoho akcie automobilky v závere minulého týždňa klesli o 6,1 %.<br/><br/>Musk sa pri predstavovaní svojho elektrického pick-upu sústredil na konštrukciu, výkon a životnosť bežných malých nákladných vozidiel, v snahe otriasť ich pozíciou na americkom trhu. Trh s týmto typom áut je totiž v USA jedným z najziskovejších v rámci automobilového trhu a roky mu dominujú modely spoločností Fjord Motor, Generál Motors a Fiat Chrysler Automobiles.<br/><br/>Musk v separátnom tweete uviedol, že Cybertruck je na istý čas posledný nový produkt Tesly. Automobilka plánuje začať s jeho výrobou do konca roku 2021.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>