<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/11/1841197/Spanielsko-zadrzalo-ponorku--sokujuci-nalez--Prepravovala-viac-ako-tri-tony-kokainu"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Španielsko zadržalo ponorku, šokujúci nález: Prepravovala viac ako tri tony kokaínu"/>
    <meta property="og:description" content="MADRID - Španielske úrady zadržali v nedeľu pri severozápadnom pobreží krajiny ponorku s nákladom kokaínu, ktorá priplávala z Južnej Ameriky. S odvolaním sa na pondelkové informácie od miestnych predstaviteľov o tom napísala agentúra AFP."/>
  </head>
  <body>
    <article>
      <h1>Španielsko zadržalo ponorku, šokujúci nález: Prepravovala viac ako tri tony kokaínu</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Španielsko zadržalo ponorku, šokujúci nález: Prepravovala viac ako tri tony kokaínu</h3>
      <p>
        <i>MADRID - Španielske úrady zadržali v nedeľu pri severozápadnom pobreží krajiny ponorku s nákladom kokaínu, ktorá priplávala z Južnej Ameriky. S odvolaním sa na pondelkové informácie od miestnych predstaviteľov o tom napísala agentúra AFP.</i>
      </p>
      <p>Ponorka podľa španielskych médií prepravovala viac ako tri tony kokaínu, ktorý pochádzal z Kolumbie. Plavidlo k pobrežiu španielskeho autonómneho spoločenstva Galícia priplávalo z Južnej Ameriky. Polícia podľa AFP zatkla v rámci nedeľňajšej operácie dve osoby.</p>
      <p>Pašeráci drog, najmä z Kolumbie, boli viackrát prichytení pri tom, ako využívali ponorky na prevoz kokaínu do Mexika a odtiaľ ďalej do USA. Ak sa informácie o povahe nákladu potvrdia, pôjde o prvý prípad zadržania ponorky využívanej na pašovanie drog do Španielska, uvádza agentúra AP.</p>
      <p>Galícia je podľa AFP hlavným vstupným miestom pre pašerákov kokaínu do Európy. Španielsko bolo minulý rok po Belgicku druhou členskou krajinou EÚ s najvyšším množstvom zhabaného kokaínu.</p>
    </article>
  </body>
</html>