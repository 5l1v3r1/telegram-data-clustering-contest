<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/kontrola-pip-w-mzk-w-opolu-kierowcy-mieli-mnostwo-zaleglych-urlopow-rekordzista-az-67/ar/c1-14605633"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Kontrola PIP w MZK w Opolu. Kierowcy mieli mnóstwo zaległych urlopów. Rekordzista aż 67!"/>
    <meta property="og:description" content="Pod koniec wakacji ponad setka pracowników Miejskiego Zakładu Komunikacyjnego w Opolu miała pięć lub więcej dni niewybranych urlopów. Większość stanowili kierowcy – wynika z kontroli Państwowej Inspekcji Pracy. W spółce wprowadzono plan naprawczy."/>
  </head>
  <body>
    <article>
      <h1>Kontrola PIP w MZK w Opolu. Kierowcy mieli mnóstwo zaległych urlopów. Rekordzista aż 67!</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Piotr Guzik</a></address>
      <ul>
        <li>
          <a href="https://nto.pl/">Nowa Trybuna Opolska</a>
        </li>
        <li>
          <a href="https://nto.pl/wiadomosci/">Wiadomości</a>
        </li>
        <li>
          <a href="https://nto.pl/wiadomosci/opole/">Opole</a>
        </li>
      </ul>
      <h3>Kontrola PIP w MZK w Opolu. Kierowcy mieli mnóstwo zaległych urlopów. Rekordzista aż 67!</h3>
      <figure>
        <img src="https://d-pt.ppstatic.pl/kadry/k/r/1/2c/f3/5d0e1df9e6c1d_icon.jpg"/>
      </figure>
      <p>25.11.2019Zaktualizowano 25.11.2019</p>
      <p>
        <b>Pod koniec wakacji ponad setka pracowników Miejskiego Zakładu Komunikacyjnego w Opolu miała pięć lub więcej dni niewybranych urlopów. Większość stanowili kierowcy – wynika z kontroli Państwowej Inspekcji Pracy. W spółce wprowadzono plan naprawczy.</b>
      </p>
      <p>Kontrola PIP w MZK trwała od początku sierpnia do pierwszych dni października. Obejmowała sprawdzenie przestrzegania czasu pracy w zakładzie, wynagradzania jak i odbioru dni wolnych.</p>
      <h4>Kontrola PIP: Duże zaległości w urlopach w MZK</h4>
      <p>I w tym ostatnim przypadku kontrolerzy dopatrzyli się poważnego problemu. Okazało się bowiem, że na koniec wakacji na 324 pracowników MZK aż 114 z nich miało pięć lub więcej zaległych dni urlopu do wybrania. W przypadku części z nich stwierdzono, że posiadają pełny urlop (czyli 26 dni wolnego) za lata 2018 i 2017, a także częściowo za 2016 r.</p>
      <p>Kontrolerzy stwierdzili, że większość pracowników posiadających zaległości to <a href="https://gratka.pl/praca?q=kierowca#utm_medium=alz&amp;utm_source=nto.pl&amp;utm_campaign=artykul">kierowcy autobusów</a>. Rekordzista posiadał 67 dni zaległego urlopu. Były też dwie osoby posiadające po 59 takich dni oraz jedna mająca ich 58. W sumie stwierdzono, że 39 pracowników ma 26 lub więcej dni urlopów do wybrania.</p>
      <p>W protokole pokontrolnym czytamy, że pracodawca tłumaczył tę sytuację brakami personalnymi, absencjami chorobowymi wśród kierowców oraz powiększeniem Opola, co zaowocowało wydłużeniem szeregu linii autobusowych.</p>
      <p>Monika Krawczyk, zastępca Okręgowego Inspektowa Pracy w Opolu, informuje, że owocem kontroli jest zobowiązanie MZK do tego, aby zlikwidować zaległości urlopowe pracowników.</p>
      <p>- Istnieje bowiem poważne ryzyko, że najstarsze zaległości najzwyczajniej w świecie przepadną – stwierdza i zapowiada, że w spółce przeprowadzona będzie ponowna kontrola tej kwestii.</p>
      <h4>W MZK wprowadzono plan naprawczy</h4>
      <p>Na początku października średnia zaległość w dniach wolnych wśród kierowców wynosiła ponad 8 dni. Opolski ratusz informuje, że w spółce wprowadzono plan naprawczy i że średnia ta maleje.</p>
      <p>- W miesiącach wrzesień-październik łącznie udzielono 650 dni urlopu. W listopadzie z kolei udzielono dotychczas 208 dni, natomiast na grudzień już 300 dni urlopu – wylicza Katarzyna Oborska-Marciniak, rzecznik urzędu miasta.</p>
      <p>Tadeusz Stadnicki, prezes MZK, przekonuje, że zaległości urlopowe to przede wszystkim efekt braku kierowców na rynku pracy przy znaczącej fluktuacji pracowników. - Na przykład w latach 2017 i 2018 stosunek pracy został zakończony z 52 osobami, w tym 20 osób odeszło na emeryturę, a rynek niewiele oferował – wskazuje.</p>
      <p>W MZK na początku tego roku na etatach zatrudnionych było 160 kierowców. - Obecnie to już 180 etatów i dodatkowo 10 etatów na umowach cywilnoprawnych. W przeliczeniu na osoby zatrudnione to już liczba 214 kierowców – wylicza Tadeusz Stadnicki.</p>
      <p>Prezes MZK informuje, że spółka stara się pozyskiwać kierowców m.in. poprzez współpracę z Powiatowym Urzędem Pracy, a także program premiowania pracowników, którzy przyczynili się do rekrutacji nowych kierowców.</p>
      <h4>„Nadal brakuje kierowców”</h4>
      <p>Jak przyznaje Wiesław Wróblewski, przewodniczący rady nadzorczej MZK, firma nadal potrzebuje kierowców.</p>
      <p>- Co najmniej kilkunastu, jeśli chcemy myśleć o poprawie dostępności do usług spółki. Mowa tutaj przede wszystkim o zwiększeniu częstotliwości kursowania autobusów. Z badań wynika, że jest to coś bardzo oczekiwanego przez pasażerów. Jeśli jednak nie uda się zwiększyć zatrudnienia, to ten cel trudno będzie zrealizować – stwierdza.</p>
      <p>- Już obecne zatrudnienie jest na styku zapewnienia funkcjonowania obsługi autobusów przy obecnym kształcie linii i połączeń. Zwiększenie ilości zatrudnionych kierowców jest konieczne choćby dlatego, aby nie było sytuacji, jaka zdarzała się już w innych miastach z powodu braków kadrowych, czyli zawieszania pewnych linii bądź połączeń – przyznaje Wiesław Wróblewski.</p>
      <p>Podkreśla, że w radzie nadzorczej MZK jest przedstawiciel załogi zakładu. – I on nie sygnalizował, żeby w firmie były problemy z zaległościami urlopowymi czy z przemęczeniem kierowców – mówi.</p>
      <p>- W przestrzeni publicznej pojawiły się komentarze, że to właśnie było przyczyną wypadku autobusu MZK z połowy sierpnia, kiedy kierowca wjechał na posesję w Chróścinie. Jako rada natychmiast poleciliśmy zbadać tę kwestię. Ale okazało się, że kierowca ten w czerwcu był na dwutygodniowym urlopie i miał jeszcze trzy dni urlopu do wykorzystania – opisuje Wiesław Wróblewski.</p>
      <h4>Prezes: Zastrzeżenia tylko do urlopów</h4>
      <p>Tadeusz Stadnicki zaznacza, że firma nie udziela urlopów w sytuacji, gdy ten nie był wcześniej zaplanowany i nie można znaleźć zastępstwa. Wskazuje, że zgodnie z kodeksem pracy osoba pracująca w niedziele powinna korzystać co najmniej raz na cztery tygodnie z niedzieli wolnej od pracy.</p>
      <p>- Spółka zapewnia korzystniejszy rozkład i co trzecią niedzielę wolną. Ta kwestia nie dotyczy kierowców pracujących w przerywanym czasie pracy, na liniach szczytowych, oraz kierowców obsługujących autobusy przegubowe. W obu przypadkach pracują od poniedziałku do piątku – wylicza.</p>
      <p>Prezes MZK zauważa, że kontrole PIP prowadzone w spółce w 2019 trwały łącznie trzy miesiące i miały bardzo szeroki, wielowątkowy charakter. – Obejmowały całokształt działalności spółki i prowadzonej aktualnie modernizacji zajezdni. Natomiast końcowe wnioski inspektorów pracy obejmują wyłącznie uwagi w odniesieniu do kwestii wykorzystania zaległych urlopów pracowników – stwierdza.</p>
    </article>
  </body>
</html>