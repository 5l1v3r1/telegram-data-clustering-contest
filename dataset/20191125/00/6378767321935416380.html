<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/katar-vyrazne-zvysi-produkciu-skvapalneneho-zemneho-plynu-cl722867.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Katar výrazne zvýši produkciu skvapalneného zemného plynu"/>
    <meta property="og:description" content="24hod.sk - Katar výrazne zvýši produkciu skvapalneného zemného plynu - Katar výrazne zvýši produkciu skvapalneného zemného plynu (LNG), ktorá je už teraz najväčšia na svete, vďaka bohatším zásobám suroviny. Oznámil to v pondelok minister ..."/>
  </head>
  <body>
    <article>
      <h1>Katar výrazne zvýši produkciu skvapalneného zemného plynu</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Katar výrazne zvýši produkciu skvapalneného zemného plynu (LNG), ktorá je už teraz najväčšia na svete, vďaka bohatším zásobám suroviny. Oznámil to v pondelok minister ...</b><br/>Druha 25. novembra (TASR) - Katar výrazne zvýši produkciu skvapalneného zemného plynu (LNG), ktorá je už teraz najväčšia na svete, vďaka bohatším zásobám suroviny. Oznámil to v pondelok minister energetiky Sad al-Kaabi.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574694100.'"/>
      </figure>
      <p>Podľa jeho slov Katar do roku 2027 zvýši produkciu LNG zo súčasných 77 miliónov ton ročne na 126 miliónov ton/rok. Emirát v Perzskom zálive pôvodne avizoval nárast produkcie do roku 2024 na 110 miliónov ton ročne.<br/><br/>Minister nezverejnil žiadne údaje o očakávaných investíciách potrebných na splnenie nového cieľa. Povedal však, že preukázané zásoby plynu v tzv. Severnom poli, o ktoré sa Katar delí s Iránom, sú vyššie, ako sa odhadovalo, zhruba v objeme 50 biliónov kubických metrov (m3). Takmer všetky katarské zásoby plynu sa nachádzajú v Severnom poli, najväčšom plynovom poli na svete.<br/><br/><i>„Štúdie a skúšobné vrty potvrdili schopnosť produkovať veľké množstvá plynu po rozšírení Severného poľa až po oblasť blízko priemyselného centra Ras Laffan,"</i> uviedol minister. Okrem toho toto pole obsahuje aj 70 miliárd barelov (1 barel = 159 litrov) kondenzátov alebo skvapalneného zemného plynu a veľké množstvo LPG (liquefied/light petroleum gas - skvapalnený ropný plyn), etánu a hélia. <i>„Toto sú veľmi dôležité zistenia, ktoré budú mať veľký pozitívny vplyv na katarský plynárenský priemysel,“</i> povedal al-Kaabi.<br/><br/>Malý emirát, ktorý susedia v Perzskom zálive od júna 2017 bojkotujú, denne vyprodukuje aj vyše 500.000 barelov ropy. Nové plány zvýšia celkovú produkciu uhľovodíkov v Katare približne na 6,7 milióna barelov ropného ekvivalentu denne zo súčasných 4,6 milióna.<br/><br/>Plyn podporil hospodársky rast Kataru, ktorý sa tak stal jednou z najbohatších krajín sveta, čo mu pomohlo úspešne sa uchádzať o finále svetového pohára vo futbale v roku 2022.<br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>