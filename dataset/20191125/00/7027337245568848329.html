<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700122/%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%A8%D8%A7%D8%B4%DA%AF%D8%A7%D9%87-%D9%81%D9%88%D9%84%D8%A7%D8%AF-%D9%87%D8%B1-%D8%AC%D8%A7-%D9%85%D8%AF%DB%8C%D8%B1-%D9%85%DB%8C%E2%80%8C%D8%B4%D9%88%D9%85-%D8%A7%D8%B4%D8%AA%D8%A8%D8%A7%D9%87%D8%A7%D8%AA-%D8%AF%D8%A7%D9%88%D8%B1%DB%8C-%D8%B2%DB%8C%D8%A7%D8%AF-%D9%85%DB%8C%E2%80%8C%D8%B4%D9%88%D8%AF%D9%85%D8%B3%D8%A6%D9%88%D9%84%DB%8C%D8%AA%DB%8C-%D8%AF%D8%A7%D8%B4%D8%AA%D9%85-%D9%88%DB%8C%D9%84%D9%85%D9%88%D8%AA%D8%B3-%D8%B1%D8%A7-%D8%A7%D9%86%D8%AA%D8%AE%D8%A7%D8%A8-%D9%86%D9%85%DB%8C%E2%80%8C%DA%A9%D8%B1%D8%AF%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="مدیرعامل باشگاه فولاد: هر جا مدیر می‌شوم اشتباهات داوری زیاد می‌شود/مسئولیتی داشتم ویلموتس را انتخاب نمی‌کردم"/>
    <meta property="og:description" content="سال گذشته اشتباهات داوری باعث شد مربی‌مان را در نیم فصل اول از دست بدهیم. الان هم دو هفته است اشتباهات داوری برای فولاد زیاد شده و این ذهن من را به سمتی می‌برد که فوتبال را کنار بگذارم."/>
  </head>
  <body>
    <article>
      <h1>مدیرعامل باشگاه فولاد: هر جا مدیر می‌شوم اشتباهات داوری زیاد می‌شود/مسئولیتی داشتم ویلموتس را انتخاب نمی‌کردم</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>سال گذشته اشتباهات داوری باعث شد مربی‌مان را در نیم فصل اول از دست بدهیم. الان هم دو هفته است اشتباهات داوری برای فولاد زیاد شده و این ذهن من را به سمتی می‌برد که فوتبال را کنار بگذارم.</b>
      </p>
      <figure>
        <img src="https://cdn.asriran.com/files/fa/news/1398/9/4/1040643_265.jpg"/>
      </figure>
      <p>مدیرعامل باشگاه فولاد خوزستان گفت: سیستم کمک داور ویدئویی زمانی به درد ما می‌خورد که اشتباهات کم باشند.<br/><br/>به گزارش فارس، سعید آذری در گفت‌وگو با برنامه تهران ورزشی در مورد بازی روز گذشته فولاد مقابل ذوب‌آهن اظهار داشت: نیمه اول ذوبی‌ها خیلی خوب بازی کردند و بچه‌های ما دستورات تاکتیکی نکونام را نتوانستند اجرا کنند اما نیمه دوم در اختیار بچه‌های ما بود. دو سه موقعیت خوب داشتیم که متاسفانه تبدیل به گل نشد. یک بازی پایاپای و شرافتمندانه بود که ذوب‌آهن از فرصت‌هایش بهتر استفاده کرد و به پیروزی رسید.</p>
      <p>آذری ادامه داد:شاید این تقدیر خدا بود که نمی‌خواست تیمی که حدود 14 سال برایش زحمت کشیدم را به دست من و به دست تیمی که مدیرش هستم در سراشیبی سقوط بیشتری قرار دهد. باید مقابل تقدیر خدا سر تسلیم فرود آوریم و از بچه‌ها و جواد نکونام تشکر می‌کنم. باید در ادامه مسابقات قدرتمندانه‌تر کار کنیم و به ذوب‌آهن هم تبریک می‌گویم. این تیم به گفته AFCبهترین تیم ایران در سال 2019 بوده و برعکس فولاد در هر پست دو سه بازیکن فوق‌العاده دارد. ما یک تیم تقریبا معمولی هستیم. باید این را بپذیریم و من از روز اول این را گفته‌ام. نیاز به پیشرفت داریم که این کار نکونام را سخت کرده و امیدوارم در نیم فصل دوم با تقویت تیم روند خوبی که نکونام رقم زده ادامه دهیم.</p>
      <p>مدیرعامل باشگاه فولاد خوزستان در مورد اینکه به نظر نمی‌رسد از باخت دیروز ناراحت باشد، گفت: من می‌توانم برای فولاد خیلی ناراحت باشم که دو هفته است در حقش اجحاف می‌شود. متاسفانه در بازی هفته گذشته و دیروز باید حداقل از هر بازی یک امتیاز می‌گرفتیم. نمی‌دانم چرا هر کجا مدیر می‌شوم اشتباهات داوری برایش زیاد می‌شود. سال گذشته اشتباهات داوری باعث شد مربی‌مان را در نیم فصل اول از دست بدهیم. الان هم دو هفته است اشتباهات داوری برای فولاد زیاد شده و این ذهن من را به سمتی می‌برد که فوتبال را کنار بگذارم. چون مثل اینکه جایی که من باشم داوران زیاد خوششان نمی‌آید که اشتباه نکنند! شما ببینید روز گذشته زاهدی‌فر روی یک صحنه صد در صدی نه 200 درصدی پنالتی، چشمش را بست!</p>
      <p>آذری در مورد اینکه این اشتباهات داوری برای همه تیم‌ها وجود دارد،‌ خاطر نشان کرد:‌ جالب است کارشناسان اشتباهات را تائید می‌کنند. زمانی ما فکر می‌کردیم تقصیر اصفهانیان یا رفعتی است اما الان هم که ممبینی آمده تفاوت خاصی صورت نگرفته است. با آنها که صحبت می کنیم می‌گویند ناظر داوری از بازی راضی بود. قاعدتا ناظران داوری نمی‌توانند از عملکرد داور شما اظهار نارضایتی کنند و آن را زیر سؤال ببرند اما در واقع این اشتباهات به پیکره تیم‌ها ضربه وارد می‌کند. متاسفانه اگر این رویه باشد نه تنها شاهد عوض شدن مربیان خواهیم بود و ضررهای میلیاردی به تیم‌ها وارد می‌شود بلکه ساختار باشگاه‌ها هم نابود می‌شود.</p>
      <p>وی در مورد اینکه فریدون اصفهانیان گفته بود فصل بعد قطعا سیستم کمک داور ویدئویی در فوتبال ایران استفاده می‌شود،‌تاکید کرد:‌ نمی‌دانم سازو کار آن چطور است. اگر ما VAR را بیاوریم فکر می‌کنم هر دو دقیقه باید بازی را متوقف کنیم و به سراغ آن برویم. VAR زمانی به درد می‌خورد که اشتباهات کم باشد. در دنیا این سیستم را برای اشتباهات تاثیر گذار آوردند مثل گل ویمبلی در سال 1966 . ما بدیهیاتی را اشتباه می‌کنیم که نیاز به VAR ندارد.</p>
      <p>وی افزود: شما وقتی یک وسیله کمک آموزشی را می‌آورید خیلی خوب است اما اینکه کی مستقر شود محل بودجه آن کجاست و به چه شکلی آن را آموزش دهید مهم است. امیدوارم صحبت‌های اصفهانیان مثل صحبت‌های قبلش نباشد و حرف‌هایی که می‌زند مستند باشد.</p>
      <p>مدیرعامل باشگاه فولاد خوزستان در مورد اینکه سرمربی این تیم اعلام کرده ممکن است در نیم فصل دست به تغییراتی بزند، گفت:‌من با نکونام برای برنامه نیم فصل صحبت کردیم اما هنوز کسی در لیست ورودی یا خروجی او نیست. اینکه نکونام برنامه‌ای را پیش خودش داشته باشد صد در صد مشخص است اما کسی را در لیست خروج قرار نداده است. او هنوز لیست نداده و این طبیعت فوتبال است. برای همین ما یک نیم فصل تابستانی و یک نیم فصل زمستانی داریم که تیم‌ها نقاط ضعف و قوت خودشان را بپوشانند و این اتفاق در فولاد هم خواهد افتاد.</p>
      <p>وی در پاسخ به این سؤال که آیا سرمربی تیم در مورد بازیکن خاصی صحبت کرده است،‌یا خیر،‌اظهار داشت:‌اگر هم صحبت کرده باشد محرمانه است. قاعدتا مدیری مثل من برای نیم فصل از مربی‌اش برنامه خواسته ولی فعلا کسی در لیست فروش قرار ندارد.</p>
      <p>آذری در مورد حمایت از سرمربی تیم عنوان کرد: حمایت از یک سرمربی به عملکردش برمی‌گردد. عملکرد نکونام با این تیم متوسطی که دارد و 16 امتیازی که گرفته و در دو بازی که حداقل باید از آنها یک امتیاز می‌گرفته خوب بوده و مطمئنم اگر مهره‌های بهتری داشت می‌توانست بهتر کار کند. بضاعت فولاد همین بوده است. بچه‌های تیم تا به حال تلاش کرده‌اند و 16 امتیاز جمع کرده‌اند.</p>
      <p>وی افزود: زمانی شما به این تحلیل می‌رسید که یک مربی توان جمع کردن یک تیم را ندارد و تیمش از 11 بازی حدود 10 امتیاز جمع کرده و این شما را امیدوار نمی‌کند اما مدیری که هر روز سر تمرین است و می‌بیند سرمربی با چه شیوه‌ای تلاش می‌کند از آن طرف اشتباهات سهوی داوران به او ضربه می‌زند برای چه بار مالی اضافه به باشگاه تحمیل کند، و سرمربی را عوض کند؟!</p>
      <p>مدیرعامل باشگاه فولاد خوزستان در پاسخ به این سؤال که اگر مسئولیتی در فدراسیون فوتبال داشت آیا مارک ویلموتس را در شرایط فعلی عوض می‌کرد، گفت: من اگر مسئولیتی در فدراسیون فوتبال داشم ویلموتس را انتخاب نمی‌کردم.</p>
    </article>
  </body>
</html>