<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/na-malte-udelili-milost-udajnemu-sprostredkovatelovi-vrazdy-novinarky-cl722924.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Na Malte udelili milosť údajnému sprostredkovateľovi vraždy novinárky"/>
    <meta property="og:description" content="24hod.sk - Na Malte udelili milosť údajnému sprostredkovateľovi vraždy novinárky - Daphne Caruanová Galiziová, foto z archívu."/>
  </head>
  <body>
    <article>
      <h1>Na Malte udelili milosť údajnému sprostredkovateľovi vraždy novinárky</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Daphne Caruanová Galiziová, foto z archívu.</b><br/>Valletta 25. novembra (TASR) - Melvin Theuma, ktorý je podozrivý z toho, že sprostredkoval vraždu maltskej investigatívnej novinárky Daphne Caruanovej-Galiziovej, dostal milosť od prezidenta Malty Georgea Vellu. S odvolaním sa na zdroje z prostredia maltskej polície o tom v pondelok informovala agentúra Reuters.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574722477.'"/>
      </figure>
      <p>Tento krok podľa agentúry znamená, že Theuma poskytol vyšetrovateľom dôkazy, ktoré by mohli byť na súde použité v snahe odsúdiť objednávateľa vraždy.<br/><br/>Ako pripomína Reuters, podľa maltskej legislatívy udeľuje milosť prezident na návrh vlády. Ak vláda udelenie milosti navrhne, hlava štátu nemôže jej udelenie odmietnuť.<br/><br/>Theuma, ktorého polícia zadržala 14. novembra v súvislosti s vyšetrovaním údajného prania špinavých peňazí, ponúkol, že výmenou za omilostenie poskytne informácie o vražde Caruanovej-Galiziovej. Miestne médiá v tejto súvislosti uviedli, že svoje tvrdenia vie podložiť nahrávkami a textovými správami.<br/><br/>Krátko po tom, ako maltský premiér Joseph Muscat oznámil, že bude zvažovať milosť pre Theumu, došlo v stredu ráno v súvislosti s vraždou novinárky k zatknutiu významného podnikateľa Yorgena Fenecha. Ten, rovnako ako Theuma, požiadal o milosť výmenou za poskytnutie informácií.<br/><br/>Podnikateľ Fenech je riaditeľom konzorcia, ktoré v roku 2013 vyhralo tender maltskej vlády na výstavbu plynovej elektrárne. Je aj majiteľom spoločnosti 17 Black, ktorá údajne vyplácala tajné finančné odmeny maltskému ministrovi cestovného ruchu Konradovi Mizzimu a šéfovi Muscatovej kancelárie Keithovi Schembrimu.<br/><br/>V sobotu v súvislosti s vraždou novinárky polícia vypočula maltského ministra hospodárstva Christiana Cardonu. Ministerstvo neskôr zverejnilo vyhlásenie, podľa ktorého <i>"Chrisa Cordonu požiadali, aby vysvetlil niektoré podrobnosti vrátane špekulácií"</i>, ktoré sa v súvislosti s jeho osobou v minulosti šírili. O čo konkrétne išlo, ministerstvo neuviedlo.<br/><br/>Caruanová-Galiziová, ktorá písala protikorupčný blog a viedla vyšetrovanie škandálu Panama Papers na Malte, prišla o život v októbri 2017 pri výbuchu bomby nastraženej v jej automobile.<br/><br/>Jej vražda šokovala Európu a vyvolala otázky o fungovaní právneho poriadku v tejto stredomorskej ostrovnej krajine. Trojicu mužov podozrivých z priamej účasti na vražde zatkli o mesiac po vražde.<br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>