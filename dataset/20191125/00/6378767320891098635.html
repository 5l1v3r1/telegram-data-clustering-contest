<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/strateny-zajko-na-islande-spisovatelka-diana-maslejova-uvadza-kniznu-novinku-strateny-zajko-na-islande-cl722796.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Stratený zajko na Islande – spisovateľka Diana Mašlejová uvádza knižnú novinku Stratený zajko na Islande"/>
    <meta property="og:description" content="24hod.sk - Stratený zajko na Islande – spisovateľka Diana Mašlejová uvádza knižnú novinku Stratený zajko na Islande - Obľúbená spisovateľka Diana Mašlejová má knižnú novinku! Jej stratený zajko sa tentoraz zatúlal až na severný koniec Európy."/>
  </head>
  <body>
    <article>
      <h1>Stratený zajko na Islande – spisovateľka Diana Mašlejová uvádza knižnú novinku Stratený zajko na Islande</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p>
        <b>Obľúbená spisovateľka Diana Mašlejová má knižnú novinku! Jej stratený zajko sa tentoraz zatúlal až na severný koniec Európy.</b>
      </p>
      <p>V poradí už druhé knižné dobrodružstvá obľúbeného ušatého plyšáka nesú názov Stratený zajko na Islande a očakávaná kniha vychádza vo vydavateľstve Albatros s krásnymi ilustráciami talentovanej výtvarníčky Adely Režnej. Prvá kniha Stratený Zajko v Paríži zaujala detského diváka hneď po svojom vydaní v roku 2017 a ako priznáva sama autorka, aj jej prirástla k srdcu.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574683542.'"/>
      </figure>
      <p>„Zajko sa stal mojím obľúbeným knižným hrdinom. Vždy keď cestujem, predstavujem si, čo by tu asi robil, keby sa stratil. Dodnes ho nosím všade so sebou“ priznáva Diana Mašlejová. A prečo sa jej príbeh odohráva až na ďalekom Islande? „Keď sme navštívili tento nádherný ostrov, vládla tam tajuplná atmosféra a miestni nám rozprávali o troloch a elfoch. Už vtedy sa mi v hlave začal tvoriť nový dej. No a keď sme potom pricestovali na grécky ostrov Hydra, zbadala som dievčatko, ktoré v ruke držalo majú plyšovú zajačicu. Odvšadiaľ na ňu gánili mačky. A tam niekde pribudla do deja malá zajačica Klárka, ktorá zajka sprevádza na jeho nových dobrodružstvách."</p>
      <p> </p>
      <p>Stratený zajko na Islande je pôvabná knižka, ktorá rozpráva príbeh o priateľstve, láske, tolerancii a potrebe konať dobro. Podobne ako v predchádzajúcej knihe Stratený Zajko v Paríži, hrá dôležitú úlohu potreba prekonať strach v prospech lásky a pre druhých. V Stratenom zajkovi na Islande malý čitateľ stretáva viacero zábavných postáv a prežije veľké cestovateľské dobrodružstvo.</p>
      <p>„Rozprávkový svet je kdesi vo mne. Vnímam okolie realistickými dospelými očami, ale rovnako rada naň pozerám aj cez priezor fantázie. Čo sa asi skrýva v tej starej škatuli, prečo ten vtáčik tak rýchlo odletel? Príbehy patria k môjmu životu, už som sa naučila s nimi žiť. Vidím ich všade a najradšej ich píšem pre deti."</p>
      <p> </p>
      <p>
        <i>Diana Mašlejová (1987) je slovenská rozprávkarka, literárna publicistka a popularizátorka detskej literatúry. Napísala dve knihy pre dospelých (Aj o vetre, Maják) a šesť kníh pre deti. Diana Mašlejová sa venuje písaniu, organizuje vzdelávacie projekty pre deti na rozvoj čitateľskej gramotnosti, pôsobí ako literárna publicistka. Rada cestuje, sedí na káve, rozpráva sa s priateľmi.</i>
      </p>
    </article>
  </body>
</html>