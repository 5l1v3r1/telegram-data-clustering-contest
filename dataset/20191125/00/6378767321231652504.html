<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/izraelsky-generalny-prokurator-premier-netanjahu-nemusi-odstupit-cl722965.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Izraelský generálny prokurátor: Premiér Netanjahu nemusí odstúpiť"/>
    <meta property="og:description" content="24hod.sk - Izraelský generálny prokurátor: Premiér Netanjahu nemusí odstúpiť - Na archívnej snímke Benjamin Netanjahu."/>
  </head>
  <body>
    <article>
      <h1>Izraelský generálny prokurátor: Premiér Netanjahu nemusí odstúpiť</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na archívnej snímke Benjamin Netanjahu.</b><br/>Jeruzalem 25. novembra (TASR) - Izraelský generálny prokurátor Avichaj Mandelblit v pondelok oznámil, že premiér Benjamin Netanjahu nemusí rezignovať po tom, ako bol obžalovaný z trestných činov korupcie.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574714294.'"/>
      </figure>
      <p>Mandelblit uviedol vo vyhlásení, že Netanjahu môže ostať dočasným predsedom vlády, aj keď ho pred niekoľkými dňami obžaloval z podvodu, porušenia dôvery a úplatkárstva.<br/><br/>Generálny prokurátor sa však nevyjadril k tomu, či si Netanjahu môže ponechať iné ministerské funkcie, pokým je obžalovaný.<br/><br/>Agentúra AP pripomína, že Netanjahu obvinenia odmietol ako pokus o prevrat a nechce odstúpiť. Uviedol, že proti obžalobe sa bude brániť z pozície predsedu vlády.<br/><br/>Izraelská opozičná koalícia Modrá a biela (Kachol lavan) vyzvala Netanjahua, aby sa vzdal svojich ministerských funkcií. Ide o post ministra práce, ministra zdravotníctva, ministra záležitostí diaspór a námestníka ministra poľnohospodárstva.<br/><br/>Podľa koalície však nie je nevyhnutné, aby Netanjahu momentálne odstúpil i z postu premiéra, pretože to nevyplýva z príslušného súdneho rozhodnutia.<br/><br/>Obžaloba Netanjahua podľa agentúry DPA ešte viac skomplikuje tvorbu novej izraelskej vlády. Tento rok sa v krajine konali už dvoje parlamentné voľby. Politické strany však neboli schopné prekonať patovú situáciu pri tvorbe koalície.<br/><br/><br/><br/><br/><br/><br/><br/><br/><br/><br/><br/><br/><br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>