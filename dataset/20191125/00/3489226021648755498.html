<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/gia-adiafaneis-diadikasies-stoys-diorismoys-twn-dioikhtwn-sta-nosokomeia-kathgorei-thn-kybernhsh-o-syriza"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Για «αδιαφανείς διαδικασίες» στους διορισμούς των διοικητών στα νοσοκομεία κατηγορεί την κυβέρνηση o ΣΥΡΙΖΑ"/>
    <meta property="og:description" content="Για «αδιαφανείς διαδικασίες» στους διορισμούς των διοικητών στα νοσοκομεία του ΕΣΥ κατηγορεί την κυβέρνηση με ανακοίνωσή του το τμήμα υγείας του ΣΥΡΙΖΑ."/>
  </head>
  <body>
    <article>
      <h1>Για «αδιαφανείς διαδικασίες» στους διορισμούς των διοικητών στα νοσοκομεία κατηγορεί την κυβέρνηση o ΣΥΡΙΖΑ</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Για «αδιαφανείς διαδικασίες» στους διορισμούς των διοικητών στα νοσοκομεία του ΕΣΥ κατηγορεί την κυβέρνηση με ανακοίνωσή του το τμήμα υγείας του ΣΥΡΙΖΑ.</h4>
      <p>«Το προεκλογικό αφήγημα του Πρωθυπουργού για αξιοκρατία, αριστεία και διαφάνεια καταποντίζεται και με τις επιλογές των νέων διοικητών και αναπληρωτών διοικητών στα Νοσοκομεία του ΕΣΥ. Φαίνεται καθαρά ότι δεν τηρήθηκαν ούτε τα προσχήματα για μια στοιχειωδώς αξιοκρατική επιλογή» αναφέρει η ανακοίνωση, υπενθυμίζοντας ότι η προηγούμενη κυβέρνηση «είχε εφαρμόσει για πρώτη φορά μια ανοικτή διαδικασία επιλογής διοικητών και αναπληρωτών διοικητών με στόχο την τοποθέτηση ικανών, έντιμων και σχετικών με την υγεία ανθρώπων στη διοίκηση του ΕΣΥ».</p>
      <p>Όπως καταγγέλλει ο ΣΥΡΙΖΑ με τη νέα διαδικασία επιλογής «διορίζονται απόστρατοι αξιωματικοί, αποτυχημένοι πολιτευτές και κομματικά στελέχη, στην πλειοψηφία τους χωρίς προσόντα, άσχετοι με το χώρο της υγείας και της δημόσιας διοίκησης», ενώ επισημαίνει ότι «σκοπός της κυβέρνησης είναι η συρρίκνωση του ΕΣΥ και η αντανάκλασή τους θα είναι σε βάρος του δημόσιου συστήματος υγείας».</p>
      <p>«Ας μη γελιόμαστε λοιπόν, αυτή είναι η κατεύθυνση του Πρωθυπουργού και του Υπουργού Υγείας. Βολεύουμε τους δικούς μας ανθρώπους. Φτιάχνουμε το επιτελικό μας κράτος. Γράφουμε στα παλαιότερα των υποδημάτων μας την αξιοκρατία. Απογοητεύουμε τους νέους ανθρώπους με τα αυξημένα προσόντα, που αναζητούν την τύχη τους στο εξωτερικό.</p>
      <p>Απαξιώνουμε τις δημόσιες δομές υγείας και ανοίγουμε το δρόμο στον ιδιωτικό τομέα», τονίζει η ανακοίνωση του ΣΥΡΙΖΑ και προειδοποιεί ότι «σε αυτές τις αδιαφανείς διαδικασίες και επιλογές θα βρουν απέναντι, πρωτίστως τους εργαζόμενους του ΕΣΥ που απαιτούν διαφάνεια, έντιμη διαχείριση και αφοσίωση στη δημόσια περίθαλψη».</p>
      <p>
        <b>Διαβάστε επίσης: <a href="https://www.documentonews.gr/article/teligioridoy-asxetos-me-thn-ygeia-o-neos-dioikhths-toy-nosokomeioy-kastorias-h-aristeia-twn-koymparwn">Τελιγιορίδου: Άσχετος με την Υγεία ο νέος διοικητής του νοσοκομείου Καστοριάς - Η «αριστεία των κουμπάρων»</a></b>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>