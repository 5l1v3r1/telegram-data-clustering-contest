<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hdblog.it/smartphone/articoli/n513178/realme-x50-5g-android-caratteristiche-immagine/"/>
    <meta property="og:site_name" content="www.hdblog.it"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Realme X50 sarà il primo smartphone 5G del produttore cinese"/>
    <meta property="og:description" content="Realme scalda i motori in vista del lancio del suo primo smartphone compatibile con le reti di prossima generazione. Dopo aver introdotto a metà ottobre il top gamma X2 Pro, il produttore cinese anticipa l'arrivo di Realme X50 5G tramite Xu Qui Chase, CMO della compagnia e particolarmente attivo su Weibo con l'obiettivo di tenere alta l'attenzione nei confronti dei nuovi prodotti in uscita."/>
  </head>
  <body>
    <article>
      <h1>Realme X50 sarà il primo smartphone 5G del produttore cinese</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Salvatore Carrozzini</a></address>
      <p><b>Realme</b> scalda i motori in vista del lancio del suo primo smartphone compatibile con <a href="https://www.hdblog.it/5g/">le reti di prossima generazione</a>. <a href="https://www.hdblog.it/2019/10/15/realme-x2-pro-ufficiale-specifiche-immagini-prezzi/">Dopo aver introdotto a metà ottobre</a> <a href="https://www.hdblog.it/schede-tecniche/realme-x2-pro_i4190/">il top gamma X2 Pro</a>, il produttore cinese anticipa l'arrivo di <a href="https://www.hdblog.it/realme-x50-5g/"><b>Realme X50</b> <b>5G</b></a> tramite <i>Xu Qui Chase</i>, CMO della compagnia e particolarmente attivo su Weibo con l'obiettivo di tenere alta l'attenzione nei confronti dei nuovi prodotti in uscita.</p>
      <p>Le caratteristiche tecniche non sono note, ma l'<b>immagine teaser</b> mette bene in evidenza un dettaglio sul comparto <b>connettività</b>, ovvero la possibilità di <b>gestire le reti 5G SA (standalone) e NSA (non-standalone)*</b>. La data di arrivo è genericamente fissata per l'<b>inizio del prossimo anno</b>.</p>
      <figure>
        <img src="https://hd.tudocdn.net/884669?w=1000&amp;fit=clip"/>
      </figure>
      <p>La compatibilità con le reti di prossima generazione (sia SA, sia NSA*) è una caratteristica che in futuro, con il diffondersi delle apposite infrastrutture, ricorrerà in maniera sempre più frequente nella dotazione di serie degli smartphone, non solo quelli di fascia alta.</p>
      <p>Qualcomm ha <a href="https://www.hdblog.it/2019/09/06/qualcomm-5g-2020-snapdragon-6-7-ifa/">già reso noto di voler introdurre SoC Snapdragon serie 7 e 6 destinati ai terminali 5G medio gamma</a>, e Mediatek si appresta a sollevare il sipario su un <a href="https://www.hdblog.it/hardware/articoli/n512323/mediatek-26-novembre-processore-5g/">nuovo chipset mobile 5G - è atteso per domani</a> - con modem SA/NSA. Nel caso dell'X50 di Realme <b>non è ancora chiaro se ad alimentarlo si troverà un SoC Qualcomm o Mediatek</b>.</p>
      <p>C'è anche un altro dettaglio suggerito dall'immagine teaser, ovvero una <b>doppia fotocamera anteriore collocata nel display forato</b> - dando per buono che lo smartphone sia raffigurato frontalmente. I dettagli sul terminale si fermano per il momento qui. Realme X50 potrebbe condividere alcune caratteristiche con<a href="https://www.hdblog.it/smartphone/articoli/n512932/oppo-reno-3-series-dicembre-5g-coloros-7/"> </a><a href="https://www.hdblog.it/oppo-reno-3/">Oppo Reno 3</a>, <a href="https://www.hdblog.it/smartphone/articoli/n512932/oppo-reno-3-series-dicembre-5g-coloros-7/">preannunciato pochi giorni fa e atteso per dicembre</a> - anche in quel caso il produttore ha evidenziato in primo luogo la compatibilità con le reti 5G SA e NSA.</p>
      <p><a href="https://www.hdblog.it/2019/06/07/realme-smartphone-5g-2019/">Realme ha confermato a giugno scorso di voler arrivare tra i primi nel mercato dei terminali 5G</a>, nel frattempo la competizione, soprattutto nel mercato asiatico, si sta facendo più serrata.</p>
      <blockquote>
        <i>*Nota: i modem 5G NSA non necessitano di collegarsi ad un'infrastruttura di rete 4G per stabilire il collegamento alla rete 5G.</i>
      </blockquote>
      <p>Il top gamma con il miglior rapporto qualità/prezzo? <a href="https://www.hdblog.it/prezzi/Asus-ZenFone-6_i3998/">Asus ZenFone 6</a>, in offerta oggi da <a href="https://www.hdblog.it/clickgo/?id=3998&amp;pid=tc90AI01W1M00780&amp;nid=4141990879&amp;area=4&amp;prz=499&amp;hash=a0b90b06b11ab6fc12324319d1bd8972">ASUS eShop a <b>499 euro</b></a> oppure da <a href="https://www.hdblog.it/clickgo/?id=3998&amp;pid=do306458402&amp;nid=455512531&amp;area=4&amp;prz=559&amp;hash=b7f9e0111fcc6fd3ae51a0bb6748cec8">Unieuro a <b>559 euro</b></a>.</p>
      <p>
        <a href="https://www.xda-developers.com/realme-x50-will-be-realmes-first-smartphone-with-5g/">VIA</a>
      </p>
      <p>
        <a href="https://www.weibo.com/7034060236/IhOvQ9c3Z?type=comment#_rnd1574684710300">FONTE</a>
      </p>
    </article>
  </body>
</html>