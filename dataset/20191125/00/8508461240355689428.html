<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/loon-chce-pokryt-internetom-amazoniu-v-peru/"/>
    <meta property="og:site_name" content="TECHBOX"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Loon chce pokryť internetom Amazóniu v Peru"/>
    <meta property="og:description" content="Netradičné formy šírenia mobilného internetu zo vzduchu testoval Facebook, aj Google (Loon). Facebook rezignoval, Loon pracuje ďalej. Má ale perspektívu?"/>
  </head>
  <body>
    <article>
      <h1>Loon chce pokryť internetom Amazóniu v Peru</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Juraj Procházka</a></address>
      <p>
        <b>Digitálnych bielych miest je na zemskom povrchu viac, než by nám bolo milé. Ak nerátame satelitné pokrytie (zatiaľ len sieťou Iridium, prostredníctvom geostacionárnych družíc, alebo korporátnou sieťou <a href="https://techbox.dennikn.sk/temy/satelitny-internet-o3b-mpower-zlikviduje-digitalne-priepasti/">O3b mPOWER</a>), v riedko osídlených oblastiach môžeme na internet zabudnúť.</b>
      </p>
      <p>Jednou z možností riešenia mali byť solárne stratosférické drony, ktoré mali pri pomerne nízkych investíciách umožniť budovanie pokrytia rádiovými technológiami pre mobilné, alebo nomádske pripojenie. Facebook aj Google však od tejto koncepcie upustili skôr, než sa podarilo zrealizovať prvé siete.</p>
      <related>
        <a href="https://techbox.dennikn.sk/facebook-zastavil-projekt-dronov-aquila-o-internete-vsak-uvazuje-nadalej/"/>
      </related>
      <p>Google (respektíve Alphabet) sa už ale niekoľko rokov zaoberá aj myšlienkou šírenia <a href="https://loon.com/">mobilného pripojenia prostredníctvom stratosférických balónov</a> v rámci projektu Loon. Po testovacej prevádzke boli tieto balóny nasadené po prírodných katastrofách v Portoriku a v Peru, keď pozemná infraštruktúra nebola schopná zaisťovať fungovanie mobilných sietí.</p>
      <figure>
        <img src="https://techbox.dennikn.sk/wp-content/uploads/2019/11/Loon-pou%C5%BE%C3%ADvatelia.jpg"/>
        <figcaption>
          <cite>ZDROJ | Medium</cite>
        </figcaption>
      </figure>
      <p>Komerčné pokrytie pomocou balónového projektu pripravuje Loon aj v Keni a najnovšie prichádza správa o spolupráci s peruánskym poskytovateľom telekomunikačnej infraštruktúry Internet Para Todos Perú (IpT). Ten sa zameriava na budovanie sietí vo vidieckych oblastiach Peru a poskytuje ich na využitie mobilným operátorom.</p>
      <p>Dohoda spoločnosti Loon, ktorá je dcérskou spoločnosťou matky Google Alphabet, s IpT má umožniť prístup k pokrytiu 4G/LTE v oblastiach peruánskej Amazónie zvanej Loreto prostredníctvom mobilného operátora Telefónica de Perú. Projekt má odštartovať v priebehu roku 2020.</p>
      <figure>
        <img src="https://techbox.dennikn.sk/wp-content/uploads/2019/11/Loon-pokryt%C3%A1-oblas%C5%A5.jpg"/>
        <figcaption>Navrhovaný región pokrytia Loon v Peru.<cite>ZDROJ | Medium</cite></figcaption>
      </figure>
      <p>Podľa peruánskeho telekomunikačného regulátora Osiptel je penetrácia internetu v Lorete stokrát nižšia ako v hlavnom meste Lima. Obyvatelia tam nemajú ani spoľahlivý prístup k sieťam 3G a často nemajú vôbec žiadne mobilné pripojenie (teda ani GSM).</p>
      <p>Peru tak bude prvou krajinou Latinskej Ameriky, ktorá bude využívať riešenie konektivity Loon na trvalom základe.</p>
      <related>
        <a href="https://techbox.dennikn.sk/project-loon-signal-z-balonov-ktory-sluzi-uz-100-000-ludom/"/>
      </related>
      <p>Telefonica de Perú spolupracuje s Loon na testovacej prevádzke už od roku 2014 a dvakrát boli služby „balónového internetu“ poskytnuté obyvateľstvu v krízových situáciách. V roku 2017, keď povodne El Niño zničili časti severného Peru, Loon v spolupráci s Telefónicou zabezpečili pokrytie oblasti s rozlohou viac ako 40 000 km². Druhý prípad bol začiatkom tohto roka, keď Peru zasiahlo silné zemetrasenie a obe spoločnosti opäť zabezpečili núdzové pripojenie.</p>
      <figure>
        <iframe src="https://www.youtube.com/embed/G_oDVNSiycE" width="640" height="360" data-service="Youtube" scrolling="no"/>
      </figure>
      <p>Loon využíva stratosférické balóny vo výškach nad 20 km, ktoré ležia mimo leteckých koridorov a neovplyvňujú ich vrtochy počasia. Dokážu sa udržiavať v určenej oblasti využívaním vzdušných prúdov v rôznych výškach. Voči pozemným používateľom fungujú ako klasické základňové stanice siete LTE, zároveň medzi sebou vytvárajú bunkovú sieť a sú prepojené na chrbticovú sieť na zemi.</p>
      <p>Po uplynutí niekoľko mesačnej životnosti balóny riadene pristanú v riedko osídlených oblastiach, čo sa deje v koordinácii s riadením letovej prevádzky. Následne sú vyzdvihnuté na recykláciu.</p>
      <figure>
        <img src="https://techbox.dennikn.sk/wp-content/uploads/2019/11/Loon-po-prist%C3%A1t%C3%AD.jpg"/>
        <figcaption>Balón Loon po riadenom pristátí.<cite>ZDROJ | Medium</cite></figcaption>
      </figure>
      <p>Životaschopnosť projektu Loon už od začiatku vyvolávala otázniky a tie zostávajú aj dnes, napriek tomu, že komerčné nasadenia v Keni a v Peru sú na spadnutie.</p>
      <related>
        <a href="https://techbox.dennikn.sk/konkurencia-v-satelitnom-internete-starlink-od-spacex-ma-naskok/"/>
      </related>
      <p>Už pravdepodobne v roku 2020 spustí totiž služby satelitného internetu Starlink spoločnosť SpaceX, ktorá ešte v decembri chystá vypustenie tretej várky 60-tich satelitov. V priebehu niekoľkých rokov dosiahne prakticky globálne pokrytie s rýchlosťami, ktoré sú nad rámec možností LTE z balónov.</p>
      <p>Medzitým budú zrejme spustené aj konkurenčné satelitné siete Amazonu a OneWeb, takže biele miesta budú konečne vymazané a narastie tlak na zníženie ceny služieb. V takejto situácii Loon so svojou technológiou dokáže, podľa môjho názoru, satelitnému pripojeniu len ťažko konkurovať.</p>
      <footer>
        <b>Zdroj: </b>
        <a href="https://medium.com/loon-for-all/loon-signs-deal-to-bring-balloon-powered-internet-to-amazon-rainforest-region-in-peru-34696714976c">Medium</a>
      </footer>
    </article>
  </body>
</html>