<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200858"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="সাউথ এশিয়ান গেমস-২০১৯ বৃত্ত ভাঙতে চায় ভলিবল"/>
    <meta property="og:description" content="সাউথ এশিয়ান (এসএ) গেমসে ভলিবলের প্রাপ্তি শুধুই ব্রোঞ্জ। শেষবার পদক এসেছিল ১৯৯৯ সালে কাঠমান্ডু গেমসে। দীর্ঘ দুই দশকে চার আসরে ব্রোঞ্জের বৃত্ত ভাঙা দূরের কথা, কোনো পদকই মেলেনি! তবে নেপালে সেই ব্যর্থতা ঘুচাতে চায় ভলিবল ফেডারেশন। পুরুষ দলে তাদের প্রত্যাশা অন্তত ফাইনাল খেলা। ভলিবল দিয়ে এবারের এসএ গেমসের মিশন শুরু করবে বাংলাদেশ। মূলত ১লা ডিসেম্বর গেমসের উদ্বোধন হলেও ভলিবল ডিসিপ্লিনের খেলা শুরু হচ্ছে বুধবার। ১৯৮৭ সালে ভারতের কলকাতা, ’৯১ সালে শ্রীলঙ্কার কলম্বো এবং ১৯৯৯ সালে কাঠমান্ডুতে জেতা তিনটি ব্রোঞ্জপদক রয়েছে ভলিবলের ঝুলিতে। গত চার আসরের পদকখরা এবার ঘুচাতে চান হরষিতরা। ভেন্যু যে পয়মন্ত নেপাল। তবে আবহাওয়ার তারতম্য থাকলেও তা সামলে নিতে সেরাটা দেয়ার আশাবাদী খেলোয়াড়রা। শক্তির বিচারে ভারত, শ্রীলঙ্কা ও স্বাগতিক নেপাল এগিয়ে থাকলেও ভীত নয় লাল-সবুজের প্রতিনিধিরা। গেমস ভলিবলের ‘এ’ গ্রুপে ভারত ও স্বাগতিক নেপালের সঙ্গে লড়বে বাংলাদেশ। ‘বি’ গ্রুপে রয়েছে শ্রীলঙ্কা, পাকিস্তান ও মালদ্বীপ। বুধবার উদ্বোধনী ম্যাচেই স্বাগতিকদের দেখা মিলবে লাল সবুজের শিবিরের। ক’মাস আগে ইরানে প্রায় একমাসের অনুশীলনই বড় ভরসা ভলিবল কর্তাদের। একই ফিকশ্চারে…"/>
  </head>
  <body>
    <article>
      <h1>সাউথ এশিয়ান গেমস-২০১৯ বৃত্ত ভাঙতে চায় ভলিবল</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">স্পোর্টস রিপোর্টার</a></address>
      <p>সাউথ এশিয়ান (এসএ) গেমসে ভলিবলের প্রাপ্তি শুধুই ব্রোঞ্জ। শেষবার পদক এসেছিল ১৯৯৯ সালে কাঠমান্ডু গেমসে। দীর্ঘ দুই দশকে চার আসরে ব্রোঞ্জের বৃত্ত ভাঙা দূরের কথা, কোনো পদকই মেলেনি! তবে নেপালে সেই ব্যর্থতা ঘুচাতে চায় ভলিবল ফেডারেশন। পুরুষ দলে তাদের প্রত্যাশা অন্তত ফাইনাল খেলা।</p>
      <p>ভলিবল দিয়ে এবারের এসএ গেমসের মিশন শুরু করবে বাংলাদেশ। মূলত ১লা ডিসেম্বর গেমসের উদ্বোধন হলেও ভলিবল ডিসিপ্লিনের খেলা শুরু হচ্ছে বুধবার। ১৯৮৭ সালে ভারতের কলকাতা, ’৯১ সালে শ্রীলঙ্কার কলম্বো এবং ১৯৯৯ সালে কাঠমান্ডুতে জেতা তিনটি ব্রোঞ্জপদক রয়েছে ভলিবলের ঝুলিতে। গত চার আসরের পদকখরা এবার ঘুচাতে চান হরষিতরা।</p>
      <p>ভেন্যু যে পয়মন্ত নেপাল। তবে আবহাওয়ার তারতম্য থাকলেও তা সামলে নিতে সেরাটা দেয়ার আশাবাদী খেলোয়াড়রা। শক্তির বিচারে ভারত, শ্রীলঙ্কা ও স্বাগতিক নেপাল এগিয়ে থাকলেও ভীত নয় লাল-সবুজের প্রতিনিধিরা। গেমস ভলিবলের ‘এ’ গ্রুপে ভারত ও স্বাগতিক নেপালের সঙ্গে লড়বে বাংলাদেশ। ‘বি’ গ্রুপে রয়েছে শ্রীলঙ্কা, পাকিস্তান ও মালদ্বীপ। বুধবার উদ্বোধনী ম্যাচেই স্বাগতিকদের দেখা মিলবে লাল সবুজের শিবিরের। ক’মাস আগে ইরানে প্রায় একমাসের অনুশীলনই বড় ভরসা ভলিবল কর্তাদের। একই ফিকশ্চারে পড়েছে নারী ভলিবল দলও। তবে লাল-সবুজের নারী খেলোয়াড়রা নতুন বলে পদকের বিষয়ে অতটা আশাবাদি নন ফেডারেশনের কর্মকর্তারা। কারণ দু’বছর আগে গঠন হওয়া দলটি এখনো পরিপক্ক নয়। যদিও নেপালে একটি টুর্নামেন্ট খেলে এসেছেন সাহিদা পারভীনরা। তাছাড়া এ মাসেই ঘরের কোর্টে পাঁচ দলের বঙ্গমাতা আন্তর্জাতিক ভলিভল খেলেও কিছুটা অভিজ্ঞতা অর্জন করেছেন তারা। তবে গেমসে বাংলাদেশকে আগেভাগে বিদায় করে দেয়ার জন্য নেপাল ছক কষছে বলেও অভিযোগ ভলিবল ফেডারেশনের যুগ্ম সম্পাদক অ্যাডভোকেট ফজলে রাব্বি বাবুলের। তিনি বলেন, ‘আমরা জেনেছি, নেপালের সঙ্গে খেলার দিন স্বাগতিক দেশের রেফারি থাকবেন। যা কোনভাবেই মানা যায় না। এতে পক্ষপাতিত্বের সম্ভাবনা থাকে। তাই আমরা ম্যানেজার্স মিটিংয়ে বিষয়টি তুলে ধরবো। যাতে নিরপেক্ষ রেফারি দেয়া হয়। যদি নিরপেক্ষ রেফারি পাওয়া যায়, তাহলে আমি মনে করি বাংলাদেশ সেমিফাইনালে খেলতে পারবে এবং একটি ব্রোঞ্জপদক আনতে পারবে।’</p>
      <p>এই বিভাগের সর্বাধিক পঠিত</p>
    </article>
  </body>
</html>