<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939543/%D8%A8%D8%B1%D8%AE%D9%88%D8%B1%D8%AF-%D9%BE%D9%84%DB%8C%D8%B3-%D8%A8%D8%A7-%DB%8C%D8%A7%D8%AF%DA%AF%D8%A7%D8%B1%DB%8C%E2%80%8C%D9%86%D9%88%DB%8C%D8%B3%DB%8C-%D8%A8%D8%B1-%D8%A2%D8%AB%D8%A7%D8%B1-%D8%AA%D8%A7%D8%B1%DB%8C%D8%AE%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="برخورد پلیس با یادگاری‌نویسی بر آثار تاریخی"/>
    <meta property="og:description" content="اصلی ترین فلسفه وجودی حضور و فعالیت یگان حفاظت میراث فرهنگی حفاظت از آثار و میراث فرهنگی گذشتگان ماست و ماموران این یگان و ماموران پلیس صددرصد با چنین مواردی برخورد خواهند کرد."/>
  </head>
  <body>
    <article>
      <h1>برخورد پلیس با یادگاری‌نویسی بر آثار تاریخی</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>اصلی ترین فلسفه وجودی حضور و فعالیت یگان حفاظت میراث فرهنگی حفاظت از آثار و میراث فرهنگی گذشتگان ماست و ماموران این یگان و ماموران پلیس صددرصد با چنین مواردی برخورد خواهند کرد.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095286_180.jpg"/>
      </figure>
      <p>آسیب‌رساندن به آثار و بناهای تاریخی موضوع جدیدی نیست و هرچند وقت یکبار خبرهایی ازتخریب و آسیب‌رسیدن به یک بنا منتشر می‌شود، در این میان اما آنچه که بسیار به چشم می‌خورد یادگاری نویسی روی آثار و بناهای تاریخی است، موضوعی که رییس پلیس پیشگیری ناجا از برخورد با آن خبر داده و از شهروندان هم خواسته که هرگونه تخریب و تعرض به آثار تاریخی را به مرکز فوریت‌های پلیسی ۱۱۰ گزارش کنند.</p>
      <p>به گزارش «تابناک»، سردار محمد شرفی در گفت‌وگو با ایسنا در مورد اینکه آیا پلیس در مواردی مانند تخریب آثار تاریخی و نیز نوشتن یادگاری و آسیب زدن به این آثار ورود می‌کند گفت:‌ اصلی ترین فلسفه وجودی حضور و فعالیت یگان حفاظت میراث فرهنگی حفاظت از آثار و میراث فرهنگی گذشتگان ماست و ماموران این یگان و ماموران پلیس صددرصد با چنین مواردی برخورد خواهند کرد.</p>
      <p>رییس پلیس پیشگیری نیروی انتظامی ادامه داد:‌ در هرجایی میراث و آثار تاریخی نشان شده یا دارای سند، مورد هر نوع تعرض، تخریب و دست درازی از تخریب و سرقت گرفته تا نگارش یادگاری و کنده‌کاری قرار بگیرد، یگان حفاظت میراث فرهنگی موظف به برخورد با آن بوده و حتما با آن برخورد خواهد کرد.</p>
      <p>شرفی در مورد اینکه آیا مردم می‌توانند چنین مواردی را به پلیس گزارش کنند نیز گفت: ما از مردم می‌خواهیم که اگر با هرگونه تخریب، تعرض و دست درازی و ... به آثار تاریخی مواجه شدند موضوع را از طریق تماس با مرکز فوریت‌های پلیسی ۱۱۰ به ما گزارش کنند تا نسبت به برخورد با متخلفان اقدام شود.</p>
      <p>وی در مورد برخورد با قاچاق اشیای عتیقه نیز گفت: در این زمینه نیز ماموران پلیس پیشگیری و ماموران یگان حفاظت پلیس پیشگیری اقدامات قابل توجهی را انجام داده و تاکنون با موارد متعددی از قاچاق این آثار و نیز کلاهبرداری در این حوزه برخورد کرده‌اند.</p>
      <p>به گفته رییس پلیس پیشگیری ناجا مرکز فوریت‌های پلیسی ۱۱۰ علاوه بر اینکه با کلانتری‌ها و مراکز پلیس در ارتباط است، دارای ارتباط با یگان حفاظت نیز بوده و در صورت تماس شهروندان موضوعات مرتبط به آنان نیز اطلاع رسانی خواهد شد.</p>
    </article>
  </body>
</html>