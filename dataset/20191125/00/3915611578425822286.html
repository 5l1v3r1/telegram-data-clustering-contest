<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/google-uz-zase-zarizl-dalsi-sluzbu-cloud-print-skonci-za-rok/50705"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Google už zase zařízl další službu. Cloud Print skončí za rok"/>
    <meta property="og:description" content="Google je nechvalně známý tím, že každou chvíli zařízne některou ze svých služeb. Tentokrát to padlo na službu Google Cloud Print, která usnadňovala zasílání dokumentů k tisku na tiskárny přes cloud."/>
  </head>
  <body>
    <article>
      <h1>Google už zase zařízl další službu. Cloud Print skončí za rok</h1>
      <h2>Google je nechvalně známý tím, že každou chvíli zařízne některou ze svých služeb. Tentokrát to padlo na službu Google Cloud Print, která usnadňovala zasílání dokumentů k tisku na tiskárny přes cloud.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/milan-surkala/autor/" target="_blank">Milan Šurkala</a></address>
      <p>Pokud využíváte služby Googlu, opravdu nemáte ani trochu jistotu, zda ji Google brzy nezařízne. Pokud nejde o něco opravdu velkého jako Gmail, Mapy nebo Drive, kterým zrušení asi brzy nehrozí, mnoho jiných služeb Google spouští a ukončuje podle toho, jak se mu to hodí. Tentokrát tak bylo oznámeno, že skončí služba <b>Google Cloud Print</b>. Ta byla spuštěna v roce 2010 pro Chrome OS a umožňovala tisk na nejrůznějších tiskárnách (tehdy to Chrome OS neuměl), v roce 2013 se dostala i na Windows. Tato varianta ale nikdy neopustila stádium beta verze, přestože byla plně podporována mnoha výrobci tiskáren.<br/> </p>
      <figure>
        <img src="https://www.svethardware.cz/google-uz-zase-zarizl-dalsi-sluzbu-cloud-print-skonci-za-rok/50705/img/google-cloud-print.jpg"/>
      </figure>
      <p> <br/>A nyní je jasné, že už ji také nikdy ani neopustí. Uživatelé této služby mají ještě rok a pár týdnů funkčnosti, než bude 1. ledna 2021 definitivně odstavena. Pokud jste tak službu využívali k tisku z jiných zařízení (např. i z telefonu, aniž byste potřebovali fyzické připojení k tiskárně nebo tiskárna měla Wi-Fi), pak tedy máte zhruba rok na to, abyste si našli alternativní způsob tisku. Pokud jde o Chrome OS, Google slibuje další zlepšování možnosti tisku přímo v rámci tohoto operačního systému.<br/> <br/>Připomeňme, že Google Cloud Print fungoval tak, že se tisková úloha nahrála na cloud a pokud byl na počítači připojeném k tiskárně Google Chrome se zabudovaným tiskovým serverem této služby, úloha byla automaticky stažena z cloudu a vytištěna pomocí standardního tiskového mechanismu počítače a tiskárny. To, že Google už zase zařízl další službu, opět zvyšuje podezření, že se totéž může stát i s novou <a href="https://www.svethardware.cz/google-stadia-je-tu-mame-zde-nadseni-i-zklamani/50669">herní streamovací službou Stadia</a>, pokud nepřekoná své dětské nemoci.<br/> </p>
      <footer>Zdroj: <a href="https://www.techradar.com/news/google-is-shutting-down-its-cloud-printing-service">techradar.com</a>, <a href="https://www.techspot.com/news/82899-google-killing-cloud-print-cloud-based-printing-solution.html">techspot.com</a>, <a href="https://www.theverge.com/2019/11/22/20977888/google-cloud-print-shut-down-date-support">theverge.com</a></footer>
    </article>
  </body>
</html>