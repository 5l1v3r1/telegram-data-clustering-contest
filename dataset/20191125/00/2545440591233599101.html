<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/futbol/galatasarayin-sampiyonlar-liginde-konugu-club-brugge/1654513"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Galatasaray'ın Şampiyonlar Ligi'nde konuğu Club Brugge"/>
    <meta property="og:description" content="Şampiyonlar Ligi'nde gruptan çıkma şansı bulunmayan Galatasaray, Club Brugge maçını kazanarak UEFA Avrupa Ligi iddiasını sürdürmeye çalışacak."/>
  </head>
  <body>
    <article>
      <h1>Galatasaray'ın Şampiyonlar Ligi'nde konuğu Club Brugge</h1>
      <h2>Şampiyonlar Ligi'nde gruptan çıkma şansı bulunmayan Galatasaray, Club Brugge maçını kazanarak UEFA Avrupa Ligi iddiasını sürdürmeye çalışacak.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Ercan Çakar  </a></address>
      <h4>İstanbul</h4>
      <p>Galatasaray, UEFA Şampiyonlar Ligi A Grubu 5. hafta maçında yarın Belçika'nın Club Brugge ekibini konuk edecek.</p>
      <p>Türk Telekom Stadı'nda saat 20.55'te başlayacak müsabakayı Slovak hakem Ivan Kruzliak yönetecek. Maç, beIN Sports 1 kanalından naklen yayımlanacak.</p>
      <p>Galatasaray, bu sezon Şampiyonlar Ligi'nde çıktığı 4 maçta bir beraberlik ve 3 mağlubiyet yaşadı. Grupta bir puanla son sırada yer alan Galatasaray'ın üst tura çıkma şansı bulunmuyor.</p>
      <p>Club Brugge ise 2 beraberlik ve 2 mağlubiyet sonucunda topladığı iki puanla grupta üçüncü sırada yer alıyor.</p>
      <p>Sarı-kırmızılı takım, Belçika ekibiyle oynayacağı karşılaşmayı kazanarak UEFA Avrupa Ligi'ne kalma iddiasını sürdürmeye çalışacak.</p>
      <p>Grubun diğer maçında Real Madrid, gruptan çıkmayı garantileyen PSG'yi ağırlayacak.</p>
      <h3>Galatasaray'da 4 sakat, bir cezalı</h3>
      <p>Galatasaray'da 5 futbolcu sakatlık ve ceza nedeniyle yarınki müsabakada forma giyemeyecek.</p>
      <p>Sarı-kırmızılılarda sakatlıkları bulunan Radamel Falcao, Florin Andone, Christian Luyindama ve Şener Özbayraklı ile sarı kart cezalısı Steven Nzonzi maçın kadrosunda yer alamayacak.</p>
      <p>Uruguay Milli Takımı'ndan sakat dönen ve Süper Lig'de Medipol Başakşehir ile oynanan müsabakada görev yapamayan kaleci Fernando Muslera'nın yarın sahada yerini alması bekleniyor.</p>
      <h3>Gol atamayan tek takım</h3>
      <p>Galatasaray, Avrupa futbolunun kulüpler düzeyindeki en önemli organizasyonunda bu sezon gol sevinci yaşayamayan tek takım konumunda bulunuyor.</p>
      <p>Toplam 8 grupta 32 ekibin mücadele ettiği Şampiyonlar Ligi'nde 4. hafta maçlarının ardından Galatasaray hariç tüm takımlar en az 1 kez gol buldu.</p>
      <h3>Club Brugge'de Diagne kadroda yok</h3>
      <p>Club Brugge'ün sezon başında Galatasaray'dan kiraladığı Senegalli futbolcu Mbaye Diagne, müsabakada forma giymeyecek.</p>
      <p>Belçika ekibinin teknik heyeti, Senegalli futbolcuyu karşılaşmanın kamp kadrosuna almadı.</p>
      <p>Club Brugge'de ayrıca kırmızı kart cezalısı olan Ruud Vormer de maçta görev yapmayacak.</p>
      <related>
        <a href="https://www.aa.com.tr/tr/futbol/galatasarayin-sampiyonlar-liginde-konugu-club-brugge/1654513"/>
        <a href="https://www.aa.com.tr/tr/futbol/genclerbirligi-hamza-hamzaoglu-ile-cikisa-gecti/1654490"/>
        <a href="https://www.aa.com.tr/tr/futbol/fenerbahce-malatyadan-1-puanla-dondu/1654322"/>
        <a href="https://www.aa.com.tr/tr/futbol/goztepe-yeni-teknik-direktoruyle-ilk-galibiyetini-aldi/1654244"/>
        <a href="https://www.aa.com.tr/tr/futbol/genclerbirligi-ligde-3-galibiyetini-kasimpasa-karsisinda-aldi/1654243"/>
        <a href="https://www.aa.com.tr/tr/futbol/mke-ankaragucu-super-ligde-galibiyeti-unuttu/1654180"/>
      </related>
    </article>
  </body>
</html>