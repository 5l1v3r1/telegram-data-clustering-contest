<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/zomrela-mlada-slovenska-herecka-clenka-cinohry-snd-monika-potokarova-cl722866.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Zomrela mladá slovenská herečka, členka činohry SND Monika Potokárová"/>
    <meta property="og:description" content="24hod.sk - Zomrela mladá slovenská herečka, členka činohry SND Monika Potokárová - Na archívnej snímke herečka Monika Potokárová."/>
  </head>
  <body>
    <article>
      <h1>Zomrela mladá slovenská herečka, členka činohry SND Monika Potokárová</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na archívnej snímke herečka Monika Potokárová.</b><br/>Bratislava 25. novembra  – Vo veku 27 rokov náhle zomrela slovenská herečka Monika Potokárová. TASR o tom informovala tajomníčka Slovenského národného divadla (SND) Izabela Pažítková. V súčasnosti patrila k najobsadzovanejším herečkám činoherného súboru SND, momentálne mala v repertoári 12 postáv.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574698180.'"/>
      </figure>
      <p><i>"V Monike Potokárovej stráca naša kultúra a umenie jednu z najtalentovanejších predstaviteliek mladej hereckej generácie,"</i> uviedlo SND. Potokárová bola manželkou herca Roberta Rotha.<br/><br/>Potokárová vyštudovala herectvo na Konzervatóriu v Bratislave, navštevovala ročník pantomímy na pražskej Hudobnej a tanečnej Akadémie múzických umení (HAMU) a absolvovala herectvo na Vysokej škole múzických umení (VŠMU) v Bratislave. Už počas štúdia hosťovala v Činohre SND, ktorej členkou sa stala v októbri 2016.<br/><br/>V roku 2017 získala Prémiu Literárneho fondu za postavu Moniky v inscenácii hry Zo života ľudstva, v roku 2018 Cenu Dosky za mimoriadny počin v oblasti činoherného divadla za spevácky výkon v inscenácii Kabaret normalizácia alebo Modlitba za Martu a v tom istom roku Výročnú cenu Literárneho fondu za postavu They v inscenácii hry Hedda Gablerová, s prihliadnutím k postave Antigony v rovnomennej inscenácii a postave Nataše Rostovej v inscenácii dramatizácie románu Vojna a mier.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>