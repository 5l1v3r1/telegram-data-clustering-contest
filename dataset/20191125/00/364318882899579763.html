<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/lifestyle/381706"/>
    <meta property="og:site_name" content="beartai"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="อย่าดูถูกพลังทาสแมว เหล่าลูกค้าพร้อมใจแบน Tesco Express ในเมืองนอร์วิช หลังผู้จัดการไล่เหมียวออกนอกร้าน"/>
    <meta property="og:description" content="มาทำความรู้จักกับเจ้า “พัมป์คิน” พระเอกของเรื่องนี้กันก่อน พัมป์คินเป็นแมวส้มตัวผู้วัย 6 ขวบ มันเป็นขวัญใจของเหล่าทาสแมวที่เป็นลูกค้าประจำของ Tesco Express ซูเปอร์มาร์เก็ตประจำเมืองนอร์วิช ในประเทศอังกฤษ เหล่าลูกค้าจะคุ้นเคยกับเจ้าพัมป์คินกันเป็นอย่างดี เพราะทุกครั้งที่เข้ามาที่ร้านนี้ก็จะเจอพัมป์คินเดินเตร็ดเตร่อยู่ บางทีก็งีบหลับตามชั้นวางสินค้า บรรดาทาสแมวแถวนี้ชอบเอาอาหารมาให้พัมป์คินตรงหน้าประตูร้านเทสโก้ แต่ข้างในร้านมันอุ่นกว่าเจ้าพัมป์คินก็เลยแอบดอดเข้ามาในร้าน"/>
  </head>
  <body>
    <article>
      <h1>อย่าดูถูกพลังทาสแมว เหล่าลูกค้าพร้อมใจแบน Tesco Express ในเมืองนอร์วิช หลังผู้จัดการไล่เหมียวออกนอกร้าน</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">suchaya Kesjamras</a></address>
      <p>มาทำความรู้จักกับเจ้า “พัมป์คิน” พระเอกของเรื่องนี้กันก่อน พัมป์คินเป็นแมวส้มตัวผู้วัย 6 ขวบ มันเป็นขวัญใจของเหล่าทาสแมวที่เป็นลูกค้าประจำของ Tesco Express ซูเปอร์มาร์เก็ตประจำเมืองนอร์วิช ในประเทศอังกฤษ เหล่าลูกค้าจะคุ้นเคยกับเจ้าพัมป์คินกันเป็นอย่างดี เพราะทุกครั้งที่เข้ามาที่ร้านนี้ก็จะเจอพัมป์คินเดินเตร็ดเตร่อยู่ บางทีก็งีบหลับตามชั้นวางสินค้า บรรดาทาสแมวแถวนี้ชอบเอาอาหารมาให้พัมป์คินตรงหน้าประตูร้านเทสโก้ แต่ข้างในร้านมันอุ่นกว่าเจ้าพัมป์คินก็เลยแอบดอดเข้ามาในร้าน</p>
      <figure>
        <img src="https://www.beartai.com/wp-content/uploads/2019/11/thumbnail-1-1.jpg"/>
        <figcaption>Tesco Express สาขาที่เป็นข่าว</figcaption>
      </figure>
      <p>แต่แล้ววันชื่นคืนสุขของเจ้าพัมป์คินก็จบสิ้นลง… เมื่อสัปดาห์ที่ผ่านมา ผู้จัดการสาขาได้ทำการอัปเปหิเจ้าพัมป์คินออกไปนอกร้าน ด้วยเหตุผลที่ว่า การให้เจ้าเหมียวมาอาศัยเทสโก้เป็นบ้านที่ 2 ของมัน “ไม่ใช่นโยบายของเทสโก้” ดูเหมือนจะเป็นเรื่องหยุมหยิมนะ แค่ผู้จัดการไล่เหมียวออกจากร้าน แต่สำหรับทาสแมวในเมืองนอร์วิช นี่เป็นเรื่องใหญ่ ถึงขั้นกลายเป็นข่าว หนังสือพิมพ์ท้องถิ่นเลยต้องมาสัมภาษณ์ แอนดรูว์ แทบเนียร์ ผู้จัดการร้านวัย 49 ปี ถึงเหตุการณ์ที่เกิดขึ้น</p>
      <aside>“ห้ามแมวเข้ามาในนี้ครับ นั่นไม่ใช่นโยบายของเทสโก้ เราจะทำทุกอย่างจนกว่ามันจะเลิกพยายามเข้ามาข้างในนี้ ที่นี่ไม่ใช่ร้านขายอาหารสัตว์นะ”</aside>
      <figure>
        <img src="https://www.beartai.com/wp-content/uploads/2019/11/109777044_capture_cat1.jpg"/>
        <figcaption>บางทีพัมป์คิน ก็นอนเล่นอยู่หน้าประตูร้าน</figcaption>
      </figure>
      <h3>จากนั้นล่ะ คือจุดประกาศสงครามกับบรรดาทาสแมว เหล่าลูกค้าทาสแมวเป็นฟืนเป็นไฟกันมากกับนโยบายของ แอนดรูว์ พวกเขาประกาศจะไม่อุดหนุนเทสโก้สาขานี้อีกต่อไป</h3>
      <p>บางรายเดือดจัดถึงกับโพสต์ด่าบนเฟซบุ๊ก<br/>“ฉันไม่รู้ว่าเค้ากล้าดียังไงถึงมาห้ามแมวจากนั่นจากนี่ไม่ให้เข้าร้าน โดยเฉพาะเจ้าพัมป์คินเนี่ย มันเป็นที่เจนจัดกับถนนแถวนั้นเป็นอย่างดี มันถึงอยู่รอดมาได้ยาวนานขนาดนี้ ทุกคนแถวนี้ก็รักมันกันทั้งนั้น”<br/>อีกสักความเห็นหนึ่งบนเเฟซบุ๊ก<br/>“น่าสงสารเจ้าพัมป์คินนะ มันเป็นแมวที่มีเอกลัษณ์ดีออก ฉันว่าทุกคนที่รักพัมป์คินมาบอยคอตต์ร้านเทสโก้กันเหอะ”<br/>ไม่ใช่จะมีแต่เสียงสนับสนุนให้บอยคอตต์ร้านเทสโก้ เสียงที่ไม่เห็นด้วยก็มีนะ<br/>“ฉันไม่โต้แย้งนะว่าเจ้าพัมป์คินมันก็น่ารัก แต่ฉันไม่คิดว่าแมวจะเหมาะที่เข้าไปอยู่ในร้านที่ขายอาหารนะ”</p>
      <p>
        <b>อ่านมาถึงตรงนี้ หลายคนอาจจะคิดเหมือนกันว่าเจ้าพัมป์คินเป็นแมวจรจัดละมั้ง… ไม่ใช่อย่างนั้นเลย เจ้าแมวส้มนี่มีเจ้าของจ้ะ แต่มันชอบมานอนในร้านเทสโก้มากกว่าอยู่บ้าน เจ้าของพัมป์คินเป็นป้าชื่อ โจ ฮาร์ดิง วัย 49 ปี เธอเป็นคนรักสัตว์ ที่บ้านมีทั้งหมาและแมวอีก 7 ตัว แถมเป็นครอบครัวใหญ่ที่โจอาศัยกับสามี ลูกสาว และหลานสาว เจ้าพัมป์คินมันก็คงรู้สึกว่าบ้านนี้วุ่นวายเลยออกมาหาความสงบนอกบ้านกระมัง</b>
      </p>
      <figure>
        <img src="https://www.beartai.com/wp-content/uploads/2019/11/109777046_capture_cat2.jpg"/>
        <figcaption>พัมป์คิน ตอนที่นอนอยู่ในบ้าน</figcaption>
      </figure>
      <p>มาฟังความเห็นจาก โจ ฮาร์ดิง เจ้าของพัมป์คินบ้างซิ ว่าเธอเห็นชอบสมควรหรือไม่ที่แมวของเธอไปป้วนเปี้ยนในเทสโก้<br/>“มันไม่เคยไปรบกวนใครเลยนะ ฉันว่ามันแค่ต้องการความสนใจจากผู้คนแถวนั้นนิดหน่อยแค่นั้นแหละ บ้านที่เราอยู่นี่ห่างจากเทสโก้ประมาณ 90 เมตร แถวนี้ก็จะมีร้านค้าตั้งเรียงกันเป็นแถว มีตัวแทนขายอสังหาฯ มีร้านเสริมสวย ผับก็มี แต่ร้านที่มันชอบสุดก็คือเทสโก้ พัมป์คินมันเป็นแมวจรจัดมาก่อนที่เราจะเอาเคัามาเลี้ยง เค้าเชี่ยวชาญถนนละแวกนี้ แล้วก็ชอบอยู่ในร้านเทสโก้มาก ฉันว่ามันไปมาระหว่างบ้านกับเทสโก้ได้สักปีครึ่งแล้วมั้ง เท่าที่ฉันเห็นบรรดาพนักงานก็รักมันดีออก ก็เลยไม่เข้าใจว่าทำไมผู้จัดการถึงไม่ให้มันเข้าร้านทั้ง ๆ ที่มันก็อยู่ที่นั่นมาตั้งนานแล้ว ปกติมันจะชอบนอนที่หน้าประตู ทำหน้าที่เหมือนยามเลยล่ะ”<br/>อ่านแล้วเหมือนว่าป้าโจนี่ก็เข้าข้างพัมป์คินเต็มที่เลยนะ</p>
      <figure>
        <img src="https://www.beartai.com/wp-content/uploads/2019/11/thumbnail-2-1.jpg"/>
        <figcaption>มุมบรรจุสินค้าลงถุง มุมโปรดของพัมป์คิน</figcaption>
      </figure>
      <p>สงครามระหว่างทาสแมวและผู้จัดการร้านเทสโก้ เพิ่งเริ่มต้นขึ้น มีแฟนคลับของพัมป์คินมาร่วมสนับสนุนมากมาย โจ ฮาร์ดิง เลยเปิด<a href="https://www.facebook.com/groups/501263267070963/">เฟซบุ๊กเพจ</a>ให้กับพัมป์คิน<br/>“มีผู้คนกดติดตามเข้ามาเยอะมาก แต่ฉันก็ซาบซึ้งนะที่พัมป์คินมีคนสนับสนุนมันขนาดนี้ ฉันรู้สึกว่ามันบ้ามากที่เพจของพัมป์คินมีเพื่อนถึง 300 คนแล้วในเวลาแค่ 2 วัน มันมีเพื่อนเฟซบุ๊กมากกว่าฉันเสียอีก แถมยังมีผู้ติดตามที่มาจากสหรัฐฯ, แคนาดา นอร์เวย์ก็ยังมี ฉันบอกไม่ถูกจริง ๆ ว่ามันไปไกลขนาดนั้นได้ยังไง”</p>
      <p>ในฐานะที่เป็นเจ้าของพัมป์คิน แล้วแมวของเธอไปสร้างเรื่องที่กรณีพิพาทระดับชุมชนแบบนี้ ก็ต้องถามโจ ฮาร์ดิง ว่าเธอมีความเห็นอย่างไรกับเรื่องนี้<br/>“ฉันประหลาดใจมาก กับเสียงสนับสนุนที่คนในชุมชนนี้มีต่อพัมป์คิน พวกเค้าบอกว่าจะบอยคอตต์ร้านเทสโก้กัน ฉันแทบไม่อยากเชื่อว่าพวกเค้าจะทำกันขนาดนั้น ก็พอรู้อยู่หรอกว่าผู้คนแถวนี้รักเจ้าพัมป์คินมันแต่ก็ไม่คิดว่าจะไปถึงขั้นนี้ พลังของชุมชนนี่มันน่าอัศจรรย์มาก”</p>
      <figure>
        <img src="https://www.beartai.com/wp-content/uploads/2019/11/2019-11-25_15-53-56.jpg"/>
        <figcaption>นสพ.หลายฉบับในอังกฤษลงข่าวพัมป์คิน โจ ฮาร์ดิง ภาคภูมิใจที่พัมป์คินเป็นข่าวดัง</figcaption>
      </figure>
      <p>ถึงแม้ว่าเจ้าพัมป์คินจะไม่ได้สร้างความเดือดร้อนให้กับใคร แต่เมื่อเกิดกรณีแบบนี้ขึ้นมา เราก็อยากฟังว่าโจจะทำอะไรที่ดูเป็นการรับผิดชอบในฐานะเจ้าของพัมป์คินบ้างหรือไม่</p>
      <aside>“ฉันรู้ดีว่าแมวไม่ควรเข้าไปอยู่ในร้านขายอาหาร แต่จะไปห้ามมันอย่างไรล่ะ จะให้ขังมันเหรอ ฉันว่าก็ไม่ยุติธรรมกะมันนักหรอกนะ พระเจ้าคอยดูอยู่นะ ถ้าเกิดอะไรไม่ดีกับเจ้าพัมป์คิน ทั้งชุมชนจะต้องเสียใจมาก!”</aside>
      <p>คนเขียนเป็นทาสแมวนะครับ แต่ผมก็ไม่ได้คิดว่าผู้จัดการร้านเค้าทำรุนแรงอะไรกับพัมป์คินเลย ก็แค่ขอให้มันนอนอยู่แต่หน้าร้านเท่านั้นแหละ แต่กระแสตอบโต้รุนแรงจัง<br/><i>รักแมวควรสปอยล์แมวแต่พอดีนะจ๊ะ</i></p>
      <p>
        <a href="https://www.ladbible.com/news/animals-customers-boycott-tesco-after-staff-ban-the-neighbourhood-cat-20191123">อ้างอิง</a>
      </p>
    </article>
  </body>
</html>