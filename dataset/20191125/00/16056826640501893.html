<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200808"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="গাজীপুরে ১০ ডাকাত গ্রেপ্তার, লুণ্ঠিত স্বর্ণালংকার, ককটেল ও অস্ত্র উদ্ধার"/>
    <meta property="og:description" content="গাজীপুরের দুটি জুয়েলারি দোকানে গুলি করে ককটেল ফাটিয়ে দুর্ধর্ষ ডাকাতির ঘটনায় ১০ জন আন্তঃজেলা ডাকাতকে বিভিন্ন জেলা থেকে গ্রেপ্তার করা হয়েছে। তাদের হেফাজত থেকে ককটেল, চাপাতি এবং লুণ্ঠিত ৪৩ ভরি স্বর্ণালংকার, আড়াই কেজি রুপা ও নগদ দেড় লক্ষাধিক টাকা উদ্ধার ও ১টি মোটরসাইকেল জব্দ করেছে পুলিশ। গ্রেপ্তাররা হলো- মনির মোল্যা ওরফে মনির ওরফে মনি মোল্লা ওরফে আকুব্বর হোসেন আকু (৩৮), আলমগীর হোসেন ওরফে আলম (৪০), মো. রানু শেখ ওরফে নান্নু শেখ (৩৮), মো. সাইদুর সরদার (৪৪), বাদশা প্রামানিক ওরফে বাবু ওরফে বাদশা বাবু (৩৮), নাজমুল (২৬), সঞ্জয় সরকার (৪০), মো. সুজন (২৪), মোসাম্মৎ ছুম্মা খাতুন (৩২) ও বিবেক পাল (৪২)। রোববার সকালে এ বিষয়ে গাজীপুর পুলিশ সুপারের কনফারেন্স রুমে এক সংবাদ সম্মেলনে পুলিশ সুপার শামসুন্নাহার ওই তথ্য জানান। এসময় অতিরিক্ত পুলিশ সুপার মোহাম্মদ রাসেল শেখ, অতিরিক্ত পুলিশ সুপার জহিরুল ইসলাম, মো. আমিনুল ইসলাম, শ্রীপুর থানার ওসি লিয়াকত আলী, পুলিশ পরিদর্শক মোহাম্মদ আফজাল হোসেন প্রমুখ উপস্থিত ছিলেন। পুলিশ সুপার জানান, গত ১৬ই নভেম্বর সন্ধ্যা সাড়ে ৭টার দিকে একদল ডাকাত শ্রীপুরের জৈনা বাজারের গফুর সুপার মার্কেটের নিউ দিপা জুয়েলার্স…"/>
  </head>
  <body>
    <article>
      <h1>গাজীপুরে ১০ ডাকাত গ্রেপ্তার, লুণ্ঠিত স্বর্ণালংকার, ককটেল ও অস্ত্র উদ্ধার</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">স্টাফ রিপোর্টার, গাজীপুর থেকে</a></address>
      <p>গাজীপুরের দুটি জুয়েলারি দোকানে গুলি করে ককটেল ফাটিয়ে দুর্ধর্ষ ডাকাতির ঘটনায় ১০ জন আন্তঃজেলা ডাকাতকে বিভিন্ন জেলা থেকে গ্রেপ্তার করা হয়েছে। তাদের হেফাজত থেকে ককটেল, চাপাতি এবং লুণ্ঠিত ৪৩ ভরি স্বর্ণালংকার, আড়াই কেজি রুপা ও নগদ দেড় লক্ষাধিক টাকা উদ্ধার ও ১টি মোটরসাইকেল জব্দ করেছে পুলিশ। গ্রেপ্তাররা হলো- মনির মোল্যা ওরফে মনির ওরফে মনি মোল্লা ওরফে আকুব্বর হোসেন আকু (৩৮), আলমগীর হোসেন ওরফে আলম (৪০), মো. রানু শেখ ওরফে নান্নু শেখ (৩৮), মো. সাইদুর সরদার (৪৪), বাদশা প্রামানিক ওরফে বাবু ওরফে বাদশা বাবু (৩৮), নাজমুল (২৬), সঞ্জয় সরকার (৪০), মো. সুজন (২৪), মোসাম্মৎ ছুম্মা খাতুন (৩২) ও বিবেক পাল (৪২)। রোববার সকালে এ বিষয়ে গাজীপুর পুলিশ সুপারের কনফারেন্স রুমে এক সংবাদ সম্মেলনে পুলিশ সুপার শামসুন্নাহার ওই তথ্য জানান। এসময় অতিরিক্ত পুলিশ সুপার মোহাম্মদ রাসেল শেখ, অতিরিক্ত পুলিশ সুপার জহিরুল ইসলাম, মো. আমিনুল ইসলাম, শ্রীপুর থানার ওসি লিয়াকত আলী, পুলিশ পরিদর্শক মোহাম্মদ আফজাল হোসেন প্রমুখ উপস্থিত ছিলেন। পুলিশ সুপার জানান, গত ১৬ই নভেম্বর সন্ধ্যা সাড়ে ৭টার দিকে একদল ডাকাত শ্রীপুরের জৈনা বাজারের গফুর সুপার মার্কেটের নিউ দিপা জুয়েলার্স ও লক্ষ্মী জুয়েলার্সে ককটেল বিস্ফোরণ ঘটিয়ে, গুলি ছুড়ে ও চাপাতি ভয় দেখিয়ে ৮০ ভরি স্বর্ণ, ৫০০ ভরি রূপা ও নগদ ৪ লাখ ৬৫ হাজার টাকা লুট করে নিয়ে যায়। এসময় ডাকাতদের ছোড়া গুলিতে দিপা জুয়েলার্সের মালিক দেবেন্দ্র কর্মকার গুরুতর আহত হন। পরে ঘটনার দিনের সিসি টিভির ফুটেজ পরীক্ষা-নিরীক্ষা করে এবং ২২শে নভেম্বর ও ২৩শে নভেম্বর সিরাজগঞ্জ, পাবনা, রাজবাড়ি, মাদারীপুর, নারায়নগঞ্জ, ঢাকা ও গাজীপুরে অভিযান চালিয়ে তাদের গ্রেপ্তার ও লুণ্ঠিত ৪৩ ভরি স্বর্ণালংকার, ৬০০ গ্রাম রূপা, এক লাখ ৫৬ হাজার ৩২০ টাকা, ৭টি ককটেল, একটি চাপাতি ও একটি মোটরসাইকেল জব্দ করা হয়।</p>
      <p>গ্রেপ্তারকৃতদের মধ্যে সঞ্জয় সরকার ও বিবেক পাল ধামরাই এলাকার স্বর্ণের ব্যবসায়ি। তারা স্বর্ণের ব্যবসার পাশাপাশি ডাকাতির সঙ্গে যুক্ত রয়েছে। আলমগীর, তার স্ত্রী ছুম্মা ও মনির ডাকাতির আগে দোকানগুলো র‌্যাকি করে গেছে। তাদের মধ্যে মনির কালিয়াকৈর এলাকার ভান্নারা এলাকায় এবং আলমগীর গাজীপুর সদরের হোতাপাড়া এলাকায় ভাড়া থেকে ঝুট ব্যবসা ও পোশাক কারখানার চাকুরির অন্তরালে ডাকাতি কাজে জড়িত রয়েছে। তাদের মধ্যে মনিরের বিরুদ্ধে বিস্ফোরক, ডাকাতিসহ ১১টি বিভিন্ন মামলা রয়েছে। ঢাকার আশুলিয়ায় সঞ্জয় সরকার ও ধামরাইয়ে বিবেক পালের স্বর্ণের ব্যবসা রয়েছে। তারা লুণ্ঠিত স্বর্ণ ও রূপা গলিয়ে অলঙ্কার বানিয়ে বিক্রি করতো।</p>
      <p>এই বিভাগের সর্বাধিক পঠিত</p>
    </article>
  </body>
</html>