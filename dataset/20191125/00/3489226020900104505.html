<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/ayta-ta-arthra-toy-syntagmatos-anathewrhthhkan"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Αυτά τα άρθρα του Συντάγματος αναθεωρήθηκαν"/>
    <meta property="og:description" content="Ολοκληρώθηκε η διαδικασία της τέταρτης αναθεώρησης του Συντάγματος του 1975, με συνολικά 9 άρθρα να αναθεωρούνται. Πόσες ψήφους συγκέντρωσαν τα άρθρα για την εκλογή του ΠτΔ, την ψήφο των αποδήμων και το διαβόητο άρθρο 86 για την ευθύνη των υπουργών. Συνολικά ψήφισαν 297 βουλευτές. "/>
  </head>
  <body>
    <article>
      <h1>Αυτά τα άρθρα του Συντάγματος αναθεωρήθηκαν</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Άγγελος Προβολισιάνος</a></address>
      <h4>Ολοκληρώθηκε η διαδικασία της τέταρτης αναθεώρησης του Συντάγματος του 1975, με συνολικά 9 άρθρα να αναθεωρούνται. Πόσες ψήφους συγκέντρωσαν τα άρθρα για την εκλογή του ΠτΔ, την ψήφο των αποδήμων και το διαβόητο άρθρο 86 για την ευθύνη των υπουργών. Συνολικά ψήφισαν 297 βουλευτές. </h4>
      <p>Έπεσε η αυλαία της κορυφαίας κοινοβουλευτικής διαδικασίας για την αναθεώρηση του Συντάγματος, με την τελική ψηφοφορία να διεξάγεται αμέσως μετά το πέρας των ομιλιών των πολιτικών αρχηγών στην Ολομέλεια της Βουλής. Η διαδικασία στην αναθεωρητική Βουλή αφορούσε συνολικά 49 προτάσεις έναντι 28 άρθρων.</p>
      <p>Ως προς την αποδέσμευση της εκλογής Προέδρου της Δημοκρατίας από τη διαδικασία διάλυσης της Βουλής και την προκήρυξη εκλογών, η πρόταση της ΝΔ για το <b>άρθρο 32 παρ. 4</b> συγκέντρωσε 158 «ναι», 139 «όχι».</p>
      <p>Αναφορικά με την ψήφο των αποδήμων, η πρόταση της ΝΔ για το <b>άρθρο 54 παρ. 1</b> συγκέντρωσε 212«ναι», 84 «όχι» και 1 «παρών».</p>
      <p>Σχετικά με το κατάπτυστο <b>άρθρο 86</b> περί ποινικής ευθύνης υπουργών, η κοινή πρόταση των κομμάτων για εξάλειψη της αποσβεστικής προθεσμίας που αφορούσε τις αξιόποινες πράξεις μελών της κυβέρνησης συγκέντρωσε 274 «ναι», 23  «παρών».</p>
      <p>Η ερμηνευτική δήλωση που είχε καταθέσει ο ΣΥΡΙΖΑ και προέβλεπε ότι το αδίκημα της δωροληψίας συντελείται επ’ ευκαιρία των υπουργικών καθηκόντων και όχι κατά την τέλεση αυτών δεν συγκέντρωσε τις απαιτούμενες 180 ψήφους.</p>
      <p>Για τη βουλευτική ασυλία που πλέον θα ισχύει μόνο για όσα αδικήματα άπτονται των βουλευτικών καθηκόντων, το <b>άρθρο 62</b> συγκέντρωσε 179 «ναι», 117 «όχι» και 1 «παρών».</p>
      <p>Όσον αφορά τη λαϊκή νομοθετική πρωτοβουλία, η ΝΔ υιοθέτησε μεν την πρόταση του ΣΥΡΙΖΑ τροποποιώντας όμως ποιοτικά χαρακτηριστικά της. Το <b>άρθρο</b> <b>73 </b>συγκέντρωσε 254 «ναι», 32 «όχι» και 11 «παρών».</p>
      <p>Σε σχέση με την εξίσωση των στρατοδικών με τους τακτικούς δικαστές για τις εγγυήσεις ανεξαρτησίας τους, η πρόταση της ΝΔ για το <b>άρθρο</b> <b>96 παρ. 5</b> συγκέντρωσε 189 «ναι», 94 «όχι» και 14«παρών».</p>
      <p>Η αναθεώρηση του <b>άρθρου</b> <b>101Α,</b> το οποίο αφορά τη συγκρότηση των Ανεξάρτητων Αρχών με πλειοψηφία τριών πέμπτων αντί τεσσάρων πέμπτων που ίσχυε, συγκέντρωσε 158 «ναι», 139 «όχι».</p>
      <p>Η συνταγματική καθιέρωση του ελάχιστου εγγυημένου εισοδήματος με την αναθεώρηση του <b>άρθρου</b> <b>21 παρ. 1</b> εγκρίθηκε με 190 «ναι», 107 «όχι».</p>
      <p>Και τέλος, ως προς το δικαίωμα της μειοψηφίας στη Βουλή να συγκροτεί Εξεταστικές Επιτροπές, το <b>άρθρο</b> <b>68 παρ. 2</b> συγκέντρωσε 189 «ναι», 94 «όχι» και 14 «παρών».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>