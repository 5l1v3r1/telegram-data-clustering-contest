<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939685/%D9%81%D8%B1%D8%B5%D8%AA-9-%D8%B1%D9%88%D8%B2%D9%87-%D8%AB%D8%A8%D8%AA-%D9%86%D8%A7%D9%85-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%DB%8C%D8%A7%D8%B1%D8%A7%D9%86%D9%87-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="فرصت 9 روزه ثبت نام جاماندگان یارانه حمایت معیشتی"/>
    <meta property="og:description" content="سخنگوی ستاد شناسایی طرح حمایت معیشتی به اختلال پیش آمده در سامانه ثبت درخواست جاماندگان یارانه حمایت معیشتی اشاره کرد و گفت: برای جاماندگان9 روز فرصت ثبت درخواست در نظر گرفته شده است."/>
  </head>
  <body>
    <article>
      <h1>فرصت 9 روزه ثبت نام جاماندگان یارانه حمایت معیشتی</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>سخنگوی ستاد شناسایی طرح حمایت معیشتی به اختلال پیش آمده در سامانه ثبت درخواست جاماندگان یارانه حمایت معیشتی اشاره کرد و گفت: برای جاماندگان9 روز فرصت ثبت درخواست در نظر گرفته شده است.</p>
      <p>به گزارش فارس، حسین میرزایی سخنگوی ستاد شناسایی طرح حمایت معیشتی در واکنش به این گلایه که کد دستوری *6369# دچار اختلال شده، توضیح داد: در اجرای طرح ملی حمایت معیشتی تقسیم کار صورت گرفته و وزارت رفاه وظیفه شناسایی مشمولان را بر عهده دارد. سازمان برنامه و بودجه وظایف پرداخت مبالغ و سازمان فناوری اطلاعات و وزارت ارتباطات وظیفه ارسال اطلاعات به مردم را بر عهده گرفته است.</p>
      <p>وی ادامه داد: از آنجایی که رسیدگی حضوری به درخواست چندین میلیون نفر غیر ممکن بود و تصمیم گرفتیم درخواست‌های به صورت غیرحضوری بررسی شود این کد دستوری راه‌اندازی شده است و تا دیروز 900 هزار کدملی در این سامانه به ثبت رسیده است.</p>
      <p>سخنگوی ستاد شناسایی طرح حمایت معیشتی با تأکید بر اینکه تا اطلاع‌رسانی بعدی این ستاد تنها سرپرست خانوار می‌توانند برای ثبت درخواست به این سامانه مراجعه کنند،‌گفت: علت اختلال پیش آمده مربوط مسائل فنی اپراتور همراه اول بوده است چرا که ظرفیت در نظر گرفته شده برای این سامانه مراجعه 500 هزار درخواست در ثانیه بوده است. و بنابر این از نظر دریافت اطلاعات مشکلی نداریم.</p>
      <p>میرزایی ابراز با بیان اینکه اختلال‌های وارده نباید نگرانی برای مردم ایجاد کند،‌گفت: مدت زمان 10 روزه‌ای که برای ثبت درخواست‌ها در نظر گرفته شده فضایی ایجاد کرده تا اختلالات وارده در ثبت درخواست مسأله‌ای ایجاد نکند، ضمن اینکه بسترهای دیگری از سوی سازمان فناوری اطلاعات در نظر گرفته شده که به زودی اعلام خواهد شد.</p>
      <p>میرزایی سازمان فناوری اطلاعات را به عنوان متولی تأمین اطلاعات برای سامانه معرفی کرد و گفت: ظرف 24 ساعت پس از ثبت پیامک درخواست متقاضیان کد رهگیری و نتیجه بررسی برای افراد ارسال می‌شود و افرادی که این کد رهگیری را دریافت کرد ظرف 48 ساعت پس از دریافت آن باید به سامانه وزارت رفاه که در روز سه‌شنبه اطلاع‌رسانی می‌شود مراجعه کنند.</p>
      <p>وی خاطرنشان کرد: روند ثبت این درخواست نهایتاً‌ 30 روز خواهد بود.</p>
    </article>
  </body>
</html>