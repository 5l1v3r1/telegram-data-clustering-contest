<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/carles-pastor-i-clara-andres-amb-julia-son-les-propostes-del-cicle-sonora-a-lalcudia"/>
    <meta property="og:site_name" content="Cultur Plaza"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Carles Pastor i Clara Andrés amb Júlia són les propostes del Cicle Sonora a l'Alcudia"/>
    <meta property="og:description" content="A la Casa de la Cultura de la localitat de la Ribera Alta"/>
  </head>
  <body>
    <article>
      <h6 class="kicker">a la Casa de la Cultura de la localitat de la Ribera Alta</h6>
      <h1>Carles Pastor i Clara Andrés amb Júlia són les propostes del Cicle Sonora a l'Alcudia</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Culturplaza</a></address>
      <p>VALÈNCIA. <b>Sonora</b>, el circuit de la música valenciana organitzat per l’Institut Valencià de Cultura, arribarà a la ciutat de l’Alcúdia el divendres 29 de novembre, amb les actuacions de <b>Carles Pastor</b> i el projecte conjunt de <b>Clara Andrés</b> i <b>Júlia</b>, <b>L’Eix Radical</b>.</p>
      <p>El concert tindrà lloc a la Casa de la Cultura de la localitat de la Ribera Alta a les 22.00 hores i servirà perquè el vocalista de Montaverner presente el seu últim treball, <i>Andròmina</i>. Així mateix, la cantautora Clara Andrés i el duet de <i>dream pop </i>Júlia posaran en escena el seu projecte conjunt, L’Eix Radical.</p>
      <p>Carles Pastor va celebrar en 2018 dues dècades de dèria musical amb la publicació del seu últim treball, <i>Andròmina</i>. Produït per <b>Josep Pérez</b> i <b>Tony </b><b>Garcia</b><b> </b>(Ona Nua Produccions), el repertori incideix en la línia conceptual del cantant de la Vall d’Albaida: històries de cada dia que recullen un temps viscut amb un tall intimista i amb la poesia de fons. <i>Andròmina</i> va ser finalista en la categoria de millor disc de pop en els I Premis Carles Santos de la Música Valenciana.</p>
      <figure>
        <iframe src="https://www.youtube.com/embed/vBI41QXyxYI" width="640" height="360" data-service="Youtube" scrolling="no"/>
      </figure>
      <p>D’altra banda, els assistents també podran gaudir amb L’Eix Radical, proposta conjunta de Clara Andrés i el grup Júlia, format per <b>Estela Tormo</b> i <b>Lídia Vila</b>. El projecte va nàixer al maig del 2018 arran de la gravació del senzill <i>Punt vernal</i> per al cinqué volum del disc <b>Hits With Tits</b>, iniciativa que pretén donar visibilitat a artistes femenines.</p>
      <p>La seua fusió parteix d’un curiós i precís fenomen matemàtic i, musicalment, suposa emmarcar dues propostes artístiques dins d’un intercanvi de melodies i harmonies paral·leles. Així, les notes acústiques de la música d’autora i l’electrònica de sintetitzadors i pedals de guitarra conviden l’oient a submergir-se en un món d’atmosferes sonores. L’espectacle es va estrenar el passat 13 de juny al Palau de la Música de València.</p>
      <h3>El circuit Sonora</h3>
      <p>El circuit Sonora és una iniciativa de l’Institut Valencià de Cultura que té com a objectiu crear una plataforma estable i regular perquè els intèrprets valencians puguen mostrar els seus treballs en sales públiques i privades. D’aquesta manera, grups i solistes tindran la possibilitat d’actuar en diferents punts del territori fora de la temporada estival.</p>
      <figure>
        <iframe src="https://www.youtube.com/embed/iIwU8m_zQpg" width="640" height="360" data-service="Youtube" scrolling="no"/>
      </figure>
      <p>Els concerts es van encetar el passat 10 de maig a Vilafranca amb Els Jóvens, guardonats pel millor disc, grup revelació i millor cançó en els I Premis Carles Santos de la Música Valenciana. De moment, localitats com Gandia, Altea i Castelló han acollit els directes de <b>Novembre Elèctric</b>, <b>PAVVLA</b>, <b>Fru Katinka</b>, <b>Dani Miquel</b>, <b>Pau Alabajos </b>amb la <b>Banda Municipal de Castelló</b> i <b>Feliu Ventura</b>.</p>
      <p>Després de la cita a l’Alcúdia, Sonora es desplaçarà a Sagunt el 21 de desembre amb les actuacions de <b>Frida</b>, <b>Prozak Soup</b> i <b>JazzWoman</b>. El circuit culminarà al mes de febrer de 2020.</p>
      <related>
        <h4>Noticias relacionadas</h4>
        <a href="https://valenciaplaza.com/los-ganadores-de-los-premios-carles-santos-salen-de-gira-por-la-comunitat"/>
      </related>
    </article>
  </body>
</html>