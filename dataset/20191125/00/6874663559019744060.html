<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/conference/articles/0,7340,L-3774455,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="מנכ&quot;ל דואר ישראל: &quot;נמסור השנה כ-70 מיליון חבילות - שיא בסחר המקוון בישראל&quot;"/>
    <meta property="og:description" content="דני גולדשטיין אמר בוועידת Mind the Tech של כלכליסט ובנק לאומי כי &quot;היקף ההזמנות של הישראלים באתרי הסחר הבינלאומיים יעמוד ב-2019 על כ-13.1 מיליארד שקל. 90% מכלל הסחר המקוון הנכנס לישראל עובר דרך דואר ישראל"/>
  </head>
  <body>
    <article>
      <h1>מנכ"ל דואר ישראל: "נמסור השנה כ-70 מיליון חבילות - שיא בסחר המקוון בישראל"</h1>
      <h2>דני גולדשטיין אמר בוועידת Mind the Tech של כלכליסט ובנק לאומי כי "היקף ההזמנות של הישראלים באתרי הסחר הבינלאומיים יעמוד ב-2019 על כ-13.1 מיליארד שקל. 90% מכלל הסחר המקוון הנכנס לישראל עובר דרך דואר ישראל</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">שירות כלכליסט</a></address>
      <p>"עד כה השקענו כ-150 מיליון שקל בפעילות הסחר המקוון", כך אמר היום (ב') דני גולדשטיין, מנכ"ל דואר ישראל, בוועידת Mind the Tech של כלכליסט ובנק לאומי.</p>
      <p>"היקפי החבילות יותר מהכפילו את עצמם בתוך 5 שנים", אמר גודלשטיין. "אם בשנת 2014 מסרנו כ-32 מיליון חבילות, לעומת כ-18 מיליון חבילות ב-2010, אז השנה אנו צפויים למסור כ-70 מיליון חבילות, במשקל כולל של 15,700 טונות. רק בתקופת חגי הקניות בנובמבר ודצמבר נמסרו כ-14.5 מיליון חבילות.</p>
      <p>"על פי אתר statista.com היקף ההזמנות של הישראליים באתרי הסחר הבינלאומיים יעמוד ב-2019 על כ-13.1 מיליארד שקל מול 1.3 מיליארד שקל בשנת 2010, כאשר הצפי לשנת 2023 עומד על כ-20 מיליארד שקל. אם כיום הסחר המקוון מהווה כ-12% מכלל המסחר הקמעונאי הגלובלי, הצפי הוא שבשנת 2030 היקף הסחר המקוון הגלובלי יגיע לכ-50% מכלל הסחר הקמעונאי", אמר גולדשטיין.</p>
      <figure>
        <img src="https://images1.calcalist.co.il/PicServer3/2019/11/25/949905/1NL.jpg"/>
        <figcaption>דני גולדשטיין, מנכ"ל דואר ישראל <br/>צילום: יריב כץ</figcaption>
      </figure>
      <p>לדבריו, הגידול המואץ בסחר המקוון נובע ממספר מגמות מרכזיות שמשפיעות גם על התנהגות הצרכנים בישראל: ממשק משתמש נוח ופשוט לרכישות און ליין מהמובייל, כולל ביצוע תשלומים; פרסונליזציה על בסיס ביג דאטה; רב ערוציות – הלקוח מגיע לחנות הפיזית, מודד וקונה בדיגיטל, או להיפך - בודק בדיגיטל וקונה בחנות; גידול ברכישות על גבי פלטפורמות של מדיה חברתית - פייסבוק, אינסטגרם, יוטיוב, טוויטר, ועוד; הסרת חסמים - רכישה באון ליין של מוצרים גדולים, לא עוד מוצרי נישה; שיווק ישיר ללקוח - חווית מותג שחוסכת כסף ומייעלת את תהליכי ההפצה – טריות ומהירות, וקשר ישיר עם הלקוח; קניה מבוססת טכנולוגיות כמו מציאות מדומה (VR) ומציאות רבודה ((AR שמדמות קניה; שינוי בשירותי המסירה - הלקוח בוחר היכן וכיצד לקבל את החבילה, ממרכזי מסירה ועד רחפנים.</p>
      <p>"כתוצאה מהסרת החסמים", אמר גולדשטיין, "הגידול בסחר המקוון מעמיד אתגרים לכלל חברות הדואר בעולם כמו צורך בהנעה מהירה של החבילות לאורך כל השרשרת, יכולות מיון אדירות, הטסה נונסטופ ברחבי העולם, הובלה, מסירה וטיפול בהחזרות, וכל זאת במינימום זמן ובמינימום עלויות וחווית לקוח יוצאת דופן, כמו גם טיפול בתחום אבטחת המידע, הגנת הפרטיות של הלקוחות והגנת הסייבר. דואר ישראל הוא כיום הגורם המשמעותי ביותר בתחום הסחר בישראל כאשר כ- 90% מכלל הסחר המקוון הנכנס לישראל עובר דרכנו".</p>
      <p>"על מנת לעמוד באתגרים אלו שיפרנו משמעותית את חווית הלקוחות בשנים האחרונות" אמר גולדשטיין, "התפיסה שלנו השתנה משמעותית ואנו רואים את הלקוח במרכז ולא רק את החבילה. עד כה השקענו בעיקר בטכנולוגיה ובכלים לוגיסטיים, ועד סוף השנה נשלים את עיקר המעבר לקריה דוארית במודיעין. הקריה תתפרש על פני כ-50 דונמים וכוללת כיום את מרכז הסחר המקוון לחבילות ומסוגלת לטפל ב-100 מיליון חבילות בשנה.</p>
      <p>"אנו מציעים כיום את סל הפתרונות הרחב ביותר בתחום היבוא והיצוא ללקוחות פרטיים ולעסקים קטנים ובינוניים. ב-2020 נפתח גם מחסנים לוגיסטיים במודיעין. עם 70 מיליון חבילות שנחלק השנה ו-45 מיליון ביקורים בסניפים, 1,300 נקודות ברחבי הארץ, מערך ריטייל רחב יותר מכל הבנקים יחד, וצי הרכב ושליחים הגדול בישראל, אנו הפלטפורמה הטובה ביותר לסחר המקוון", אמר גולדשטיין.</p>
    </article>
  </body>
</html>