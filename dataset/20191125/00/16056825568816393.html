<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200797"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="প্রাণঘাতী রোগে আক্রান্ত হাজারো পাথর শ্রমিক"/>
    <meta property="og:description" content="পাথর ভাঙা মেশিনে কাজ করা শ্রমিকদের সুরক্ষা ও সচেতনতায় এখনো নেয়া হয়নি কার্যকর ব্যবস্থা। এতে হাজার হাজার শ্রমিক প্রাণঘাতী নানা রোগে আক্রান্ত হওয়ার পাশাপাশি স্বাস্থ্য ঝুঁকি ও পরিবেশ দূষণের শিকার হচ্ছে লাখো মানুষ। এ ব্যাপারে সবাই জানলেও কারো কোনো পদক্ষেপ লক্ষ্য করা যাচ্ছে না। সদর ও পঞ্চগড়-বাংলাবান্ধা মহাসড়কের দুই পাশে জগদল, তেঁতুলিয়া উপজেলার ভজনপুর, বুড়াবুড়ি ও বাংলাবান্ধা এলাকায় এ ধরনের ৭ শতাধিক পাথর ভাঙা মেশিন রয়েছে। এরমধ্যে সাড়ে ৪শ’ মেশিন রয়েছে শুধু বাংলাবান্ধা ও ভজনপুরে। বাংলাবান্ধা স্থলবন্দর দিয়ে আমদানিকারকরা ভারত ও ভুটান থেকে প্রচুর পরিমাণে বোল্ডার পাথর আমদানি করে। এর ফলে প্রতিনিয়ত নতুন নতুন মেশিন স্থাপন করা হচ্ছে। এসব মেশিন এলাকায় লোকজন ধুলিকণা আর বিকট শব্দ থেকে রেহাই পেতে নাক মুখ চেপে চলাচল করে। এমন দৃশ্য এখন নিত্যদিনের। তেঁতুলিয়া উপজেলায় প্রায় ৪০ হাজার শ্রমিক ক্রাশিং মেশিনে পাথর ভাঙা, নেটিং, শোটিং ও উত্তোলন কাজের সঙ্গে জড়িত। খোঁজ নিয়ে জানা যায়, বাংলাবান্ধা স্থলবন্দরে মালামাল লোড-আনলোড কাজে নিয়োজিত রয়েছে দু’শতাধিক শ্রমিক। বাংলাবান্ধা বিজিবি ক্যাম্প থেকে স্থলবন্দরের সীমানা পর্যন্ত পাথরের সাইটে নেটিং, শোটিং…"/>
  </head>
  <body>
    <article>
      <h1>প্রাণঘাতী রোগে আক্রান্ত হাজারো পাথর শ্রমিক</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">সাবিবুর রহমান সাবিব, পঞ্চগড় থেকে</a></address>
      <p>পাথর ভাঙা মেশিনে কাজ করা শ্রমিকদের সুরক্ষা ও সচেতনতায় এখনো নেয়া হয়নি কার্যকর ব্যবস্থা। এতে হাজার হাজার শ্রমিক প্রাণঘাতী নানা রোগে আক্রান্ত হওয়ার পাশাপাশি স্বাস্থ্য ঝুঁকি ও পরিবেশ দূষণের শিকার হচ্ছে লাখো মানুষ। এ ব্যাপারে সবাই জানলেও কারো কোনো পদক্ষেপ লক্ষ্য করা যাচ্ছে না। সদর ও পঞ্চগড়-বাংলাবান্ধা মহাসড়কের দুই পাশে জগদল, তেঁতুলিয়া উপজেলার ভজনপুর, বুড়াবুড়ি ও বাংলাবান্ধা এলাকায় এ ধরনের ৭ শতাধিক পাথর ভাঙা মেশিন রয়েছে। এরমধ্যে সাড়ে ৪শ’ মেশিন রয়েছে শুধু বাংলাবান্ধা ও ভজনপুরে। বাংলাবান্ধা স্থলবন্দর দিয়ে আমদানিকারকরা ভারত ও ভুটান থেকে প্রচুর পরিমাণে বোল্ডার পাথর আমদানি করে। এর ফলে প্রতিনিয়ত নতুন নতুন মেশিন স্থাপন করা হচ্ছে। এসব মেশিন এলাকায় লোকজন ধুলিকণা আর বিকট শব্দ থেকে রেহাই পেতে নাক মুখ চেপে চলাচল করে।</p>
      <p>এমন দৃশ্য এখন নিত্যদিনের। তেঁতুলিয়া উপজেলায় প্রায় ৪০ হাজার শ্রমিক ক্রাশিং মেশিনে পাথর ভাঙা, নেটিং, শোটিং ও উত্তোলন কাজের সঙ্গে জড়িত। খোঁজ নিয়ে জানা যায়, বাংলাবান্ধা স্থলবন্দরে মালামাল লোড-আনলোড কাজে নিয়োজিত রয়েছে দু’শতাধিক শ্রমিক। বাংলাবান্ধা বিজিবি ক্যাম্প থেকে স্থলবন্দরের সীমানা পর্যন্ত পাথরের সাইটে নেটিং, শোটিং, ক্রাশিং ও ড্যাম্পিং কাজে আরো ৩ হাজার নারী-পুরুষ শ্রমিক কাজ করে। বাংলাবান্ধার ঝাড়ুয়াপাড়া সীমান্ত থেকে তেঁতুলিয়ার পুরাতন বাজার পর্যন্ত সীমান্ত ঘেঁষা মহানন্দা নদীতে নুড়ি পাথর সংগ্রহসহ শোটিং, নেটিং ও ড্যাম্পিং কাজের সঙ্গে জড়িতে রয়েছে প্রায় ৫ হাজার পুরুষ ও নারী পাথর শ্রমিক।</p>
      <p>এ ছাড়া, শালবাগান, বুড়াবুড়ির বালাবাড়ি, ভজনপুর ও দেবনগর এলাকায় সমতলে খনন করে পাথর উত্তোলনসহ পাথর সাইটে নেটিং, শোটিং ও ড্যাম্পিং কাজে জড়িত রয়েছে কমপক্ষে ২০ হাজার নারী ও পুরুষ পাথর শ্রমিক। বেসরকারি সংস্থা ‘পরস্পরের’ হিসাব মতে, পঞ্চগড় জেলার ১০-১২ হাজার নারী-পুরুষ সরাসরি ও ১ লাখ নারী, পুরুষ ও শিশু পরোক্ষভাবে স্বাস্থ্য ঝুঁকি ও শব্দ দূষণের শিকার। সরজমিন কয়েকটি সাইটে দেখা যায়, বাংলাবান্ধা স্থলবন্দরসহ এলসি পাথর সরবরাহকারী এজেন্টদের পরিচালিত শতাধিক পাথর ক্রাশিং মেশিনে নারী ও পুরুষ শ্রমিক কোনোরকম স্বাস্থ্য সুরক্ষা ছাড়াই পাথর ক্রাশিং, নেটিং ও ড্যাম্পিংয়ের কাজ করছে। এভাবে ক্রাশিং মেশিনে পাথর সাইটে স্বাস্থ্য সুরক্ষার জিনিসপত্র ছাড়া কাজ করার জন্য শ্রমিকরা নানা ধরনের অসুখে আক্রান্ত হচ্ছেন। এ সব খেটে খাওয়া নিম্ন আয়ের মানুষগুলো স্থানীয় ক্যামিস্ট ও পল্লী চিকিৎসকের কাছে বিভিন্ন ধরনের ক্ষতিকারক ব্যথানাশক ওষুধ কিনে খেয়ে সাময়িক সুস্থতা লাভ করে পুনরায় পাথর সাইটে কাজ করছে। ওদিকে, প্রচণ্ড রোদের মধ্যে অবিরাম কাজ করলেও মালিকপক্ষ শ্রমিকদের ন্যায্য মজুরি দিচ্ছে না।</p>
      <p>পরিবেশ ও বন মন্ত্রণালয়ের প্রণীত পাথর ভাঙা মেশিন স্থাপন নীতিমালার প্রধান শর্তের মধ্যে রয়েছে ‘অঞ্চল’ (জোন) ছাড়া পাথর ভাঙা মেশিন স্থাপন করা যাবে না। কিন্তু প্রয়োজনীয় পদক্ষেপের অভাবে যত্রতত্র স্থাপন করা হচ্ছে এসব পাথর ভাঙা মেশিন। পরিবেশ অধিদপ্তর সূত্র জানায়, পাথরের গুঁড়া নির্মাণ কাজের অপরিহার্য উপাদান হওয়ায় পাথর উত্তোলন স্থলের আশপাশে যত্রতত্র মেশিন স্থাপন করা হচ্ছে। পঞ্চগড়ের জগদল, তেঁতুলিয়ার ভজনপুর, বুড়াবুড়ি এলাকায় পাথরকোয়ারি হওয়ায় এ এলাকায় মেশিন স্থাপন বেশি। এ ছাড়া ভারত থেকে বাংলাবান্ধা স্থলবন্দর দিয়ে ২০১১ সালের ২২শে জানুয়ারি থেকে বাংলাদেশে পাথর আমদানি শুরু হয়েছে। পাথর আমদানিকারকরা বাংলাবান্ধা স্থলবন্দরের আশপাশে কয়েক শতাধিক মেশিন স্থাপন করেছে। এখানে বোল্ডার পাথর এনে ভাঙার পর দেশের বিভিন্ন স্থানে পাঠানো হচ্ছে। মেশিনগুলোকে নীতিমালার মধ্যে আনতে পরিবেশ ও বন মন্ত্রণালয় প্রণীত ‘পরিবেশ সংরক্ষণ বিধিমালা ১৯৯৭ ও স্টোন ক্রাশিং মেশিন স্থাপন নীতিমালা (সংশোধিত ২০১৩)’ সংশ্লিষ্ট জেলা প্রশাসনের মাধ্যমে কার্যকর করার কথা। কিন্তু পাথর ভাঙা মেশিন স্থাপন নীতিমালা না মেনে যত্রতত্র স্থাপন করা হয়েছে বা হচ্ছে।</p>
      <p>বেশিরভাগ মেশিন পঞ্চগড়-বাংলাবান্ধা মহাসড়কের দুই পাশের হাটবাজার, শিক্ষাপ্রতিষ্ঠান, লোকালয়ের পাশে স্থাপন করা হয়েছে। পাথর গুঁড়া ও ধুলিকণায় আশপাশের লোকজন ও শ্রমিকরা মারাত্মক স্বাস্থ্য ঝুঁকির মধ্যে রয়েছে। পঞ্চগড়ের রেল স্টেশন, জগদল, ভজনপুর, বুড়াবুড়ি ও বাংলাবান্ধা এলাকায় চালু পাথর ভাঙা মেশিনগুলো ঘুরে দেখা গেছে, মেশিনগুলো উন্মুক্ত থাকায় এলাকাবাসী ও শ্রমিকদের স্বাস্থ্য ঝুঁকি বেড়েই চলেছে। পাথর গুঁড়া থেকে শ্রমিকদের স্বাস্থ্য সুরক্ষায় কোনো ব্যবস্থা লক্ষ্য করা যায়নি। পঞ্চগড় রেল স্টেশন এলাকায় পাথর ক্রাশিং মেশিনে কর্মরত তফিরন (৫৫), তহমিনা বেগম (৫০) ও ফুলেরা বেগম (৪৪) বলেন, আমরা চোখে কম দেখছি। এ ছাড়া, শ্বাসকষ্টসহ বিভিন্ন সমস্যা হচ্ছে। পাথর সাইটে কাজ করতে হলে স্বাস্থ্য সুরক্ষার জিনিসপত্র ব্যবহার করতে হয় তা আমরা জানি না। অন্য কাজের সুযোগ না থাকায় পাথরের কাজ করতে হচ্ছে। কাজ না করলে খামু কি। তেঁতুলিয়ার বুড়াবুড়ি এলাকায় পাথরকলে নিয়োজিত নারী শ্রমিকরা জানান, পাথরভাঙার গুঁড়ায় চোখ জ্বালাপোড়া ও কাশি হয়। পাথর শ্রমিক নারায়ণগছের রেজিয়া (৫৮) বলেন, কাশি লেগেই রয়েছে, মাথা ঝিমঝিম করে, চোখ জ্বালাপোড়া করে। পাথর ভাঙার কলে কাজ করলে শরীরের ক্ষতি হয় এমন কথা জানার পর কাজ করছেন কেন? এমন প্রশ্নের জবাবে বুড়াবুড়ির রমিনা (৫২) বলেন, ‘কাজ কাম নাই কি করে খাম।</p>
      <p>স্বাস্থ্য ঝুঁকি এড়াতে কোনো ব্যবস্থা আছে কিনা, জানতে চাইলে বুড়াবুড়ি এলাকার দুটি মেশিনের (স্টোন ক্রাশার) মালিক দবির উদ্দিন বলেন, শুধু শ্রমিক কেন, আমরাও তো ঝুঁকির মধ্যে আছি। তবে সরকার কোনো খাস জমিতে আমাদের সব মেশিন মালিককে জায়গা ও স্বাস্থ্য রক্ষার ব্যবস্থা করলে আমরা তা মেনে নেব।</p>
      <p>পঞ্চগড় সিভিল সার্জন ডা. মোহাম্মদ নিজাম উদ্দিন বলেন, উন্মুক্ত পাথার ভাঙার মেশিন জনস্বাস্থ্যের জন্য হুমকি। পাথরের গুঁড়া ও ধুলিকণা শ্বাসনালিতে ঢুকে ফুসফুসের ক্ষতি করে। এ ছাড়া চোখ জ্বালাপোড়া, হাঁপানি, অ্যাজমা, কাশি, শ্বাসকষ্ট, ব্রঙ্কাইটিস, টিবি, নিউমোকোনিওসিস, ক্যানসারের জন্যও পাথরের ধুলিকণা ঝুঁকিপূর্ণ। শ্রবণ শক্তি ও জীবনী শক্তি ধীরে ধীরে কমে যেতে পারে। তবে মেশিনকে চারিদিকে ঢেকে দেয়া ও শ্রমিকদের মাস্ক ব্যবহার করলে কিছুটা স্বাস্থ্য ঝুঁকি ও পরিবেশ দূষণ থেকে রক্ষা পাওয়া যাবে।</p>
      <p> </p>
      <p>এই বিভাগের সর্বাধিক পঠিত</p>
    </article>
  </body>
</html>