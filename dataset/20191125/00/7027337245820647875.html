<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700168/%D9%85%D9%87%D9%86%D8%A7%D8%B2-%D8%A7%D9%81%D8%B4%D8%A7%D8%B1-%D8%A7%D9%90%D8%A8%DB%8C-%D8%A2%D8%B1%D8%B4-%D9%88-%D9%86%D8%A7%D8%B2%D9%86%DB%8C%D9%86-%D8%B1%D9%82%DB%8C%D8%A8%D8%A7%D9%86-%D8%AC%D8%AF%DB%8C%D8%AF-%D8%AA%D9%84%D9%88%DB%8C%D8%B2%DB%8C%D9%88%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="مهناز افشار، اِبی، آرش و نازنین؛ رقیبان جدید تلویزیون"/>
    <meta property="og:description" content="چه خوشمان بیاید چه نه، در این زمانه تمام رسانه‌ها به دنبال ارائه برنامه خود و جذب حداکثری مخاطب هستند و در راه رسیدن به این هدف از تمام ظرفیت‌های موجود استفاده می‌کنند از ترکیب‌های اینچنین داورهایی گرفته تا تولید برنامه حرفه‌ای و خوش رنگ و لعاب."/>
  </head>
  <body>
    <article>
      <h1>مهناز افشار، اِبی، آرش و نازنین؛ رقیبان جدید تلویزیون</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <p>
        <b>چه خوشمان بیاید چه نه، در این زمانه تمام رسانه‌ها به دنبال ارائه برنامه خود و جذب حداکثری مخاطب هستند و در راه رسیدن به این هدف از تمام ظرفیت‌های موجود استفاده می‌کنند از ترکیب‌های اینچنین داورهایی گرفته تا تولید برنامه حرفه‌ای و خوش رنگ و لعاب.</b>
      </p>
      <p>عصر ایران ؛ نهال موسوی - در چند روز اخیر ویدیویی از <a href="https://fa.wikipedia.org/wiki/%D9%85%D9%87%D9%86%D8%A7%D8%B2_%D8%A7%D9%81%D8%B4%D8%A7%D8%B1"><b>مهناز افشار</b></a> در مسابقه استعدادیابی <b>پرشیاز گات تلنت</b> (PERSIA’S GOT TALENT) در فضای مجازی منتشر شد که نشان می‌دهد او با ابراهیم حامدی (ابی)، آرش و نازنین نور به عنوان داور در این برنامه حضور دارد.</p>
      <p><b>ابراهیم حامدی (ابی)</b> خواننده شناخته شده قبل از انقلاب تا به امروز است، <b>"آرش لبافی"</b> از خوانندگان به معروفیت رسیده از خارج از ایران است که از سوئد کارش را آغاز کرده است و <b>"نازنین نور"</b> هم بازیگر ایرانی تبار است که در کانادا به دنیا آمده و بزرگ شده است و از سال 2005 فعالیت خود را در سینما آغاز کرده است.</p>
      <p>قطعا در تولید برنامه‌ای چون "پرشیاز گات تلنت"‌ جذابیت‌های لازم برای نسل‌های مختلف لحاظ شده است که به چنین چیدمانی دست زده‌اند.</p>
      <p>برنامه پرشیاز گات تلنت را شبکه MBC Persia تولید می‌کند و ضبط آن در استکلهم پایتخت سوئد در جریان است. قطعا اگر این عدم دسترسی به اینترنت رخ نمی‌داد این اتفاق با جنجال و سر و صدای بیشتری همراه می‌شد، چون اساسا اتفاقی چند وجهی عجیب است.</p>
      <figure>
        <video src="https://cdn.asriran.com/files/fa/news/1398/9/4/1040799_552.mp4"/>
      </figure>
      <p><a href="https://www.asriran.com/fa/news/700168/%D9%85%D9%87%D9%86%D8%A7%D8%B2-%D8%A7%D9%81%D8%B4%D8%A7%D8%B1-%D8%A7%D9%90%D8%A8%DB%8C-%D8%A2%D8%B1%D8%B4-%D9%88-%D9%86%D8%A7%D8%B2%D9%86%DB%8C%D9%86-%D8%B1%D9%82%DB%8C%D8%A8%D8%A7%D9%86-%D8%AC%D8%AF%DB%8C%D8%AF-%D8%AA%D9%84%D9%88%DB%8C%D8%B2%DB%8C%D9%88%D9%86#">کد ویدیو</a> دانلود <a href="https://cdn.asriran.com/files/fa/news/1398/9/4/1040799_552.mp4">فیلم اصلی</a></p>
      <p>شبکه MBC Persia یکی از کانال‌های گروه MBC است. <a href="https://fa.wikipedia.org/wiki/%D9%85%D8%B1%DA%A9%D8%B2_%D9%BE%D8%AE%D8%B4_%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"><b>مرکز پخش خاورمیانه</b></a> (Middle East Broadcasting Center) یا به اختصار "ام‌بی‌سی" MBC بیش از 10 کانال تلویزیونی دارد. کانال خبری <b>"العربیه"</b> هم متعلق به همین گروه رسانه‌ای است.</p>
      <p>ام‌بی‌سی به رایگان در ده شبکه تلویزیونی فیلم و سریال برای مخاطب عرب پخش می‌کند. در حال حاضر مقر اصلی MBC GROUP در<b> جده</b> (عربستان سعودی) است اما شبکه‌ها از "مدیا سیتی" <b>دوبی</b> پخش می‌شوند.</p>
      <p>MBC Persia برای اولین بار فعالیت خود را از تیر ماه ۱۳۸۷ آغاز کرده بود، اما در مرداد سال ۱۳۹۲ تعطیل شد و بعد از یک وقفه 5 ساله از آبان 1397 دوباره پخش برنامه‌های خود را شروع کرد.</p>
      <figure>
        <img src="https://cdn.asriran.com/files/fa/news/1398/9/4/1040790_485.jpg"/>
      </figure>
      <p> MBC Persia روی نسل جوان تمرکز کرده‌ و برنامه‌های خود را همزمان برنامه‌های دیگری در شبکه‌های اجتماعی و وبگاه این شبکه تولید و در اختیار مخاطبان قرار می دهد.</p>
      <p>چه خوش‌مان بیاید چه نه، در این زمانه تمام رسانه‌ها به دنبال ارائه برنامه خود و جذب حداکثری<b> مخاطب</b> و البته در راستای اهداف خود هستند و در راه رسیدن به این هدف از تمام ظرفیت‌های موجود استفاده می‌کنند از ترکیب‌های اینچنین داورهایی گرفته تا تولید برنامه حرفه‌ای و خوش رنگ و لعاب.</p>
      <p>حال باید به مدیران تلویزیون گفت که رقیبان جدیدی به میدان آمده‌اند تا مخاطب را به سمت خود جذب کنند، آیا توان رقابت با این برنامه‌های جدید در تلویزیون وجود دارد؟</p>
      <p>آیا این توانایی در داخل کشور وجود ندارد؟<b> قطعا وجود دارد</b> اگر بسیاری از لج‌بازی، جناح بندی‌ و خط کشی‌های مرسوم تلویزیون کنار گذاشته شود می‌توان با استفاده از توانایی افراد داخل کشور برنامه‌های به مراتب جذابتر تولید کرد.</p>
      <p>نمی‌خواهم یادآوری کنم که تلویزیون چه ساده نیروها و استعدادهای خودش را در <b>طرفه العینی</b> از دست می‌دهد ولی تلویزیون باید این موقعیت حساس و پر رقیب از سراسر جهان را درک کرده و بداند که در زمانه اکنون مرز داشتن مخاطب و از دست دادن آن، در حد فشار دادن یک کلید بر روی دستگاه کنترل از راه دور است.</p>
    </article>
  </body>
</html>