<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/scienza-e-farmaci/articolo.php?articolo_id=79102"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Genetica. La Sigu si federa con Fisv"/>
    <meta property="og:description" content="- La Società Italiana di Genetica Umana (Sigu) si è federata ufficialmente nella Federazione Italiana Scienze della Vita (Fisv). Si tratta della quindicesima società scientifica in Fisv, che rappresenta oltre settemila ricercatori, medici e scienziati provenienti da società scientifiche che lavorano in tutti i settori delle scienze della vita: dalla medicina all’antropologia, da genetica e biologia molecolare all’ambiente e alle scienze vegetali e agrarie, dalla biochimica alla patologia, dall’evoluzionismo alla farmacologia.   La Fisv potrà quindi ora contare sul nuovo contributo di Sigu per gli obiettivi che la Federazione si è data da quando è nata, tra cui aiutare a coordinare le attività delle società federate, promuovere gli sforzi e il lavoro di queste per aumentare, tutte insieme, la conoscenza dell’uomo sui meccanismi della vita.   L’entrata di Sigu è quindi un atto quasi naturale, per una società che indaga ogni aspetto della genetica medica e umana. Ancora di più in un momento storico in cui la genetica…"/>
  </head>
  <body>
    <article>
      <h1>Genetica. La Sigu si federa con Fisv</h1>
      <h2>
        <i>La Società Italiana di Genetica Umana (Sigu) si è federata con la Federazione Italiana Scienze della Vita, aggiungendosi alle altre quattordici società scientifiche che sono in Fisv e che rappresentano oltre settemila ricercatori italiani. Con Sigu si aggiungono altri mille genetisti, medici e biologi. L’obiettivo? Creare pubblica consapevolezza sulle funzioni, le potenzialità e anche i limiti delle tecniche diagnostiche e applicative della genetica medica e della genetica umana.</i>
      </h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <pic src="http://www.quotidianosanita.it/scienza-e-farmaci/../../img_prima/front5473616.jpg" width="150" height="150"/>
      </p>
      <p>- La Società Italiana di Genetica Umana (Sigu) si è federata ufficialmente nella Federazione Italiana Scienze della Vita (Fisv). Si tratta della quindicesima società scientifica in Fisv, che rappresenta oltre settemila ricercatori, medici e scienziati provenienti da società scientifiche che lavorano in tutti i settori delle scienze della vita: dalla medicina all’antropologia, da genetica e biologia molecolare all’ambiente e alle scienze vegetali e agrarie, dalla biochimica alla patologia, dall’evoluzionismo alla farmacologia.<br/> <br/>La Fisv potrà quindi ora contare sul nuovo contributo di Sigu per gli obiettivi che la Federazione si è data da quando è nata, tra cui aiutare a coordinare le attività delle società federate, promuovere gli sforzi e il lavoro di queste per aumentare, tutte insieme, la conoscenza dell’uomo sui meccanismi della vita.<br/> <br/>L’entrata di Sigu è quindi un atto quasi naturale, per una società che indaga ogni aspetto della genetica medica e umana. Ancora di più in un momento storico in cui la genetica è candidata, tra le scienze, ad assumere un ruolo fondamentale nelle prossime scoperte del secolo.</p>
      <p> <br/>Se pensiamo all’inizio del XXI secolo, la genetica umana è stata protagonista delle maggiori rivoluzioni, a partire da quell’annuncio congiunto dell’allora Presidente degli Stati Uniti<b> Bill Clinton</b> e dall’allora Primo Ministro britannico <b>Tony Blair</b> il 26 giugno 2000, quando presentarono la fine dei lavori del Progetto genoma umano, effettivamente ultimati completamente qualche anno dopo, sino ad arrivare a questi due ultimi anni, in cui si parla delle applicazioni dell’editing genomico: la possibilità di modificare parti del DNA per correggere errori, come nella cura di malattie rare o tumori, o implementare nuove funzioni. Fantascienza ai tempi di Clinton e Blair: soltanto l’inizio di una nuova era della biologia e della medicina, all’alba degli anni Venti di questo secolo.<br/> <br/>Con ciò, la Fisv attraverso la collaborazione con Sigu seguirà in prima linea gli avanzamenti nel campo, con un occhio diretto a curare la pubblica consapevolezza sulle funzioni, le potenzialità e anche i limiti delle tecniche diagnostiche e applicative della genetica medica e della genetica umana.<br/> <br/>Con Sigu si aggiungono a Fisv mille ricercatori tra genetisti, medici e biologi.<br/> <br/>"L’ingresso in Fisv – dichiara <b>Maurizio Genuardi</b>, Presidente della Sigu – favorirà lo sviluppo di sinergie di ricerca tra gli affiliati SIGU e quelli delle altre Società Scientifiche incluse nella federazione e consentirà di ampliare le prospettive di dibattito e di divulgazione scientifica su tematiche inerenti le scienze della vita nell’ambito della società civile".<br/> <br/>"Con l’entrata della Sigu – dichiara invece <b>Gennaro Ciliberto</b> – la Fisv si arricchisce di ulteriori competenze nel campo delle scienze della vita e diventa sempre più rappresentativa del nostro mondo scientifico. Ringrazio tutti i membri del direttivo della Federazione per aver approvato all’unanimità l’entrata di questa prestigiosa Società scientifica nella nostra comunità".</p>
    </article>
  </body>
</html>