<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/11/1841277/FOTO-stvornoheho-bojovnika--Trump-ocenil-psa-zraneneho-pri-operacii-voci-vodcovi-Daes"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="FOTO štvornohého bojovníka: Trump ocenil psa zraneného pri operácii voči vodcovi Daeš"/>
    <meta property="og:description" content="WASHINGTON - Americký prezident Donald Trump ocenil v pondelok armádneho psa Conana - účastníka operácie, ktorá sa skončila smrťou vodcu džihádistickej organizácie Daeš abú Bakra Baghdádího."/>
  </head>
  <body>
    <article>
      <h1>FOTO štvornohého bojovníka: Trump ocenil psa zraneného pri operácii voči vodcovi Daeš</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>FOTO štvornohého bojovníka: Trump ocenil psa zraneného pri operácii voči vodcovi Daeš</h3>
      <p>
        <i>WASHINGTON - Americký prezident Donald Trump ocenil v pondelok armádneho psa Conana - účastníka operácie, ktorá sa skončila smrťou vodcu džihádistickej organizácie Daeš abú Bakra Baghdádího.</i>
      </p>
      <p><i><b>"Tak toto je Conan. V súčasnosti pravdepodobne najznámejší pes na svete,"</b></i> povedal Trump, keď ho predstavoval médiám v Ružovej záhrade Bieleho domu. Conana označil za fantastického a inteligentného psa a povedal, že mu dal medailu a plaketu.</p>
      <figure>
        <img src="https://img.topky.sk/big/2525375.jpg/ocenenie-pes-Conan-abu-Bakr-Bagdadi.jpg"/>
      </figure>
      <p>Zdroj: SITA/AP Photo/ Evan Vucci</p>
      <p>Belgický ovčiak malinois bol pri operácii špeciálnych síl zranený, ale zotavil sa a už sa vrátil aj do aktívnej služby, uviedla agentúra AP. Americká armáda bežne využíva belgických ovčiakov malinois na sprevádzanie a ochranu vojakov, lokalizovanie nepriateľských síl a na hľadanie výbušnín.</p>
      <figure>
        <img src="https://img.topky.sk/big/2525373.jpg/ocenenie-pes-Conan-abu-Bakr-Bagdadi.jpg"/>
      </figure>
      <p>Zdroj: SITA/AP Photo/ Evan Vucci</p>
      <p>Baghdádí zahynul 27. októbra počas operácie amerických síl v severosýrskej provincii Idlib. Podľa Trumpových slov sa odpálil za pomoci samovražednej vesty počas úteku pred príslušníkmi amerických špeciálnych jednotiek, pričom okrem seba usmrtil aj dve svoje deti.</p>
    </article>
  </body>
</html>