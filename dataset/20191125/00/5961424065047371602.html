<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yjc.ir/fa/news/7149431/%D8%A7%D8%A8%D8%B9%D8%A7%D8%AF-%D8%AC%D8%AF%DB%8C%D8%AF-%D8%A7%D8%B2-%D8%B4%DA%A9%D8%A7%D8%B1-%D8%AE%D9%81%D9%80%D8%A7%D8%B4%E2%80%8C%D9%87%D8%A7%DB%8C-%D8%B7%D9%80%D9%84%D8%A7%DB%8C%DB%8C"/>
    <meta property="og:site_name" content="خبرگزاری باشگاه خبرنگاران | آخرین اخبار ایران و جهان | YJC"/>
    <meta property="article:published_time" content="2019-11-25T00:58:00+00:00"/>
    <meta property="og:title" content="ابعاد جدید از شکار «خفـاش‌های طـلایی»!"/>
    <meta property="og:description" content="با دستگیری سه عضو فراری باند معروف به «خفاش‌های طلایی» پرونده سرقت طلا و جواهرات از منازل مشهد وارد مرحله جدیدی شد."/>
  </head>
  <body>
    <article>
      <h1>ابعاد جدید از شکار «خفـاش‌های طـلایی»!</h1>
      <address>
        <time datetime="2019-11-25T00:58:00+00:00">25 Nov 2019, 00:58</time>
      </address>
      <h3>با دستگیری سه عضو فراری باند معروف به «خفاش‌های طلایی» پرونده سرقت طلا و جواهرات از منازل مشهد وارد مرحله جدیدی شد.</h3>
      <p>به گزارش<b> <a href="https://www.yjc.ir/fa/netsearching">گروه وبگردی باشگاه خبرنگاران جوان</a></b>، رئیس پلیس خراسان رضوی روز گذشته در گفت وگویی، به زوایای جدیدی از پرونده معروف به «<b>خفاش‌های طلایی</b>» اشاره کرد و افزود: به دنبال ردزنی‌های اطلاعاتی و شبانه روزی کارآگاهان پلیس آگاهی خراسان رضوی، ابتدا شش عضو <b>باند سرقت طلا</b> و جواهرات از منازل آپارتمانی مشهد درحالی دستگیر شدند که سرنخ‌های پرونده به برخی موضوعات امنیتی در جنوب کشور نیز گره خورده بود.</p>
      <p>سردار محمد کاظم تقوی اضافه کرد: بلافاصله بازجویی‌های تخصصی آغازشد و دیگر اعضای این باند تحت تعقیب قرار گرفتند.</p>
      <p>فرمانده انتظامی سرزمین خورشید ادامه داد، با توجه به اهمیت موضوع و دستورات ویژه قضایی از سوی قاضی سید جواد حسینی (معاون دادستان مرکز خراسان رضوی) عملیات کارآگاهان در چند شاخه ادامه یافت، اما بررسی‌های اطلاعاتی کارآگاهان نشان می‌داد که دوتن از اعضای اصلی باند که متوجه دستگیری همدستانشان شده بودند در پوشش خانوادگی و با یک دستگاه پژو ۴۰۵ نوک مدادی از مشهد خارج شده اند بنابراین کارآگاهان اداره عملیات ویژه پلیس آگاهی با استفاده از فناوری‌های نوین پلیسی به ردیابی متهمان فراری پرداختند و سرنخ‌هایی از فرار آنان به سمت استان سمنان به دست آوردند.</p>
      <p>سردار تقوی تصریح کرد: بی درنگ کارآگاهان با هماهنگی قاضی دکتر حسن زرقانی (قاضی شعبه ۴۰۵ دادسرای عمومی وانقلاب مشهد) مشخصات کامل متهمان فراری را به نیرو‌های انتظامی دیگر شهر‌های در مسیر عبور متهمان، اطلاع دادند تا با هماهنگی‌های قضایی صورت گرفته و ایجاد کمین‌های نامحسوس برای دستگیری آنان اقدام کنند این درحالی بود که گروهی از کارآگاهان مرکز خراسان رضوی هم به تعقیب جاده‌ای اعضای فراری باند پرداختند.</p>
      <p>مقام ارشد انتظامی خراسان رضوی خاطرنشان کرد: دامنه این عملیات به سبزوار کشید و کارآگاهان پلیس آگاهی سبزوار در یک عملیات ایست و بازرسی غافلگیرانه خودروی ۴۰۵ نوک مدادی را به کمین خود هدایت کردند، اما ظواهر امر حکایت از آن داشت که داخل خودرو فقط زن جوان نشسته است و مردی نیز رانندگی خودرو را به عهده دارد.</p>
      <p>سردار محمد کاظم تقوی که با تدابیر ویژه ابلاغی بر این عملیات نظارت مستقیم داشت، ادامه داد: کارآگاهان همزمان با دستگیری دوسرنشین، به بازرسی دقیق خودرو پرداختند تا این که متهم ۲۸ ساله را در حالی که زیر چندین پتو در عقب خودرو مخفی شده بود، از مخفیگاهش بیرون کشیدند و حلقه‌های قانون را بر دستانش گره زدند.</p>
      <p>وی گفت: با انتقال متهمان به مشهد، بلافاصله تحقیقات شبانه شروع شد و آنان از یک طلافروش دیگری سخن به میان آوردند که حدود نیم کیلوگرم طلا‌های سرقتی را از آنان خریده است. به همین دلیل کارآگاهان با مجوز قضایی دوباره عازم بولوار سی متری شهید مفتح شدند و یکی دیگر از خریداران اموال سرقتی را به دام انداختند.</p>
      <p>این فرمانده انتظامی که «احساس امنیت» شهروندان را به شب بیداری پلیس گره زده است درباره لوازم سرقتی کشف شده از مخفیگاه باند «خفاش‌های طلایی» نیز گفت: تاکنون تعداد زیادی انواع ساعت‌های مچی، مقداری طلا، چندین کیلو بدلیجات، نگین انگشتر، لپ‌تاپ، ماشین‌های اصلاح و ... از اعضای این باند خطرناک کشف شده است که تحقیقات همچنان ادامه دارد.</p>
      <p>سردار سرتیپ دوم محمدکاظم تقوی با اشاره به دستگیری ۹ تن از اعضای این باند که به ده‌ها فقره سرقت اعتراف کرده اند در تشریح شگرد آنان در سرقت‌ها نیز افزود: بررسی‌های تخصصی پلیس نشان می‌دهد که یکی از طلافروشان مالخر، هنگام خرید طلا‌های سرقتی، دوربین‌های مدار بسته طلافروشی را نیز قطع می‌کرد تا اثری از خرید طلا‌های مسروقه به جا نگذارد. از سوی دیگر نیز اعضای باند با استفاده از تاریکی شب منازل خالی از سکنه را در مناطق وکیل آباد، رضاشهر، قاسم‌آباد، سجاد، فلسطین، آزادشهر و ... شناسایی می‌کردند و سپس با دیلم به تخریب قفل واحد‌های آپارتمانی می‌پرداختند وفقط به دنبال طلا و جواهر و پول می‌گشتند.</p>
      <p>این مقام عالی رتبه انتظامی با قدردانی ویژه از حمایت‌های قاضی سیدجواد حسینی (معاون دادستان مرکز خراسان رضوی) و دستورات خاص قاضی زرقانی (بازپرس پرونده) تاکید کرد: متهمان با صدور قرار بازداشت موقت در اختیار کارآگاهان زبده اداره عملیات ویژه پلیس آگاهی خراسان رضوی قرار دارند تا تحقیقات درباره دیگر ابعاد این پرونده و همچنین زوایای دیگر موضوعات امنیتی ادامه یابد.</p>
      <p>گزارش ها حاکی است، در همین حال سرهنگ شفیع زاده (رئیس پلیس آگاهی خراسان رضوی) نیز از شهروندان خواست چنان چه منازل آنان با این شیوه مورد دستبرد سارقان قرار گرفته است با در دست داشتن مدارک موجود یا برای شناسایی سارقان به پلیس آگاهی واقع در ابتدای رضاشهر مشهد مراجعه کنند.</p>
      <p>منبع: خراسان</p>
      <p>انتهای پیام/</p>
    </article>
  </body>
</html>