<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/743311"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="หลักสูตรพื้นฐานใหม่ลดเนื้อหา เน้นปฏิบัติค้นหาตัวเอง"/>
    <meta property="og:description" content="สพฐ.ปรับหลักสูตรพื้นฐานใหม่ ลดเนื้อหา เน้นปฏิบัติ ค้นหาตัวเอง เตรียมทดลองใช้ปี63"/>
  </head>
  <body>
    <article>
      <h1>หลักสูตรพื้นฐานใหม่ลดเนื้อหา เน้นปฏิบัติค้นหาตัวเอง</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <b>สพฐ.ปรับหลักสูตรพื้นฐานใหม่ ลดเนื้อหา เน้นปฏิบัติ ค้นหาตัวเอง เตรียมทดลองใช้ปี63</b>
      </p>
      <p>วันนี้(25พ.ย.)ดร.อำนาจ วิชยานุวัติ เลขาธิการคณะกรรมการการศึกษาขั้นพื้นฐาน(กพฐ.)เปิดเผยว่า ขณะนี้สำนักงานคณะกรรมการการศึกษาขั้นพื้นฐาน(สพฐ.)กำลังดำเนินการพัฒนาหลักสูตรการศึกษาขั้นพื้นฐานให้มีความทันสมัย และมีคุณภาพมาตรฐานสอดคล้องกับการเปลี่ยนแปลงของสังคมและแผนแม่บทของประเทศ รวมถึงนโยบายของประเทศ โดยมีเป้าหมายการพัฒนาที่ยั่งยืนอย่างเป็นองค์รวม ซึ่งทิศทางการพัฒนาหลักสูตรจะเป็นหลักสูตรฐานสมรรถนะที่จะนำไปสู่การปรับปรุงการเรียนการสอน การวัดและประเมินผล ที่เน้นสมรรถนะ เพื่อพัฒนาศักยภาพของผู้เรียนให้ทันต่อการเปลี่ยนแปลงที่เกิดขึ้น สามารถนำความรู้ ความเข้าใจ ทักษะและคุณลักษณะต่าง ๆ ที่ได้เรียนรู้ไปประยุกต์ใช้ในการทำงาน และการดำเนินชีวิตประจำวัน โดยขณะนี้ได้มีการตั้งคณะอนุกรรมการยกร่างแนวทางการพัฒนาหลักสูตรการศึกษาขั้นพื้นฐาน เพื่อนำเสนอกรอบแนวคิดและแนวทางการพัฒนาหลักสูตรการศึกษาขั้นพื้นฐาน เพื่อเสริมสร้างสมรรถนะผู้เรียนให้เหมาะสมกับแต่ละระดับ หรือแต่ละช่วงวัย เพื่อเสนอรมว.ศึกษาธิการพิจารณา ในประมาณต้นเดือนมกราคม 2563<br/><br/>  “หลักสูตรแกนกลางการศึกษาขั้นพื้นฐาน พ.ศ.2551 เป็นหลักสูตรอิงมาตรฐานที่เน้นผู้เรียนรู้และปฏิบัติได้ แต่หลักสูตรที่มีการปรับปรุงจะพัฒนาเป็นหลักสูตรฐานสมรรถนะ เน้นที่ผลลัพธ์การเรียนรู้ที่คาดหวังของผู้เรียน และมีระดับความเชี่ยวชาญตามสมรรถนะ ซึ่งเบื้องต้นได้วางหลักการไว้ว่า ดังนี้ 1.การค้นหาตนเอง ส่งเสริมการเรียนรู้ที่หลากหลายตามพหุปัญญา ความสนใจของผู้เรียน ให้มีโอกาสค้นหาตันเอง และวางเป้าหมายการเรียนรู้ที่ยืดหยุ่น 2.การเรียนการสอนต้องลดการสอนเนื้อหา เน้นเรียนรู้แบบองค์รวม จากการปฏิบัติและประสบการณ์จริง 3.การวัดและประเมินผล เน้นที่พัฒนาการการเรียนรู้และพฤติกรรมบ่งชี้ตามสมรรถนะ และ4.การสนับสนุนซึ่งจะจัดทำสื่อ แนวทางการจัดการเรียนรู้ การวัดและประเมินผล การบริหารจัดการหลักสูตร และพัฒนาแพลตฟอร์มดิจิทัล “เลขาธิการกพฐ.กล่าวและว่า ทั้งนี้หากได้กรอบแนวคิด และแนวทางการพัฒนาหลักสูตรแล้ว สพฐ.จะนำมาจัดทำรายละเอียดของหลักสูตรตามกรอบที่กำหนด โดยจะมีการรับฟังความคิดเห็นของทุกฝ่าย และนำไปทดลองใช้ โดยกำหนดไว้ว่าจะนำหลักสูตรใหม่ไปใช้กับโรงเรียนที่พร้อมใช้ ในปีการศึกษา 2564 และใช้กับทุกโรงเรียนในปีการศึกษา 2565 ต่อไป</p>
    </article>
  </body>
</html>