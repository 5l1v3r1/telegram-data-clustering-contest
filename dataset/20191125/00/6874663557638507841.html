<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774490,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="שודדים פרצו למוזיאון בדרזדן וגנבו תכשיטים יקרי ערך בשווי של עד מיליארד יורו"/>
    <meta property="og:description" content="כל אחד מהתכשיטים שנגנבו מורכב מ-37 חלקים שעליהן מוקם אוסף של אבנים יקרות – המשטרה קיבלה דיווח מהשומרים במוזיאון בזמן הפריצה אך עד שהגיעה למקום השודדים הספיקו להימלט"/>
  </head>
  <body>
    <article>
      <h1>שודדים פרצו למוזיאון בדרזדן וגנבו תכשיטים יקרי ערך בשווי של עד מיליארד יורו</h1>
      <h2>כל אחד מהתכשיטים שנגנבו מורכב מ-37 חלקים שעליהן מוקם אוסף של אבנים יקרות – המשטרה קיבלה דיווח מהשומרים במוזיאון בזמן הפריצה אך עד שהגיעה למקום השודדים הספיקו להימלט</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">שירות כלכליסט</a></address>
      <p>שלוש מערכות תכשיטים יקרות ערך נגנבו לפנות בוקר ממוזיאון בדרזדן – שבו מוצג אחד מאוספי התכשיטים הגדולים והמוכרים ביותר באירופה. על פי הערכות, מדובר בתכשיטים בשווי של עד 1 מיליארד יורו (כ-1.1 מיליארד דולר).</p>
      <p>במסיבת עיתונאים שערכה המשטרה נאמר שהפורצים נכנסו דרך החלון, ניפצו את הזכוכיות באחד מתאי התצוגה במוזיאון ואספו את שלוש מערכות התכשיטים שהוצגו בה. כל אחד מהתכשיטים שנגנבו מורכב מ-37 חלקים נפרדים, והחשד הוא שהפורצים ינסו לפרק את החלקים על מנת למכור אותם בנפרד.</p>
      <figure>
        <img src="https://images1.calcalist.co.il/PicServer3/2019/11/25/950171/1L.jpg"/>
        <figcaption>חלק מהתכשיטים המוצגים במוזיאון <br/>צילום: AP</figcaption>
      </figure>
      <p>לפי הודעת המשטרה, היא קיבלה דיווח ראשון על האירוע ב-4:59 בבוקר, מאנשי האבטחה במוזיאון, שסיפרו על הפריצה המתבצעת בדקות אלה באוסף, לדבריהם על ידי שני פורצים. הגנבים נצפו במצלמות המוזיאון, מנפצים את זכוכית התצוגה, אוספים את התכשיטים ונעלמים במהירות. המשטרה לא הוסיפה פרטים אך בדיווחים נאמר שמתנהל מצוד מקיף בניסיון לאתר במהירות את המבצעים. המשטרה הגיעה למקום תוך דקות אבל לפי דיווחים, כבר בשעה 5:05 מכונית הפורצים נמלטה מהמתחם במהירות.</p>
      <p>אוסף התכשיטים הייחודי מוקם באחד המבנים הישנים בארמון שבעיר, והוא זכה לאבטחה הדוקה. האוסף הוקם במאה ה-18 על ידי אוגוסט "החזק", שליט סקסוניה, שהפך מאוחר יותר למלך פולין. הוא כולל 10 מערכות תכשיטים מורכבות (לצד פריטים נוספים), שכאמור שלוש מהן נלקחו על ידי הפורצים – כל אחת מהן כוללת יהלומים, לצד אבני ספיר, ברקת ואודם.</p>
      <figure>
        <img src="https://images1.calcalist.co.il/PicServer3/2019/11/25/950176/5L.jpg"/>
        <figcaption>חלק מאוסף התכשיטים <br/>צילום: AP</figcaption>
      </figure>
      <p>למרבה המזל, הפריט היקר והמוכר ביותר באוסף, "היהלום הירוק" הענק של דרזדן, בגודל 41 קראט, לא נמצא בימים אלה במוזיאון, שכן הוא הועבר בהשאלה למטרופוליטן, המוזיאון המוכר של ניו יורק.</p>
      <p>האוצר שבמוזיאון דרזדן שרד את ההפצצות של מלחמת העולם השנייה אך נלקח מגרמניה כשלל על ידי הצבא הרוסי לאחר כיבוש גרמניה. התכשיטים הושבו לדרזדן, הבירה ההיסטורית של סקסוניה, בשנת 1958. הגניבה של האוסף היא לא רק מכה קשה למוזיאון אלא גם לכל מדינת סקסוניה, שראתה במוזיאון חלק מרכזי מהמורשת והתרבות שלה.</p>
      <figure>
        <img src="https://images1.calcalist.co.il/PicServer3/2019/11/25/950186/2L.jpg"/>
        <figcaption>אחד התכשיטים <br/>צילום: REUTERS</figcaption>
      </figure>
      <p>מריון אקרמן (Marion Ackermann), המנהלת של אוספי האומנות מטעם דרזדן, נדרשה לשאלת התנהלות השומרים באירוע הפריצה, ספציפית לכך שלא ניסו לעצור אותם. במסיבת העיתונאים הסבירה אקרמן שהשומרים פעלו לפי הפרוטקול, המורה על קריאה למשטרה ולא על התערבות – היא ציינה שזהו הנוהל בחלק גדול מאד של המוזיאונים.</p>
    </article>
  </body>
</html>