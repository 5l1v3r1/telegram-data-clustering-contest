<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/5/1827585/Slavna-spevacka--neschopna-matka--Laska-dcery-alebo-alkohol--"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Slávna speváčka, neschopná matka: Láska dcéry alebo alkohol?!"/>
    <meta property="og:description" content="BRATISLAVA - Smiech aj smútok prináša komédia Perníková dáma, v ktorej nechýbajú vtipné hlášky a malicherné problémy vedľajších postáv. Zároveň však rieši alkoholizmus a (ne)schopnosť slávnej speváčky byť skutočnou matkou svojej dospelej dcére."/>
  </head>
  <body>
    <article>
      <h1>Slávna speváčka, neschopná matka: Láska dcéry alebo alkohol?!</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Slávna speváčka, neschopná matka: Láska dcéry alebo alkohol?!</h3>
      <p>
        <i>BRATISLAVA - Smiech aj smútok prináša komédia Perníková dáma, v ktorej nechýbajú vtipné hlášky a malicherné problémy vedľajších postáv. Zároveň však rieši alkoholizmus a (ne)schopnosť slávnej speváčky byť skutočnou matkou svojej dospelej dcére.</i>
      </p>
      <p>Perníková dáma v Mestskom divadle P. O. Hviezdoslava prináša naozajstné výbuchy smiechu, ale inokedy sa divák skôr iba zdvorilo pousmeje, keď v ňom prevládne pocit smútku. Pre každého z nás sú rodičia nesmierne dôležití, no 17-ročná dcéra jazzovej speváčky Evelyn akoby ani nemala skutočnú matku. A občas dieťa vychováva matku...</p>
      <figure>
        <img src="https://img.topky.sk/big/2482159.jpg/zuzana-fialova-pernikova-dama-foto-archiv-mdpoh.jpg"/>
      </figure>
      <p>Judit Bárdos a Zuzana Fialová<a href="https://www.topky.sk/gl/615877/2482159/Slavna-spevacka--neschopna-matka--Laska-dcery-alebo-alkohol--"> </a>Zdroj: Archív MDPOH</p>
      <p>Evelyn Meara (Zuzana Fialová) má totiž problém s alkoholom aj s úlohou byť matkou. Rodičovské povinnosti preto preniesla na otca dievčaťa a ona si užívala neviazaný život. Lenže Polly (Judit Bárdos) sa rozhodne, že po matkinej liečbe závislosti je ten správny čas, aby žili spolu. Otázkou je, či Evelyn naozaj dokáže zostať čistá. </p>
      <p>Vývin vzťahov medzi matkou, ktorá tvrdí, že materinské city v podstate ani nepozná, a jej nedospelou dcérou prináša občas trpké pocity. Napríklad v situácii, keď si ako bývalá hviezda pódií hľadá prácu – nadšene hovorí o ponuke uvádzačky v reštaurácii, hoci to prijať nechce. Ale páči sa jej pocit, že ju niekto potrebuje. Uvedomuje si však, že práve Polly ju zúfalo potrebuje?</p>
      <figure>
        <img src="https://img.topky.sk/big/2482155.jpg/zuzana-fialova-pernikova-dama-foto-archiv-mdpoh.jpg"/>
      </figure>
      <p>Zuzana Fialová a Diana Mórová<a href="https://www.topky.sk/gl/615877/2482155/Slavna-spevacka--neschopna-matka--Laska-dcery-alebo-alkohol--"> </a>Zdroj: Archív MDPOH</p>
      <p>Ďalšie postavy sú však viac než smiešne... kým ich nezačnete ľutovať. K tomu ale autor veľký priestor nedáva, strhne vás absurdnými situáciami s maximálne vtipnými dialógmi. Zuzane Fialovej ako uštipačnej zhasínajúcej hviezde zdatne sekunduje afektovaná kamarátka v podaní Diany Mórovej, ktorá sa rozhodla nikdy nezostarnúť a na 40. narodeniny jej všetci blahoželajú k tridsiatke. Marián Mitaš ako homosexuál a neúspešný herec je tiež viac než skvelý. Túto pitoresknú zostavičku sa naozaj oplatí vidieť. </p>
      <figure>
        <img src="https://img.topky.sk/big/2482153.jpg/zuzana-fialova-pernikova-dama-foto-archiv-mdpoh.jpg"/>
      </figure>
      <p>Zuzana Fialová a Marián Mitaš<a href="https://www.topky.sk/gl/615877/2482153/Slavna-spevacka--neschopna-matka--Laska-dcery-alebo-alkohol--"> </a>Zdroj: Archív MDPOH</p>
      <p>
        <a href="https://predpredaj.zoznam.sk/sk/listky/pernikova-dama-2019-11-27/">
          <b>Lístky na predstavenie si môžete zakúpiť na stránke predpredaj.sk»</b>
        </a>
      </p>
    </article>
  </body>
</html>