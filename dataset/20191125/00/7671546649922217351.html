<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914964"/>
    <meta property="og:site_name" content="Dnevnik"/>
    <meta property="article:published_time" content="2019-11-25T00:02:00+00:00"/>
    <meta property="og:title" content="Pismo Alenki Bratušek, ministrici za infrastrukturo"/>
    <meta property="og:description" content="Spoštovana gospa Alenka Bratušek,"/>
  </head>
  <body>
    <article>
      <h1>Pismo Alenki Bratušek, ministrici za infrastrukturo</h1>
      <address>
        <time datetime="2019-11-25T00:02:00+00:00">25 Nov 2019, 00:02</time>
      </address>
      <p>
        <b>Spoštovana gospa Alenka Bratušek,</b>
      </p>
      <p>pišem vam iz dveh razlogov; mogoče se vam bo zdelo malo nenavadno, da se javno obračam ravno na vas, pa vendar, gre za starejše, ki jim tudi vi večkrat namenite svojo pozornost.</p>
      <p>Pred volitvami ste se močno zavzemali za to, da bi se dokončala gradnja doma za starejše v Vrtojbi. Kot vem, se tam še vedno nič ne dogaja. Zanima me, kaj o tem mislite sedaj in ali se boste potrudili urediti to zadevo.</p>
      <p>Prav tako pomembno se mi zdi nadaljevanje projekta Zlato polje v Kranju, kjer je predviden dom za 200 starejših občanov na 7000 kvadratnih metrov veliki sončni parceli, ki s svojo lokacijo in veduto na Alpe in Šmarjetno goro močno vabi. Ste pripravljeni tudi tukaj zastaviti svojo besedo in moč ter s tem omogočiti starejšim prebivalcem Gorenjske brezskrbno starost?</p>
      <p>Starejši v naši državi smo postali blago, ki mu je rok trajanja že zdavnaj potekel. Tako se zdi, tako čutimo. Smo brez dostojanstva, sramežljivi in vase zaprti. Pa kljub temu nam še kdaj kakšna novica vzame sapo. Kot ta zadnja: država bo zgradila zapor, v katerem bo kraljevalo skoraj štiristo obsojenih, za neverjetnih 68 milijonov (zadnja številka, končna zagotovo ne). Za nas starejše pa proračun predvideva desetkrat manj denarja, čeprav bi morala država ravno za nas zgraditi kar nekaj domov. Gotovo veste, da trenutno čaka na prosto mesto v domu blizu 11.000 starejših in danes ni v vsej državi niti ene prazne postelje! Zraven prištejte še stiske njihovih bližnjih, ki nemočni nimajo kam s svojim ostarelim očetom, mamo, drugim… nepredstavljiva množica.</p>
      <p>Apeliramo na vas, da to stisko ljudi vzamete resno. Četudi političarka, ki si predstavljate, da imate vzvode moči v svojih rokah, ne bo vedno tako. Tudi sami se boste postarali, žal. Uredite si zdaj, ko ste na višku svojih moči, človeka vredne razmere za dostojno starost. Za nas, za vaše bližnje, za vas. Ne vemo, kako se življenje obrne. No, pa saj vse to že veste.</p>
      <p>V pričakovanju vašega odgovora vas pozdravljam.</p>
      <p>Silvija Novak, Ljubljana</p>
    </article>
  </body>
</html>