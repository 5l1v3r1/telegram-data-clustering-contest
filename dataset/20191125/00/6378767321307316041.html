<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/peskov-stretnutie-putina-so-zelenskym-v-parizi-sa-zatial-neplanuje-cl722815.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Peskov: Stretnutie Putina so Zelenským v Paríži sa zatiaľ neplánuje"/>
    <meta property="og:description" content="24hod.sk - Peskov: Stretnutie Putina so Zelenským v Paríži sa zatiaľ neplánuje - Hovorca ruského prezidenta Vladimíra Putina Dmitrij Peskov, archívna snímka."/>
  </head>
  <body>
    <article>
      <h1>Peskov: Stretnutie Putina so Zelenským v Paríži sa zatiaľ neplánuje</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Hovorca ruského prezidenta Vladimíra Putina Dmitrij Peskov, archívna snímka.</b><br/>Moskva 25. novembra (TASR) - Počas summitu normandskej štvorky, ktorý sa bude konať 9. decembra v Paríži, sa zatiaľ neplánuje bilaterálne stretnutie prezidentov Ruska a Ukrajiny - Vladimira Putina a Volodymyra Zelenského. Podľa spravodajského portálu Gazeta.ru to v pondelok na brífingu v Moskve uviedol hovorca Kremľa Dmitrij Peskov.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574687813.'"/>
      </figure>
      <p>Potvrdil, že na summite v Paríži sa stretnú lídri všetkých štyroch zainteresovaných krajín: Francúzska, Nemecka, Ruska a Ukrajiny, ale bilaterálne rokovanie Zelenského s Putinom sa zatiaľ neplánuje. Peskov ho však zatiaľ ani nevylúčil.<br/><br/>Normandský formát je diplomatické zoskupenie najvyšších predstaviteľov Ukrajiny, Ruska, Francúzska a Nemecka a ich ministrov zahraničných vecí. Jeho cieľom je urovnať krízu na východe Ukrajiny.<br/><br/>Normandský formát vznikol v júni 2014, keď sa pri príležitosti 70. výročia vylodenia spojeneckých vojsk v Normandii stretli vtedajší ukrajinský prezident Petro Porošenko, šéf Kremľa Vladimir Putin, vtedajší francúzsky prezident Francois Hollande a nemecká kancelárka Angela Merkelová. Táto štvorica politikov po prvý raz diskutovala o spôsoboch vyriešenia konfliktu na Ukrajine.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>