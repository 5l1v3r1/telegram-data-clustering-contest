<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/spanielska-policia-zadrzala-ponorku-naplnenu-kokainom-cl722890.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Španielska polícia zadržala ponorku naplnenú kokaínom"/>
    <meta property="og:description" content="24hod.sk - Španielska polícia zadržala ponorku naplnenú kokaínom - Ilustračná snímka."/>
  </head>
  <body>
    <article>
      <h1>Španielska polícia zadržala ponorku naplnenú kokaínom</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka.</b><br/>Madrid 25. novembra (TASR) - Španielske úrady zadržali v nedeľu pri severozápadnom pobreží krajiny ponorku s nákladom kokaínu, ktorá priplávala z Južnej Ameriky. S odvolaním sa na pondelkové informácie od miestnych predstaviteľov o tom napísala agentúra AFP.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574698383.'"/>
      </figure>
      <p>Ponorka podľa španielskych médií prepravovala viac ako tri tony kokaínu, ktorý pochádzal z Kolumbie. Plavidlo k pobrežiu španielskeho autonómneho spoločenstva Galícia priplávalo z Južnej Ameriky. Polícia podľa AFP zatkla v rámci nedeľňajšej operácie dve osoby.<br/><br/>Pašeráci drog, najmä z Kolumbie, boli viackrát prichytení pri tom, ako využívali ponorky na prevoz kokaínu do Mexika a odtiaľ ďalej do USA.<br/><br/>Ak sa informácie o povahe nákladu potvrdia, pôjde o prvý prípad zadržania ponorky využívanej na pašovanie drog do Španielska, uvádza agentúra AP.<br/><br/>Galícia je podľa AFP hlavným vstupným miestom pre pašerákov kokaínu do Európy. Španielsko bolo minulý rok po Belgicku druhou členskou krajinou EÚ s najvyšším množstvom zhabaného kokaínu.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>