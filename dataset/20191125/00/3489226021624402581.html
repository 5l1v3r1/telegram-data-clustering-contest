<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/to-xongk-kongk-panhgyrizei-th-nikh-twn-antikathestwtikwn-ypopshfiwn"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Το Χονγκ Κονγκ πανηγυρίζει τη νίκη των αντικαθεστωτικών υποψηφίων"/>
    <meta property="og:description" content="Στις χθεσινές (Κυριακή) περιφερειακές εκλογές, οι πολίτες στήριξαν μαζικά το κίνημα διαμαρτυρίας που κλείνει έξι μήνες αγώνα κατά των κόκκινων καπιταλιστών της Κίνας ψηφίζοντας τους υποψηψίους που το εκπροσωπούν."/>
  </head>
  <body>
    <article>
      <h1>Το Χονγκ Κονγκ πανηγυρίζει τη νίκη των αντικαθεστωτικών υποψηφίων</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Στις χθεσινές (Κυριακή) περιφερειακές εκλογές, οι πολίτες στήριξαν μαζικά το κίνημα διαμαρτυρίας που κλείνει έξι μήνες αγώνα κατά των κόκκινων καπιταλιστών της Κίνας ψηφίζοντας τους υποψηψίους που το εκπροσωπούν.</h4>
      <p>Μαζικά προσέφυγαν την Κυριακή στις κάλπες οι πολίτες του Χονγκ Κονγκ για να δηλώσουν την αλληλεγγύη τους στις κλιμακούμενης βίας διαδηλώσεις που από τον περασμένο Ιούνιο έχουν ξεσπάσει στο Χονγκ Κονγκ.</p>
      <h3>Μεγάλη συμμετοχή στις κάλπες</h3>
      <p><b>Τρία εκατομμύρια ψηφοφόροι</b>, οι οποίοι εκπροσωπούν το<b> 71% του εκλογικού σώματος</b> και σχεδόν το ήμισυ του συνολικού πληθυσμού του Χονγκ Κονγκ επέλεξαν να σταθούν στην ουρά έως και μία ώρα έξω από τα εκλογικά κέντρα περιμένοντας τη σειρά τους για να ασκήσουν το εκλογικό τους δικαίωμα. Πολλοί δεν είχαν ψηφίσει ποτέ στο παρελθόν.</p>
      <p><b>Από τις 452 θέσεις περιφερειακών συμβούλων, οι υποψήφιοι που πρόσκεινται στο καθεστώς του Πεκίνου κατάφεραν να κρατήσουν μετά βίας το 10%</b>, ενώ τη συντριπτική πλειοψηφία κατέλαβαν οι <b>υποψήφιοι υπέρ της δημοκρατίας</b>, πολλοί εκ των οποίων πρωτοστάτησαν στο κίνημα διαμαρτυρίας.</p>
      <p>Οι εκλογές της Κυριακής θεωρήθηκαν από πολλούς αναλυτές ως ένα μίνι δημοψήφισμα για το μέλλον της ημι-αυτόνομης επαρχίας, η ηγέτις της οποίας, Κάρι Λαμ, τόσο καιρό ισχυριζόταν ότι έχαιρε της στήριξης της «σιωπηλής πλειοψηφίας», θέλοντας με αυτό τον τρόπο να δικαιολογήσει την υπαγορευόμενη από το Πεκίνο σκληροπυρηνική στάση της απέναντι στους διαδηλωτές.</p>
      <p>Οι άμεσες πολιτικές συνέπειες της νίκης των δημοκρατών αναμένεται να είναι λιγοστές, καθώς τα περιφερειακά συμβούλια έχουν περιορισμένες εξουσίες, μικρό προϋπολογισμό και δυνατότητα να επιλύουν προβλήματα όπως η συγκομιδή απορριμμάτων, τα πάρκα και οι στάσεις λεωφορείου, όπως αναφέρεται χαρακτηριστικά σε ρεπορτάζ του Guardian.</p>
      <p>Η μεγάλη σημασία τους, ωστόσο, έγκειται στο ότι τα συμβούλια παίζουν καθοριστικό ρόλο στην επιλογή του τοπικού ηγέτη, οποίος θεωρείται παραδοσιακά το μακρύ χέρι του Πεκίνου, και ορισμένων τοπικών εκπροσώπων.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>