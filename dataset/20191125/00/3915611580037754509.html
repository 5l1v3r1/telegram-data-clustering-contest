<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/asus-rog-crosshair-viii-impact-dosahl-6-ghz-taktu-cpu-i-ram/50707"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Asus ROG Crosshair VIII Impact dosáhl 6 GHz taktu CPU i RAM"/>
    <meta property="og:description" content="Asus se pochlubil taktovacím pokusem, v němž hrála velkou roli základní deska ROG Crosshair VIII Impact. Vedle ní ale také nový procesor AMD Ryzen 9 3950X, který se podařilo dostat na takt 6 GHz. "/>
  </head>
  <body>
    <article>
      <h1>Asus ROG Crosshair VIII Impact dosáhl 6 GHz taktu CPU i RAM</h1>
      <h2>Asus se pochlubil taktovacím pokusem, v němž hrála velkou roli základní deska ROG Crosshair VIII Impact. Vedle ní ale také nový procesor AMD Ryzen 9 3950X, který se podařilo dostat na takt 6 GHz. </h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Asus tak hlásá, že byl překročen "nový obrovský milník", který má ovšem pochopitelně z praktického hlediska pramalý význam. Jde jednak o dosažení frekvence 6 GHz v případě procesoru AMD Ryzen 9 3950X a pak tu je také 6 GHz v případě pamětí DDR4, ovšem zde jde pochopitelně o efektivní takt, takže fyzický bude poloviční. <br/> </p>
      <figure>
        <img src="https://www.svethardware.cz/asus-rog-crosshair-viii-impact-dosahl-6-ghz-taktu-cpu-i-ram/50707/img/d6391568-bbbf-456d-9cf3-ddaf885e64dd.jpg"/>
      </figure>
      <p> <br/>Z prezentace by si také někdo mohl myslet, že na dané desce běžel procesor i paměti na 6 GHz současně, ovšem tak tomu není. Ve skutečnosti těchto taktů nedosáhl ani stejný overclocker, ale dva různé týmy na dvou různých sestavách, i když se stejným základem v podobě daného modelu desky.  <br/> <br/>Co se týče procesoru Ryzen 9 3950X, ten byl na 6 GHz přetaktován v Jižní Koreji, přičemž dle verifikace na <a href="https://hwbot.org/submission/4281065_safedisk_cpu_frequency_ryzen_9_3950x_6003.55_mhz/">HWBot</a> bylo dosaženo taktu 6.003,55 MHz. Chlazení zajistil jako obvykle tekutý dusík a zbylé komponenty zahrnovaly 16 GB paměti G.Skill a GeForce GT710, čili na nich při tomto pokusu prostě nezáleželo. <br/> <br/>Asus se ale nemohl rekordním taktem 6 GHz na Ryzenu 9 3950X chlubit dlouho, neboť zanedlouho byl překonán na Tchaj-wanu s využitím desky MSI MEG X570 Godlike, s níž bylo dosaženo 6.041,56 MHz. <br/> <br/>Alespoň tu zůstává výsledek řeckého overclockera OGS, který dokázal paměti Crucial Ballistix Elite DDR4 vyhnat na (efektivních) 6.054,4 MHz, a to opět na Asus ROG Crosshair VIII Impact. Posloužilo mu k tomu CPU AMD Ryzen 5 3600X se šesti jádry, které pracovalo na výchozích taktech. <br/> <br/>Už dříve ale byly paměti DDR4 vyhnány nad 6 GHz, a to konkrétně G.Skill Trident Z Royal DDR4, které Toppc na Tchaj-wanu dostal přesně na 6.016,8 MHz, a to s využitím inženýrského vzorku Core i9-9900K a MSI MPG Z390I Gaming Edge AC (MS-7C04). <br/> <br/> </p>
      <footer>Zdroj: <a href="https://hexus.net/tech/news/mainboard/137135-asus-rog-crosshair-viii-impact-surpasses-6ghz-cpu-6ghz-ram/">Hexus.net</a></footer>
    </article>
  </body>
</html>