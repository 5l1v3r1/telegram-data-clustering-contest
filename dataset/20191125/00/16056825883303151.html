<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200844"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="৪ মাসেও শেষ হয়নি তদন্ত"/>
    <meta property="og:description" content="বাড্ডায় ছেলে ধরা গুজব ছড়িয়ে তাসলিমা বেগম রেনুকে হত্যার ঘটনায় দায়ের করা মামলার তদন্ত শেষ হয়নি চার মাসেও। ওই ঘটনায় এখন পর্যন্ত ১৩ জন আসামি গ্রেপ্তার হয়েছেন। আদালতে জবানবন্দি দিয়েছেন ৩ জন। তবে হত্যার ঘটনায় আরও অনেকে জড়িত ছিলেন বলে প্রত্যক্ষদর্শীরা পুলিশকে জানিয়েছিলেন। পরিবারের পক্ষ থেকেও দায়েরকৃত মামলায় তাদের অজ্ঞাতনামা আসামি বলে উল্লেখ করা হয়। এছাড়াও ঘটনাস্থলে সিসি ক্যামেরার ফুটেজে দোষীদের অনেকেরই চেহারা স্পষ্ট বুঝা গেলেও পুলিশ তাদের এখনও আইনের আওতায় আনতে পারেনি। মামলার তদন্তকারী কর্মকর্তা জানিয়েছেন, ওই বর্বর হত্যাকাণ্ডের মামলার তদন্ত চলছে। যেসব আসামি এখনো গ্রেপ্তার হয়নি তাদের ধরার জন্য ঢাকাসহ বিভিন্নস্থানে অভিযান চলছে। তাদের ধরতে প্রযুক্তিকে কাজে লাগানো হচ্ছে। যারা মামলার জবানবন্দি দিয়েছেন তাদের তথ্যের ভিত্তিতে মামলার তদন্ত কাজ এগিয়ে চলছে। তদন্ত কাজ শেষ হলেই আগামী ডিসেম্বর মাসের শেষ সপ্তাহে মামলার চার্জশিট আদালতে দাখিল করা হবে। গত ২০শে জুলাই সকালে বাড্ডা সরকারি প্রাথমিক বিদ্যালয়ে মেয়েকে ভর্তির তথ্য নিতে যান তাসলিমা বেগম রেনু। স্কুলের গেইটে কয়েকজন নারী তাসলিমার নাম-পরিচয় জানতে চান। পরে লোকজন তাসলিমাকে ছেলেধরা সন্দেহে…"/>
  </head>
  <body>
    <article>
      <h1>৪ মাসেও শেষ হয়নি তদন্ত</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">আল-আমিন</a></address>
      <p>বাড্ডায় ছেলে ধরা গুজব ছড়িয়ে তাসলিমা বেগম রেনুকে হত্যার ঘটনায় দায়ের করা মামলার তদন্ত শেষ হয়নি চার মাসেও। ওই ঘটনায় এখন পর্যন্ত ১৩ জন আসামি গ্রেপ্তার হয়েছেন। আদালতে জবানবন্দি দিয়েছেন ৩ জন। তবে হত্যার ঘটনায় আরও অনেকে জড়িত ছিলেন বলে প্রত্যক্ষদর্শীরা পুলিশকে জানিয়েছিলেন। পরিবারের পক্ষ থেকেও দায়েরকৃত মামলায় তাদের অজ্ঞাতনামা আসামি বলে উল্লেখ করা হয়। এছাড়াও ঘটনাস্থলে সিসি ক্যামেরার ফুটেজে দোষীদের অনেকেরই চেহারা স্পষ্ট বুঝা গেলেও পুলিশ তাদের এখনও আইনের আওতায় আনতে পারেনি। মামলার তদন্তকারী কর্মকর্তা জানিয়েছেন, ওই বর্বর হত্যাকাণ্ডের মামলার তদন্ত চলছে। যেসব আসামি এখনো গ্রেপ্তার হয়নি তাদের ধরার জন্য ঢাকাসহ বিভিন্নস্থানে অভিযান চলছে।</p>
      <p>তাদের ধরতে প্রযুক্তিকে কাজে লাগানো হচ্ছে। যারা মামলার জবানবন্দি দিয়েছেন তাদের তথ্যের ভিত্তিতে মামলার তদন্ত কাজ এগিয়ে চলছে। তদন্ত কাজ শেষ হলেই আগামী ডিসেম্বর মাসের শেষ সপ্তাহে মামলার চার্জশিট আদালতে দাখিল করা হবে। গত ২০শে জুলাই সকালে বাড্ডা সরকারি প্রাথমিক বিদ্যালয়ে মেয়েকে ভর্তির তথ্য নিতে যান তাসলিমা বেগম রেনু। স্কুলের গেইটে কয়েকজন নারী তাসলিমার নাম-পরিচয় জানতে চান। পরে লোকজন তাসলিমাকে ছেলেধরা সন্দেহে স্কুলের প্রধান শিক্ষকের কক্ষে নেন।</p>
      <p>কিছুক্ষণের মধ্যে বাইরে কয়েকশ লোক এক হয়ে তাসলিমাকে প্রধান শিক্ষকের কক্ষ থেকে বের করে বাইরে নিয়ে গিয়ে নৃশংসভাবে হত্যা করে। ওই বর্বর ঘটনায় সারাদেশে নিন্দার ঝড় উঠে। সূত্র জানায়, ওই ঘটনায় তাসলিমার বোনের ছেলে সৈয়দ নাসিরউদ্দিন বাদী হয়ে বাড্ডা থানায় অজ্ঞাতনামা ৪০০ থেকে ৫০০ মানুষকে আসামি করে মামলা করেন। মামলার তদন্ত প্রতিবেদন দাখিলের জন্য ২৫শে নভেম্বর দিন ধার্য করেছেন আদালত। এছাড়াও রেনুর পরিবারকে সরকারিভাবে পাঁচ কোটি টাকা ক্ষতিপূরণ দেয়ার নির্দেশনা চেয়ে হাইকোর্টে রিট দায়ের হয়েছে। মামলার প্রধান সমন্বয়কারী পুলিশের বাড্ডা জোনের এসি মো. এলিশ চৌধুরী মানবজমিনকে জানান, একটি হত্যা মামলার কখন তদন্ত শেষ হবে তা বলা যায় না। তবে আমরা দ্রুত ওই হত্যা মামলার চার্জশিট আদালতে দাখিল করবো। মামলার তদন্তকারী কর্মকর্তা বাড্ডা থানার ইন্সপেক্টর আব্দুর রাজ্জাক জানান, ওই মামলায় এখন পর্যন্ত ১৩ জন গ্রেপ্তার হয়েছে।</p>
      <p>আদালতে জবানবন্দি দিয়েছেন ৩ জন। আরও কয়েকজন দ্রুত জবানবন্দি দেবে। আগামী ডিসেম্বর মাসের মধ্যেই আদালতে মামলার চার্জশিট দেয়া হবে। ওই ঘটনার যারা অজ্ঞাতনামা আসামি তাদের গ্রেপ্তারের জন্য চেষ্টা চালানো হচ্ছে। সূত্র জানায়, রেনু হত্যাকাণ্ডের পর ঘটনাস্থলের সিসি ক্যামেরার ফুটেজ দেখে ঢাকা, নারায়ণগঞ্জ, নরসিংদী, বাক্ষণবাড়িয়াসহ একাধিক এলাকায় অভিযান চালিয়ে আসামিদের গ্রেপ্তার করে পুলিশ। সূত্র জানায়, আদালতে জবানবন্দিতে রেনু হত্যাকাণ্ডে গ্রেপ্তার হওয়া মো. ইব্রাহিম ওরফে হৃদয় বলেছে যে, সারাদেশে ছেলে ধরা গুজব ছড়িয়ে পড়ে। ওই গুজব সেও বিশ্বাস করে। ওইদিন সে বাসা থেকে বের হয়ে শুনতে পায় যে, ছেলে ধরা সন্দেহে এক নারী ধরা পড়েছে। এরপর সে হত্যাকাণ্ডে অংশ নেয়।</p>
      <p>এই বিভাগের সর্বাধিক পঠিত</p>
    </article>
  </body>
</html>