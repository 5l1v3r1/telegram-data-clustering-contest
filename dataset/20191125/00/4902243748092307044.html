<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/orszagos-hirek/2019/11/fokozottan-ellenorzik-a-webaruhazakat-az-ev-vegi-unnepi-idoszakban"/>
    <meta property="og:site_name" content="ALON"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Próbavásárlásokat tartanak az év végi ünnepi időszakban"/>
    <meta property="og:description" content="Fokozottan ellenőrzik a webáruházakat az év végi ünnepi időszakban"/>
  </head>
  <body>
    <article>
      <h1>Próbavásárlásokat tartanak az év végi ünnepi időszakban</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <b>Fokozottan ellenőrzik a webáruházakat az év végi ünnepi időszakban</b>
      </p>
      <p><b>Fokozottan ellenőrzi az Innovációs és Technológiai Minisztérium (ITM) az online áruházakat az év végi ünnepi időszakban, a kiemelt vizsgálatok már november elején elkezdődtek</b>.</p>
      <p>Az év utolsó két hónapjában sok akcióval, kedvezményes vásárlási lehetőséggel találkozhatnak a fogyasztók az interneten, az ITM célja, hogy aktív fogyasztóvédelmi jelenléttel, rendszeres ellenőrzésekkel, próbavásárlásokkal járuljon hozzá a nyugodt ünnepi felkészüléshez - tette hozzá Cseresnyés Péter a tárca államtitkára.</p>
      <p>A kiskereskedelmi forgalom 75 hónapja folyamatosan nő Magyarországon, és egyre nagyobb szerepet játszik az internetes vásárlás. Tavaly mintegy 530 milliárd forint volt a webáruházak forgalma, amely az idén a becslések szerint 700 milliárd forintra nőhet.</p>
      <p>Az online áruházak rendszeres vizsgálatával a tárca visszaszorította a lehetséges jogsértéseket, a tapasztalatok szerint sikerült a korábbi 50 százalékról 17 százalékra csökkenteni a visszaélési kísérleteket, így kevésbé kockázatos az internetes vásárlás - emelte ki az államtitkár.</p>
      <p>A próbavásárlások és a honlapok vizsgálata alapján a <b>leggyakrabban az elállással és jótállással kapcsolatban merülnek fel problémák</b>, de sokszor <b>hiányos a vitarendezési lehetőségekről szóló tájékoztatás is.</b></p>
      <p>A tudatos vásárlás segítése érdekében e-kereskedelmi tájékoztatót, "<a href="http://www.fogyasztovedelem.kormany.hu/">kisokost</a>" állított össze.<br/>Az ellenőrzések tapasztalatai alapján állították össze a most megjelent tájékoztatót, amely nyolc pontban foglalja össze az internetes vásárlással kapcsolatos legfontosabb tudnivalókat.</p>
      <p>A kisokos kitér a termékek, szolgáltatások kiválasztásával, a vásárlás előtti tájékozódással, a szállítási feltételek ellenőrzésével, a fizetési feltételek kiválasztásával, az adásvétel létrejöttével, a termék átvételével és esetleges visszaküldésével kapcsolatos tudnivalókra, valamint arra is, hogy hová lehet fordulni panasz esetén.</p>
      <p>Ezekből a webáruhákból nem ajánlott vásárolni. A jogsértő webáruházak listáját <a href="https://www.alon.hu/orszagos-hirek/2019/07/ezekbol-a-webaruhazakbol-nem-ajanlott-vasarolni-itt-a-lista">itt</a> találja.</p>
    </article>
  </body>
</html>