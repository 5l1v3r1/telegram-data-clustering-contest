<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700040/%D8%A7%D8%AA%D8%AD%D8%A7%D8%AF%DB%8C%D9%87-%D8%B3%D9%88%D8%A7%D8%B1%DB%8C-%DA%A9%D8%B1%D8%A7%DB%8C%D9%87-%D8%B3%D9%88%D8%A7%D8%B1%DB%8C%E2%80%8C%D9%87%D8%A7%DB%8C-%D9%BE%D9%84%D8%A7%DA%A9-%D8%B4%D8%AE%D8%B5%DB%8C-%DA%A9%D8%B1%D8%A7%DB%8C%D9%87%E2%80%8C%D8%B4%D8%A7%D9%86-%D8%B1%D8%A7-%D8%A8%D8%B1%D8%A7%D8%B3%D8%A7%D8%B3-%D8%A8%D9%86%D8%B2%DB%8C%D9%86-3000-%D8%AA%D9%88%D9%85%D8%A7%D9%86%DB%8C-%D8%A8%D8%A7%D9%84%D8%A7-%D8%A8%D8%B1%D8%AF%D9%87-%D8%A7%D9%86%D8%AF-%D9%85%D8%B1%D8%AF%D9%85-%D8%B3%D9%88%D8%A7%D8%B1-%D9%86%D8%B4%D9%88%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="اتحادیه سواری کرایه: سواری‌های پلاک شخصی کرایه‌شان را براساس بنزین 3000 تومانی بالا برده اند/ مردم سوار نشوند"/>
    <meta property="og:description" content="رییس اتحادیه سواری کرایه گفت: پس از سهمیه‌بندی و اصلاح قیمت بنزین، نرخ کرایه سواری‌های پلاک عمومی هیچ تغییری نداشته است، اما سواری‌های پلاک شخصی که در اطراف ترمینال‌ها آزادانه مسافرکشی می‌کنند، کرایه‌شان را براساس بنزین ۳۰۰۰ تومانی بالا برده اند و مردم نباید سوار این ماشین‌ها شوند."/>
  </head>
  <body>
    <article>
      <h1>اتحادیه سواری کرایه: سواری‌های پلاک شخصی کرایه‌شان را براساس بنزین 3000 تومانی بالا برده اند/ مردم سوار نشوند</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040325_116.jpg"/>
      </figure>
      <p>رییس اتحادیه سواری کرایه گفت: پس از سهمیه‌بندی و اصلاح قیمت بنزین، نرخ کرایه سواری‌های پلاک عمومی هیچ تغییری نداشته است، اما سواری‌های پلاک شخصی که در اطراف ترمینال‌ها آزادانه مسافرکشی می‌کنند، کرایه‌شان را براساس بنزین ۳۰۰۰ تومانی بالا برده اند و مردم نباید سوار این ماشین‌ها شوند.</p>
      <p>به گزارش ایسنا، از روزی که قیمت بنزین اصلاح شد و سهمیه‌بندی برای ماشین‌های شخصی و عمومی مشخص شد، مسئولان اعلام کردند که هیچ کس حق افزایش قیمت‌ها را در هیچ بخشی به بهانه بالارفتن قیمت بنزین ندارد. البته محمد اسلامی – وزیر راه و شهرسازی – در جمع خبرنگاران تاکید کرد که قیمت‌ها در این حوزه هیچ تغییری پیدا نمی‌کند و اگر کسی کرایه‌اش را به بهانه قیمت بنزین افزایش دهد مرتکب تخلف شده و با او برخورد می‌کنیم.</p>
      <p>رحمت حاج‌محمد علی - رییس اتحادیه سواری کرایه کشور – در این باره به ایسنا اظهار کرد: نرخ کرایه سواری‌های عضو این اتحادیه هیچ تغییری نکرده است و هر کسی شاهد افزایش قیمت کرایه‌ای بود می‌تواند آن را به این اتحادیه اعلام کند تا با راننده متخلف برخورد شود.</p>
      <p>وی ادامه داد: افزایش نرخ کرایه توسط سواری‌های عضو این اتحادیه صورت نمی‌گیرد و راننده‌های عضو این اتحادیه برنامه افزایش نرخ را ندارند، اما اگر در این زمینه صورت نگرفته این ماشین‌های سواری پلاک شخصی هستند که آزادانه جلوی همه ترمینال‌ها مسافرکشی می‌کنند.</p>
      <p>رییس اتحادیه سواری کرایه کشور ادامه داد: سال‌هاست که این مشکل را با سواری‌های پلاک شخصی داریم چرا که آن‌ها مسافران نا آشنا را قبل از ورود به ترمینال‌ها سوار می‌کنند و حالا که قیمت بنزین برای آنها ۳۰۰۰ تومان شده است می‌خواهند پول آن را از مردم بگیرند و این مشکل تقریبا در همه شهرها وجود دارد.</p>
      <p>وی در خصوص وضعیت ترددها و تقاضا برای سفرهای بین‌شهری در پی تغییر قیمت بنزین، اظهار کرد: تاکنون تغییر خاصی در این باره رخ نداده است، اما باید صبر کنیم که در هفته‌ها و ماه‌های آتی مردم چه واکنشی نشان می‌دهند و میزان تقاضا افزایش پیدا می‌کند یا خیر.</p>
    </article>
  </body>
</html>