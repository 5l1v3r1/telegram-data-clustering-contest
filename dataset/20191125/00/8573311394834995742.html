<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/viaggi-traveller/weekend/2019/11/25/come-i-fanno-dop-parmigiano-reggiano-prosciutto-parma-aceto-balsamico-tradizionale"/>
    <meta property="og:site_name" content="VANITY FAIR"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Weekend gourmand a Parma: tutti gli indirizzi per provare le tre «regine emiliane»"/>
    <meta property="og:description" content="Itinerario in un saper fare familiare antico, per capire dal vivo perché Parmigiano Reggiano, Prosciutto di Parma e Aceto Balsamico Tradizionale sono delle Dop uniche (anche nel gusto)"/>
  </head>
  <body>
    <article>
      <h1>Weekend gourmand a Parma: tutti gli indirizzi per provare le tre «regine emiliane»</h1>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.vanityfair.it/author/cbertoletti" target="_blank">Chiara Bertoletti</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/08173941/Parmigiano-Reggiano-da-Consorzio-landscape-950x684.jpg"/>
        </figure>
        <figure>
          <img src="https://images.vanityfair.it/gallery/116387/Big/deb2722c-9734-4a78-a70f-96ca11292892.JPG"/>
          <figcaption><b>Come nasce il Parmigiano Reggiano</b><br/>Ogni giorno, il latte della mungitura serale è lasciato riposare fino al mattino in vasche dove affiora spontaneamente la parte grassa, destinata alla produzione di burro. Insieme al latte intero della mungitura del mattino, il latte scremato della sera è poi versato nelle tipiche caldaie di rame con l’aggiunta di caglio di vitello e del siero innesto, ricco di fermenti lattici naturali ottenuti dalla lavorazione del giorno precedente. A questi ingredienti sarà aggiunto solo il sale, nessun altro conservante o additivo, che è proibito per legge. Tutto il resto è lunga stagionatura <cite>Vanity Fair's</cite></figcaption>
        </figure>
        <figure>
          <img src="https://images.vanityfair.it/gallery/116387/Big/8b3e9fb9-6bc4-4b2a-b0e8-0eab303ab251.JPG"/>
          <figcaption><b>Cosa mangiano le mucche e perché è un prodotto artigianale</b><br/>L’alimentazione delle mucche che fanno il latte per il Parmigiano Reggiano è rigorosa: mangiano soprattutto fieni della zona d’origine e non possono mangiare alimenti come i foraggi fermentati, che costano meno ma causano problemi di qualità nella stagionatura. Come ci spiega Amalia del <b><a href="https://www.sanpierdamiani.com/">Caseificio San Pier Damiani </a></b>(dal 1846), da noi visitato e immortalato in queste foto: "Parliamo di un prodotto artigianale, non industriale, e che come tale si può creare solo in queste zone. Inoltre, proprio per questo ha un sapore diverso in base a chi lo produce". Ciò nonostante, Parmigiano Reggiano si produce sempre allo stesso modo dal Medioevo<cite>Vanity Fair's</cite></figcaption>
        </figure>
        <figure>
          <img src="https://images.vanityfair.it/gallery/116387/Big/cd435160-5eb9-47e0-b5f0-45ed2a756791.JPG"/>
          <figcaption><b>Forse non sapevate che...</b><br/>A partire dagli anni Ottanta, come spiga il Consorzio del Parmigiano Reggiano, è stata ipotizzata la presenza nel prodotto di un fattore bifidogeno che lo rende indicato nella dieta di bimbi neonati per i suoi effetti prebiotici e quindi adatto allo svezzamento. Il prodotto è «naturalmente senza lattosio»: questa la dicitura che è possibile mettere in etichetta sulle confezioni di Parmigiano Reggiano, in seguito alle decisioni del dicastero della Salute<cite>Vanity Fair's</cite></figcaption>
        </figure>
        <figure>
          <img src="https://images.vanityfair.it/gallery/116387/Big/1a2596f2-0afb-477b-9984-58909040f65b.jpg"/>
          <figcaption><b>Perché costa quello che costa</b><br/>Grazie a questo rigoroso processo produttivo artigianale e alla lunga stagionatura, Parmigiano Reggiano preserva la propria qualità. Ogni forma di Parmigiano Reggiano contiene circa 600 litri di latte, solo il 30% di acqua e il 70% di sostanze nutritive. Per raggiungeew il suo massimo livello di qualità impiega almeno 24 mesi: questo significa che il suo prezzo racchiude almeno due anni di lavoro, periodo durante il quale produttore e stagionatore non hanno ritorno economico </figcaption>
        </figure>
        <figure>
          <img src="https://images.vanityfair.it/gallery/116387/Big/07ddc9bc-9dca-4983-b3b8-7e11ebcc2eb7.JPG"/>
          <figcaption><b>Come si capisce quando è pronto? Si «suona»</b><br/>Al Caseificio San Pier Damiani abbiamo ascoltato il suono diverso che fanno le forme di Parmigiano Reggiano in base alla stagionatura. La battitura con apposito martelletto è infatti una delle fasi dell'espertizzazione, ovvero dell'esame delle forme da parte di un esperto approvato dal Consorzio. Per farlo bisogna avere un udito fine e un orecchio addestrato, anche se a livello «macro», ad esempio tra un 18 e un 36 mesi, anche per i profani è possibile sentire bene la differenza<cite>Vanity Fair's</cite></figcaption>
        </figure>
        <figure>
          <img src="https://images.vanityfair.it/gallery/116387/Big/f89e557d-8301-4d6f-b42d-4c4d101ee5ad.jpg"/>
          <figcaption><b>Come testare la stagionatura al palato</b><br/>Per regolamento, si può chiamare Parmigiano Reggiano il formaggio solo al compimento del 12° mese, ma il suo picco di fragranza e di tipicità organolettica è raggiunto dalle forme stagionate tra i 24 e i 36 mesi. In alcuni casi, tuttavia, c'è chi lo stagiona fino a 40 o addirittura 50 mesi. Come si fa, da meno esperti, a capire se una forma è ben stagionata? Uno dei modi più semplici e assaggiarla per sentire sotto i denti se ci sono i classici granellini, ovvero i cristalli di tirosina<cite>Vanity Fair's</cite></figcaption>
        </figure>
        <figure>
          <img src="https://images.vanityfair.it/gallery/116387/Big/8d441e99-cf02-40ca-bbcc-228f7eccedde.jpg"/>
          <figcaption><b>Si fa solo qui</b><br/>La zona d'origine di Parmigiano-Reggiano è circoscritta: Parma, Reggio Emilia, Modena, Mantova destra fiume Po, Bologna sinistra fiume Reno. Come scrisse l'autore e giornalista Giovannino Guareschi (1908-1968), noto per Peppone e Don Camillo, "a fissare con una fortissima lente d'ingrandimento la grana del parmigiano, essa si rivela non soltanto come un'immutabile folla di granuli associati nell'essere formaggio, ma addirittura come un panorama. È una foto aerea dell'Emilia presa da un'altezza pari a quella del Padreterno".<br/>Foto: courtesy of Consorzio del Parmigiano Reggiano</figcaption>
        </figure>
        <figure>
          <img src="https://images.vanityfair.it/gallery/116387/Big/427d0987-c86b-4bfd-bec4-5ea23e2d2bac.JPG"/>
          <figcaption><b>L'Aceto Balsamico Tradizionale di Reggio Emilia Dop</b><br/>L'Aceto Balsamico Tradizionale di Reggio Emilia Dop nasce solo dal mosto di uve raccolte in provincia di Reggio Emilia. L'unico ingrendiete che si usa, quindi, è il succo d'uva cotto, senza altre aggiunte, a differenza ad esempio dell'Aceto Balsamico di Modena Igp, creato con aggiunta di aceto invecchiato e aceto di vino. Paliamo di un prodotto di alta gamma (anche nel prezzo), invecchiato nelle giuste botti per un tempo minimo di 12 anni (ma di norma sono di più) e con suoi specifici tratti distintivi: logo, certificazione, regolamento e <a href="http://www.acetobalsamicotradizionale.it/home_it.php">Consorzio di tutela</a><cite>Vanity Fair's</cite></figcaption>
        </figure>
        <figure>
          <img src="https://images.vanityfair.it/gallery/116387/Big/f70809c1-fa5e-46d9-a8df-93f22f9a105f.JPG"/>
          <figcaption><b>Una passione di famiglia, non un business</b><br/>Abbiamo visitato <a href="https://www.medici.it/"><b>l’azienda agricola «Tenuta Rampata»</b> di proprietà della famiglia Medici</a>, che da quattro generazioni produce vino dalla propria vigna e Aceto Balsamico Tradizionale di Reggio Emilia Dop a marchio Medici Ermete. Se il business della famiglia è il vino, per quanto riguarda l'Aceto, come ci spiega Alessandra Medici: «Si tratta di un prodotto artigianale che rappresenta esclusivamente una passione e un hobby». Per quanto il prezzo sia di lusso, infatti (ulteriori dettagli a seguire) non è redditizio rispetto alle decine di anni di lavoro e attesa richiesti per ottenere il prodotto finale<cite>Vanity Fair's</cite></figcaption>
        </figure>
        <figure>
          <img src="https://images.vanityfair.it/gallery/116387/Big/1fc8f77f-2edf-4e9e-b7b9-fcb6783f73f6.JPG"/>
          <figcaption><b>Tre bollini per tre livelli di invecchiamento e sapore</b><br/>L'Aceto Balsamico Tradizionale Dop ha tre bollini di colore diverso che ne identificano il livello di invecchiamento con relative differenze organolettiche (diventa via via meno acidulo e più dolce): il Bollino Aragosta (12-20 anni), il Bollino Argento (20-25 anni) e quello Oro (oltre 35 anni). La diversità di sapore è dato anche dall'utilizzo di legni diversi per le botti (rovere, ciliegio e così via) che diventa via via sempre più piccole per dare stabilità e intensità di profumo <cite>Vanity Fair's</cite></figcaption>
        </figure>
        <figure>
          <img src="https://images.vanityfair.it/gallery/116387/Big/69ee52d4-ff97-4053-882a-0595cdf718bb.JPG"/>
          <figcaption><b>Come si degusta</b><br/>Premessa: non è un condimento da insalata e assangiandolo si capisce bene il perché.Dopo i 25 anni di invecchiamento l’Aceto Balsamico Tradizionale di Reggio Emilia Dop è già un prodotto ideale da meditazione, ovvero da degustare da solo a crudo a fine pasto (è anche un ottimo digestivo). Il prodotto più giovane (Bollino Aragosta, il prezzo di quello Medici Ermete è di poco meno di 50 euro per un'ampolla da 100 ml.) è invece ideale su piatti come carpacci (anche sashimi) e marinate, ma anche in cottura. Gli chef, ad esempio, lo usano nella preparazione dei fondi di cottura per la selvaggina, il pollame e il pesce (in particolare il baccalà).</figcaption>
        </figure>
        <figure>
          <img src="https://images.vanityfair.it/gallery/116387/Big/a94a17f1-d329-49a5-8a4a-9ee0a3225f15.jpg"/>
          <figcaption><b>I numeri del Prosciutto di Parma Dop</b><br/>Il <a href="https://www.prosciuttodiparma.com/it_IT/home">Consorzio del Prosciutto di Parma Dop</a> conta 140 aziende produttrici, 8 milioni e mezzo di prodotti marchiati solo nel 2018, 3.900 allevamenti di suini e 109 macelli, per un giro d'affari di 1,7 miliardi di euro, di cui 280 milioni all'estero. Anche in questo caso, come per le due precenti Dop, c'è un Corsozio che regola la produzione, la controlla e la tutela, con relativa marchiatura degli esemplari conformi. Quello che abbiamo visitato (in foto) è il<b> <a href="http://www.contiprosciutti.it/">Salumificio Conti</a>,</b> azienda familiare a conduzione tutta femminile</figcaption>
        </figure>
        <figure>
          <img src="https://images.vanityfair.it/gallery/116387/Big/aa93956a-68f1-481e-844d-72cbf9a89b2e.JPG"/>
          <figcaption><b>Cosa contiene e perché è diverso da molti salumi</b><br/>A differenza della maggioranza degli altri salumi, il Prosciutto di Parma Dop non può contenere conservanti e additivi (come nel caso dei nitrati), ma è fatto solo con coscia di suino e sale. Anche in questo caso, il sapore è tutta una questione di stagionatura per fasi rigorose. Solo ai prosciutti al dodicesimo mese (tempo minimo) che risulteranno idonei alla cosiddetta “prova dell’ago”, sarà impressa a fuoco sulla cotenna la corona ducale. Come ci spiega tuttavia Daniela Conti di Salumificio Conti: «Noi vendiamo le cosce solo dai 15 mesi di stagionatura in su»<cite>Vanity Fair's</cite></figcaption>
        </figure>
        <figure>
          <img src="https://images.vanityfair.it/gallery/116387/Big/de1c66d2-f848-43d5-bedf-e245cc58fb48.jpg"/>
          <figcaption><b>Caratteristiche obbligatorie</b><br/>Come da disciplinare del Consorzio, non possono ad esempio essere utilizzate cosce che risultino ricavate da suini macellati da meno di 24 ore o da oltre 120 ore. Non solo. I suini non possono essere macellati prima dei 9 mesi d'età, devono essere in «ottimo stato sanitario» e possono mangiare per crescere solo determinati alimenti. Come ci spiega sempre Daniela Conti: «In Nord Europa, ad esempio, il limite d'età minima del suino per la macellazione è di 5 mesi e lo si alimenta in grande quantità anche con gli scarti del pesce, cosa che influisce sul sapore della carne»</figcaption>
        </figure>
        <figcaption>Perché queste 3 Dop sono diverse da tutte le altre</figcaption>
      </slideshow>
      <p>
        <b>Itinerario in un saper fare familiare antico, per capire dal vivo perché Parmigiano Reggiano, Prosciutto di Parma e Aceto Balsamico Tradizionale sono delle Dop uniche (anche nel gusto)</b>
      </p>
      <p>Chi vive nella Pianura Padana emiliana è esposto a un tasso di umidità e nebbia che a quei fortunati italiani baciati dal clima mediterraneo risulterebbe insopportabile. Eppure, è proprio questo clima caratteristico della cosiddetta «bassa» che consente al territorio di produrre <b>eccellenze agroalimentari rinomate (e scopiazzate) in tutto il mondo</b>.</p>
      <p>Parliamo di una serie di <b>Dop e Igp</b> che, non a caso, hanno valso a <a href="https://www.vanityfair.it/viaggi-traveller/notizie-viaggio/2018/02/16/parma-e-la-capitale-italiana-della-cultura-2020">Parma (Capitale Italiana della Cultura 2020)</a> il titolo di Città Creativa Unesco per la gastronomia in Italia, consacrando definitivamente la stessa come cuore pulsante della <a href="https://www.vanityfair.it/viaggi-traveller/weekend/2018/07/04/weekend-ducato-parma-piacenza-cosa-fare-esperienze-norghi">«Food Valley»</a>. Questo patrimonio di sapori e saperi artigianali vede tutti gli attori del territorio, da produttori ad albergatori e operatori del turismo, riuniti nel <b><a href="http://www.parmacityofgastronomy.it/">Club di Prodotto “Parma City of Gastronomy”</a></b>, che da un lato tutela la qualità dei prodotti, dall’altro offre la possibilità di scoprirli da vicino con una serie di tour ed esperienze autentiche.</p>
      <p>Abbiamo preso parte in prima persona a <a href="http://www.parmacityofgastronomy.it/tours/the-highlander/">uno di questi itinerari </a>per scoprire la vera origine di tre regine Dop della zona, ovvero il <a href="https://www.vanityfair.it/vanityfood/mangiar-bene/2018/06/13/come-nasce-il-parmigiano-reggiano-caselli-reggio-emilia-ristoranti-ricette"><b>Parmigiano Reggiano Dop</b></a>, il <b>Prosciutto di Parma Dop</b> e l’<b>Aceto Balsamico Tradizionale Dop</b>. Pur essendo nativi di quest’area,<b> </b>abbiamo imparato e visto per la prima volta dal vivo i dettagli produttivi che rendono queste eccellenze diverse da tutte le altre, degustato sapori nuovi e al contempo antichi, imparato a riconoscere le differenze tra i diversi livelli di stagionatura e invecchiamento.</p>
      <p>L’<b>Aceto Balsamico Tradizionale Dop</b>, ad esempio, è pregiatissimo (anche nel prezzo) e decisamente diverso da tutti gli altri condimenti balsamici che si trovano al supermercato, compreso lo stesso Aceto Balsamico di Modena Igp. In cosa si differenzia? Ve lo sveliamo nella gallery sopra, insieme a <b>tante altre curiosità meno note su queste tre celebri eccellenze</b>. Spoiler: una di loro è fatta nello stesso identico modo dal Medioevo, proprio come insegnavano i monaci benedettini, e grazie alle sue caratteristiche si può usare anche per lo svezzamento dei neonati.</p>
      <p>
        <i>Foto: courtesy of Consorzio del Parmigiano-Reggiano </i>
      </p>
    </article>
  </body>
</html>