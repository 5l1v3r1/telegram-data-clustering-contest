<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/u-s-steel-kosice-skrati-pracovny-tyzden-aj-v-decembri-a-januari-cl722909.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="U. S. Steel Košice skráti pracovný týždeň aj v decembri a januári"/>
    <meta property="og:description" content="24hod.sk - U. S. Steel Košice skráti pracovný týždeň aj v decembri a januári - Spoločnosti U. S. Steel v Košiciach."/>
  </head>
  <body>
    <article>
      <h1>U. S. Steel Košice skráti pracovný týždeň aj v decembri a januári</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Spoločnosti U. S. Steel v Košiciach.</b><br/>Košice 25. novembra (TASR) – V košických oceliarňach U. S. Steel budú mať počas decembra a januára skrátený pracovný týždeň. Za deň, kedy ostanú doma, dostanú 60-percentnú náhradu mzdy. Dohodli sa na tom vedenie firmy a odbory pre pretrvávajúcu nepriaznivú situáciu na trhu s oceľou.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574700912.'"/>
      </figure>
      <p><i>"Zmluvné strany sa dohodli, že zamestnancom nebude v období od 1. decembra 2019 do 31. januára 2020 vrátane prideľovaná práca, a to v každom mesiaci vo výške maximálne 20 percent mesačného pracovného času vyplývajúceho z týždenného pracovného času dohodnutého v pracovných zmluvách jednotlivých zamestnancov, ako aj  v kolektívnej zmluve zamestnávateľa,"</i> uviedol v pondelok pre TASR hovorca U. S. Steel Košice Ján Bača. Čerpanie pritom bude na prevádzkach rôzne podľa vyťaženosti jednotlivých liniek a pracovísk. <br/><br/>Hovorca ďalej konštatoval, že nepriaznivá situácia v hutníckom priemysle pokračuje. Poukázal pritom na neférové obchodné praktiky, zaťažovanie európskych fabrík poplatkami za CO2 a vysoké ceny energií. Trh je pritom ničený nízkymi cenami spôsobovanými nadkapacitou hlavne zo strany Číny a zvýšeným importom z tretích krajín. <br/><br/><i>"Tlačíme na to, aby sa všetky tieto problémy riešili. Spomeňme napríklad cezhraničnú daň pre importérov, ktorí nemusia platiť za CO2. Bruselské inštitúcie síce súhlasia, avšak v roku 2020 to s veľkou pravdepodobnosťou ešte nestihnú. Rok 2020 nebude lepší, pretože okolnosti sa v najbližších mesiacoch nezmenia. My vieme ovplyvňovať len tie náklady, ktoré mame v rukách a z toho vyplýva aj skrátený pracovný čas. Trpezlivo vysvetľujeme odborárom naše kroky, pretože hutnícky priemysel je v kríze a nie všetky podniky ju prekonajú. My sme sa rozhodli aktívne prijímať opatrenia, ktoré nám krízu pomôžu prekonať,"</i> uviedol Bača. <br/><br/>V oceliarňach zaviedli skrátený pracovný čas už v máji. V júni došlo k odstávke jednej z vysokých pecí. Následne fabrika oznámila, že do konca roka 2021 zníži počet zamestnancov pracujúcich v oceliarňach a jej dcérskych spoločnostiach o 2500. <br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>