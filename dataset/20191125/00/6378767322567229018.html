<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/eu-chce-byt-lidrom-v-boji-proti-nasiliu-voci-zenam-a-dievcatam-cl722876.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="EÚ chce byť lídrom v boji proti násiliu voči ženám a dievčatám"/>
    <meta property="og:description" content="24hod.sk - EÚ chce byť lídrom v boji proti násiliu voči ženám a dievčatám - Federica Mogheriniová, archívna snímka."/>
  </head>
  <body>
    <article>
      <h1>EÚ chce byť lídrom v boji proti násiliu voči ženám a dievčatám</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Federica Mogheriniová, archívna snímka.</b><br/>Brusel 25. novembra (TASR) - Budovy inštitúcií EÚ v Bruseli v pondelok večer rozsvietia na oranžovo - na znamenie podpory boja proti násiliu páchanému na ženách. Európska komisia (EK) pri príležitosti Medzinárodného dňa boja proti násiliu páchanému na ženách vyhlásila, že násilie páchané na ženách a dievčatách je násilím spáchaným na celom ľudstve.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574708144.'"/>
      </figure>
      <p>Vysoká predstaviteľka EÚ pre zahraničnú a bezpečnostnú politiku Federica Mogheriniová v tejto súvislosti uviedla, že v Európe ani nikde vo svete by pre takéto násilie nemalo byť miesto.<br/><br/>"<i>Všetci však vieme, že aj napriek nášmu odhodlaniu sme od dosiahnutia tohto cieľa stále ďaleko. K násiliu páchanému na ženách dochádza kdekoľvek, v bezpečí pred ním nie sú nikde, dokonca ani doma. Rozsah tohto problému je stále alarmujúci: Každá tretia žena v Európe zažila fyzické alebo sexuálne násilie. Takmer všetky obete obchodovania s ľuďmi s cieľom ich sexuálneho vykorisťovania sú v EÚ ženy a dievčatá</i>," uviedla šéfka diplomacie EÚ v správe pre médiá.<br/><br/>Upozornila, že zodpovednosťou EÚ a medzinárodného spoločenstva je dodržať záväzky na predchádzanie všetkým činom násilia voči ženám a dievčatám, otvorene ich zavrhovať a odsudzovať.<br/><br/>"<i>Našou povinnosťou je zároveň podporovať a chrániť obete a vytvoriť pre ne bezpečné prostredie, kde nebudú mať strach nahlásiť tieto trestné činy, ktoré voči nim boli spáchané,</i>" spresnila Mogheriniová. Upozornila, že skoncovanie s násilím páchaným na ženách a dievčatách si vyžaduje pevné odhodlanie nielen na inštitucionálnej úrovni, ale je potrebné aj široké zapojenie medzinárodných organizácií, mimovládnych organizácií a celej občianskej spoločnosti. "<i>Predovšetkým však mužov,</i>" skonštatovala.<br/><br/>Podľa jej slov povedie Európska únia medzinárodnú mobilizáciu na ochranu práv každej jednej ženy a každého jedného dievčaťa, aby mohli žiť slobodne a v bezpečí. Aj preto, že ženy sú pilierom spravodlivých, otvorených, rozvinutých a demokratických spoločností.<br/><br/>Európska únia doteraz zaviedla viacero zásadných opatrení, aby sa s násilím páchaným na ženách a dievčatách skoncovalo. Prijala napríklad smernicu o právach obetí, ktorá zaručuje obetiam trestných činov širšie a väčšie práva a zabezpečuje špecializovanú podporu pre obete sexuálneho alebo rodovo motivovaného násilia. Komisia v súčasnosti pracuje na dokončení pristúpenia EÚ k Dohovoru Rady Európy o predchádzaní násiliu na ženách a domácemu násiliu a o boji proti nemu (Istanbulský dohovor). Okrem toho program EÚ s názvom Práva, rovnosť a občianstvo pomáha eliminovať násilie páchané na ženách a deťoch prostredníctvom financovania miestnych projektov zameraných na prevenciu rodovo motivovaného násilia, podpory obetí a žien a dievčat v ohrození, odbornej prípravy odborníkov a zvyšovania kapacity služieb v tejto oblasti.<br/><br/>Podľa odhadov Svetovej zdravotníckej organizácie (WHO) zažila násilie v určitej fáze svojho života až tretina všetkých žien vo svete. Tento údaj však môže byť len špičkou ľadovca, pretože tento druh násilia zostáva prevažne neohlásený vzhľadom na utajovanie, stigmu a hanbu, ktorá ho sprevádza.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>