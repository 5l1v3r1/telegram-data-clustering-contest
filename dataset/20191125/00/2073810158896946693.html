<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gossipetv.com/eugenio-giordana-daily-chiarimento-sfera-ebbasta-x-factor-449606"/>
    <meta property="og:site_name" content="GOSSIP E TV"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Eugenio e Giordana daily, chiarimento con Sfera Ebbasta: “Non fare il bulletto”"/>
    <meta property="og:description" content="X Factor 2019, scoppia il caso Eugenio e Giordana nel daily: il rimprovero di Sfera Ebbasta Cosa succede tra Eugenio e Giordana nel daily di X Factor 2019? Dopo la scorsa puntata, i due concorrenti sono tra i più cercati e seguiti per un episodio portato a galla da Sfera Ebbasta, ma ci sono aggiornamenti. […]"/>
  </head>
  <body>
    <article>
      <h1>Eugenio e Giordana daily, chiarimento con Sfera Ebbasta: “Non fare il bulletto”</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Ilaria Columpsi</a></address>
      <figure>
        <img src="https://www.gossipetv.com/wp-content/uploads/2019/11/sfera-ebbasta-eugenio.jpg"/>
      </figure>
      <h3>X Factor 2019, scoppia il caso Eugenio e Giordana nel daily: il rimprovero di Sfera Ebbasta</h3>
      <p>Cosa succede tra <b>Eugenio e Giordana nel <i>daily</i> di X Factor 2019</b>? Dopo la scorsa puntata, i due concorrenti sono tra i più cercati e seguiti per un episodio portato a galla da <b>Sfera Ebbasta</b>, ma ci sono aggiornamenti. Prima però facciamo un breve riassunto di quanto è successo. Nel corso del quinto Live, Sfera ha espresso il suo giudizio sull’inedito <b><i>Cornflakes</i> di Eugenio Campagna</b> e ha preso la palla al balzo per fargli un piccolo rimprovero. Durante il <i>daily</i> aveva visto il concorrente Over dire che il prossimo a essere eliminato sarebbe stata Giordana. Il giudice non ha letto con ironia l’episodio, per cui ha detto a Eugenio, in diretta, di comportarsi da leader con i più piccoli e di non buttarli giù, convinto di essere amato e bravo. Lì per lì Eugenio è sembrato un po’ sorpreso dal commento ma non ne è scaturita una polemica.</p>
      <h3>Eugenio e Giordana daily, chiarimento tra il concorrente e Sfera Ebbasta</h3>
      <p>Il giorno dopo la puntata Sfera ha raggiunto il loft per le <a href="https://www.gossipetv.com/assegnazioni-x-factor-2019-sesto-live-anticipazioni-28-novembre-449604">assegnazioni del sesto Live</a> e ha incontrato Eugenio. Quest’ultimo ha quindi detto: <i>“Mi dispiace per quello che hai detto. Era stata una battutina, io e lei scherziamo. Ci comportiamo da fratelloni. Si è creata questa cosa con lei perché non è permalosa, si prende in giro da sola. Con certe persone si è creata una bella sincerità”</i>. Il giovane ha poi spiegato nel confessionale che nel loft sdrammatizzano sui continui ballottaggi di Giordana per sollevarle il morale, per cui stavano solo giocando. E ha aggiunto: <i>“Era una battuta palese. Non voglio essere leader, voglio essere semplicemente un fratello maggiore per Giordana”</i>. Sfera ha spiegato in confessionale: <i>“Io so benissimo che non c’è astio, non c’è rancore. Dico, se hai capito di essere un leader cerca di comportarti da leader. Non fare il bulletto, dai supporto alla tua classe”</i>.</p>
      <h3>Eugenio Campagna X Factor 2019, l’amicizia con Giordana e Sofia</h3>
      <p>Parlando con Eugenio, il giudice ha chiesto a lui come ad altri di supportare i più piccoli e soprattutto i meno amati dal pubblico. Anche senza leggere i commenti sui social, infatti, tramite i meno votati e i ballottaggi riescono a capire chi sono i preferiti e i meno preferiti. Eugenio comunque ha legato molto con Giordana e Sofia, infatti anche nel <i>daily</i> di oggi è emerso questo aspetto.</p>
    </article>
  </body>
</html>