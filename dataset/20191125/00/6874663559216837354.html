<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774348,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="נאסד&quot;ק קופץ ב-1.2% לשיא כל הזמנים; טבע מטפסת ב-5%"/>
    <meta property="og:description" content="מדד S&amp;P 500 מוסיף 0.6% ונסחר גם הוא בשיא, דאו ג'ונס עולה ב-0.4%; לפי דיווח, טבע במשא ומתן להסכם פשרה בפרשת תיאום המחירים; היועץ לביטחון לאומי בארה&quot;ב אמר שהסכם סחר עם סין עשוי להיחתם עוד ב-2019; טיפאני מטפסת ב-6% לאחר שלואי ויטון חתמה על ההסכם לרכישתה"/>
  </head>
  <body>
    <article>
      <h1>נאסד"ק קופץ ב-1.2% לשיא כל הזמנים; טבע מטפסת ב-5%</h1>
      <h2>מדד S&amp;P 500 מוסיף 0.6% ונסחר גם הוא בשיא, דאו ג'ונס עולה ב-0.4%; לפי דיווח, טבע במשא ומתן להסכם פשרה בפרשת תיאום המחירים; היועץ לביטחון לאומי בארה"ב אמר שהסכם סחר עם סין עשוי להיחתם עוד ב-2019; טיפאני מטפסת ב-6% לאחר שלואי ויטון חתמה על ההסכם לרכישתה</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">מיקי גרינפלד ושיר רייטר</a></address>
      <p><b>דיווח שוטף מהשווקים המובילים בעולם: העדכונים החשובים, המניות הבולטות, אגרות החוב, ועדכוני האנליסטים</b> <a href="https://www.calcalist.co.il/markets/articles/javascript:var%20x=txt_link(%22stock%22,%2211111032%22,%22%22,%22%22)">ניקיי</a> <a href="https://www.calcalist.co.il/stocks/home/0,7340,L-3961-11111200,00.html?quote=%D7%A9%D7%A0%D7%92%D7%97%D7%90%D7%99">שנגחאי</a> <a href="https://www.calcalist.co.il/stocks/home/0,7340,L-3961-11111033,00.html?quote=%D7%94%D7%90%D7%A0%D7%92%20%D7%A1%D7%A0%D7%92">האנג סנג</a> <a href="https://www.calcalist.co.il/stocks/home/0,7340,L-3961-11111030,00.html?quote=DAX%2030">דאקס</a> <a href="https://www.calcalist.co.il/stocks/home/0,7340,L-3961-11111036,00.html?quote=CAC%2040">קאק</a> <a href="https://www.calcalist.co.il/stocks/home/0,7340,L-3961-11111031,00.html?quote=FTSE%20100">פוטסי</a> <a href="https://www.calcalist.co.il/stocks/home/0,7340,L-3961-11111024,00.html?quote=%D7%93%D7%90%D7%95%20%D7%92'%D7%95%D7%A0%D7%A1">דאו ג'ונס</a> <a href="https://www.calcalist.co.il/stocks/home/0,7340,L-3961-11111028,00.html?quote=%D7%A0%D7%90%D7%A1%D7%93">נאסד"ק</a> <a href="https://www.calcalist.co.il/stocks/home/0,7340,L-3961-11111026,00.html?quote=S&amp;P%20500">S&amp;P 500</a></p>
      <p>
        <a href="https://t.me/calcalistcapitalmarkets">הצטרפו לעדכונים שוטפים בערוץ הטלגרם של מדור שוק ההון ב"כלכליסט"</a>
      </p>
      <p><b>19:00 -</b> המסחר באירופה ננעל בעליות: מדד דאקס הגרמני טיפס ב-0.6%, מדד פוטסי הבריטי התחזק ב-1% ומדד קאק הצרפתי הוסיף 0.5%. לואי ויטון עלתה ב-2% לאחר שקבוצת LVMH (הבעלים של לואי ויטון) הודיעה כי הגיעה להסכם עם טיפאני על רכישת חברת התכשיטים האמריקאית. מניות נוספות שבלטו באירופה: מרקס אנד ספנסר וקינגפישר הבריטיות טיפסו ב-4.6% ו-4.2% בהתאמה.</p>
      <p><b>18:50 -</b> מקדונלדס תשלם כפשרה 26 מיליון דולר לעשרות אלפי עובדים על סכסוך עבודה ארוך בעקבות טענות כי שילמה לחלק מעובדיה סכומים פחותים ממה שהגיע להם בפועל. מדובר בתביעה שהוגשה כבר ב-2013 ע"י העובדים בטענה כי החברה ביצעה כנגדם הפרות שונות, כולל הפעלת מערכת שעות המונעת מהם לקבל תוספות שכר על שעות נוספות. העובדים, בעיקר טבחים וקופאים מרחבי קליפורניה.</p>
      <p>בין היתר טענו העובדים כי מקדונלדס הכריחה אותם להחתים כרטיס עובד כל זמן שאין כמעט עבודה, ולמעשה הכריחה אותם לקחת הפסקה ללא תשלום. עוד טענו העובדים כי נאלצו לשלם על מדי העבודה וניקויים. כחלק מהסכם הפשרה, מקדונלדס הכחישה כל מעשה.</p>
      <figure>
        <img src="https://images1.calcalist.co.il/PicServer3/2018/02/28/799376/2_l.jpg"/>
        <figcaption>מקדונלדס</figcaption>
      </figure>
      <p><b>17:35 - </b>שיאים חדשים בוול סטריט ברקע תקוות להסכם סחר ראשוני בין המעצמות סין וארה"ב: נאסד"ק קופץ ב-1.5%, S&amp;P 500 מוסיף 0.7% ושני המדדים רושמים שיא כל הזמנים. דאו ג'ונס עולה ב-0.6%.</p>
      <p>אנבידיה קופצת ב-4.6% אחרי העלאת המלצה במורגן סטנלי. בבנק ההשקעות העלו את המלצת המניה ל'תשואת יתר' מ'תשואת שוק' וצופים שמניית יצרנית השבבים תמשיך לטפס גם בשנת 2020 לאחר שהחברה הציגה ביצועים יציבים בשנה תחרותית במיוחד בענף המוליכים למחצה. אנבידיה טיפסה בקרוב ל-60% מתחילת השנה.</p>
      <p><b>16:30 - </b>שבוע המסחר בניו יורק נפתח בעליות - מדד נאסד"ק מתחזק ב-0.5%, S&amp;P 500 מוסיף 0.4% ודאו ג'ונס מטפס ב-0.2%. טבע הישראלית קופצת ב-5.2% לאחר שבלומברג דיווח על מגעים להסכם בפרשת תיאום המחירים, אובר מאבדת 3.4% על רקע חששות מכך שתאבד את רישיון הפעילות שלה בלונדון, טיפאני מטפסת ב-5.7% אחרי שלואי ויטון חתמה על הסכם לרכישתה.</p>
      <p><b>16:25 - </b>טבע קופצת ב-5.9% בטרום על רקע דיווח שטבע וחברות פארמה נוספות <a href="https://www.calcalist.co.il/markets/articles/0,7340,L-3774469,00.html">מנהלות מו"מ להסכם בפרשת תיאום המחירים</a>. בבלומברג פירסמו את הדברים לפי גורמים מקורבים, שאמרו שהחברות ניהלו בששת החודשים האחרונים שיחות עם משרד המשפטים האמריקאי במטרה להגיע לסיום החקירה הממושכת.</p>
      <p><b>15:45 -</b> הבורסות בניו יורק צפויות לפתוח את שבוע המסחר במגמה חיובית על רקע הציפיות הגוברות להסכם סחר ראשוני בין סין לארה"ב. החוזים על מדד נאסד"ק מטפסים ב-0.3%, החוזים על דאו ג'ונס ו-S&amp;P 500 רושמים עלייה של 0.2%.</p>
      <p>רוברט אובריאן, היועץ לביטחון לאומי בארה"ב אמר בשבת שהסכם ראשוני עם סין עשוי להיחתם עוד השנה.</p>
      <p>עסקת ענק בענף הפיננסים: צ'ארלס שוואב תרכוש את המתחרה TD Ameritrade בעסקת מניות בהיקף 26 מיליארד דולר. מניית טי.די אמריטרייד מטפסת ב-2.9% בטרום המסחר.</p>
      <p><b>14:50 -</b> מניית טסלה מטפסת ב-4% במסחר המוקדם, כשברקע נוכחותו של מנכ"ל החברה אילון מאסק בטוויטר, שצייץ במהלך סוף השבוע על הביקוש הרב לטנדר החשמלי החדש שהחברה מוכרת - 200 אלף הזמנות לדבריו, עד כה.</p>
      <p><b>14:10 - </b>טיפאני קופצת ב-5.8% בטרום המסחר בניו יורק לאחר שלואי ויטון הודיעה שחתמה על ההסכם לרכישתה (ראו עדכון מוקדם). החוזים העתידיים על המדדים המובילים מאותתים על פתיחה חיובית - החוזים על דאו ג'ונס ונאסד"ק מטפסים ב-0.3%, החוזים על S&amp;P 500 עולים ב-0.2%.</p>
      <figure>
        <img src="https://images1.calcalist.co.il/PicServer3/2016/11/29/669159/14_l.jpg"/>
        <figcaption>חנות טיפאני בשדרה החמישית בניו יורק <br/>צילום: בלומברג</figcaption>
      </figure>
      <p><b>13:10 -</b> אובר נופלת ב-5.3% בטרום המסחר בניו יורק, לאחר ההודעה על ביטול רישיון הפעילות שלה בלונדון - החלטה שמהווה מכה קשה לחברה, ציבורית ופיננסית.</p>
      <p>רשות התחבורה של הבירה הבריטית קיבלה את ההחלטה לאחר בדיקה ממושכת של פעילות אובר בעיר, במהלכה גילתה בין היתר ש-14 אלף נסיעות בוצעו על ידי נהגים ללא ביטוח. לונדון הוא השוק הגדול ביותר של אובר באירופה, שיש לו מבחינתה משמעות לגבי המשך הצמיחה בכל השוק ביבשת. בשל חשיבות העניין, ההערכה היא שאובר תגיש ערעור על ההחלטה, צעד שיאפשר לה להמשיך לפעול עד לקבלת החלטה בהליך המשפטי.</p>
      <p><b>12:50 -</b> אמון העסקים בגרמניה עלה לאחר ההימנעות ממיתון: הציפיות וההערכה לעסקים בכלכלה המובילה באירופה רשמו עלייה בחודש נובמבר, לאחר <a href="https://www.calcalist.co.il/markets/articles/0,7340,L-3773714,00.html">שהתוצר במדינה עלה במפתיע</a> והכלכלה הגרמנית לא נכנסה למיתון. מכון IFO ממינכן דיווח היום שמדד האקלים העסקי עלה ל-95 לעומת 94.7 באוקטובר.</p>
      <p>סקר IFO הראה שהחברות בגרמניה אופטימיות לגבי עתידן, וכי המצב הנוכחי מראה שיפור. מדד ההערכה העסקית הנוכחית עלה ל-97.9 מ-97.8 בחודש הקודם, וציפיות העסקים עלו ל-92.1 לעומת 91.6 בחודש הקודם. עם זאת, אנליסטים חזו עלייה חדה יותר במדד ציפיות העסקים ל-92.5. במכון IFO הזהירו שענף המפעלים בגרמניה עדיין נמצא במיתון.</p>
      <figure>
        <img src="https://images1.calcalist.co.il/PicServer3/2018/12/12/868710/11_l.jpg"/>
        <figcaption>גרמניה <br/>צילום: שאטרסטוק</figcaption>
      </figure>
      <p><b>11:45 -</b> עמיעד מערכות מים מאבדת 6.7% בלונדון, לאחר שקרן פימי <a href="https://www.calcalist.co.il/markets/articles/0,7340,L-3774417,00.html">חתמה על הסכם לרכישת 5% מהון המניות של החברה</a> מקיבוץ עמיעד תמורת 22 מיליון דולר. הרכישה מתבצעת לפי שווי של 2.3 פאונד למניית עמיעד, נמוך ב-14% משוויה בבורסה המשנית של לונדון. בהנחה שיתקבלו האישורים לעסקה, לאחר השלמתה תרד האחזקה של הקיבוץ ל-43.5%.</p>
      <figure>
        <img src="https://images1.calcalist.co.il/PicServer3/2019/09/01/931215/1L.jpg"/>
        <figcaption>מפעל עמיעד <br/>צילום: נמרוד גליקמן</figcaption>
      </figure>
      <p><b>10:30 - </b>פתיחת שבוע מסחר באירופה: מדד דאקס עולה ב-0.5%, קאק עולה ב-0.6%, פוטסי מטפס ב-0.7%. היורו יציב, נסחר ב-1.102 דולר, הפאונד מתחזק ב-0.3% ל-1.287 דולר; מגמה חיובית חזקה נרשמת במניות הבנקים: דויטשה בנק מתחזק ב-1.9% וקומרזבנק ב-2% בפרנקפורט, קרדיט סוויס ו-UBS עולים ב-1% וב-1.7% בהתאמה בציריך, סוסייטה ג'נרל עם פלוס 1% בפריז, HSBC עולה ב-1% ו-RBS ב-1.2% בלונדון, בנקו סטנדנדר מתחזק ב-1.3% במדריד ויוניקרדיט ב-2% במיליאנדו.</p>
      <p><b>10:10 - </b>עסקת לואי ויטון-טיפאני יוצאת לדרך: קבוצת LVMH, הבעלים של לואי ויטון (לצד עשרות מותגי יוקרה נוספים) הודיעה הבוקר כי הגיעה להסכם עם טיפאני על רכישת חברת התכשיטים האמריקאית. התמורה בעסקה, שתתבצע כולה במזומן, תעמוד על 16.2 מיליארד דולר - LVMH תשלם 135 דולר למניית טיפאני, שנסגרה בשישי על 125.51 דולר - פרמיה של 7.5% על מחיר השוק. מניית טיפאני קפצה ב-51% בשלושת החודשים האחרונים, בעקבות הדיווחים הראשונים על הצעה של LVMH - הפרסום הראשון יצא ב-27 באוקטובר ויום לאחר מכן אישרה LVMH כי העבירה הצעה לטיפאני.</p>
      <figure>
        <img src="https://images1.calcalist.co.il/PicServer3/2019/08/26/929680/15_l.jpg"/>
        <figcaption>צילום: שאטרסטוק</figcaption>
      </figure>
      <p> </p>
      <p><b>9:00 -</b> סחורות בפתיחת השבוע: בנפט - הברנט עולה ב-0.4% ל-63.6 דולר לחבית, ה-WTI עולה ב-0.4% ל-58 דולר לחבית; הזהב נחלש ב-0.4% ל-1,458.30 דולר לאונקיה. </p>
      <p><b>7:40 - </b>הנהלת HP Inc דחתה פעם נוספת את הצעת המיזוג שקיבלה מזירוקס (Xerox), בשווי של 33.5 מיליארד דולר. ב-HP טענו שמדובר בהצעה שמעריכה בחסר באופן מהותי את שוויה ותקפו את מנכ"ל זירוקס ג'ון ויסנטין (John Visentin), שהוסיף להצעתו האחרונה איום בדבר האופציה של השתלטות עוינת.מנכ"ל HP אנריקה לורס (Enrique Lores) והיו"ר צ'יפ ברג (Chip Bergh) טענו במכתב שהעבירו לזירוקס, בשם מועצת המנהלים, כי "ההצעה אינה מספקת בסיס למשא ומתן על בדיקת נאותות. אנו חושבים שחשוב להדגיש שאנחנו לא תלויים בחיבור עם זירוקס".</p>
      <p><b>7:35 - </b>סופטבנק היפנית ואנט פיינשל הסינית (Ant Financial Services) השקיע מיליארד דולר ב- One97 Communications, המפעילה של אפליקציית התשלומים ההודית פייטים (Paytm). לפי דיווחים שלא אושרו רשמית, ההשקעה נעשתה לפי שווי של 16 מיליארד דולר ל- One97. סופטבנק מטפסת ב-1.9% בטוקיו.</p>
      <p><b>7:30 -</b> עלייה חדה של 1.5% נרשמת בפתיחת השבוע בבורסה בהונג, לאחר הניצחון הסוחף שנרשם למועמדים הדמוקרטים בבחירות למועצות המקומיות בהונג קונג. לפי דיווחים לא סופיים, המועמדים תומכי הדמוקרטיזציה, שחלקם נמנו בעצמם על מובילי המחאה, זכו ב-333 מושבים מתוך 452 המושבים במועצות, מול 100 מושבים בבחירות שנערכו לפי 4 שנים.</p>
      <p>מבין המועמדים הנחשבים לתומכים מובהקים של ההנהגה והממסד הפרו סיני, רק 52 הצליחו להיבחר. לצד הסמכויות השונות שניתנות למועצות המקומיות לפי החוק בהונג קונג, חשיבותן לאורך השנים נוגעת גם להשפעה הפוליטית הרבה שלהן, כפלטפורמה של פעילות מול השלטון המרכזי בהונג קונג.</p>
      <p>עוד באסיה: מדד ניקיי עולה ב-0.7%, שנגחאי מתחזק ב-0.4%. בין המניות הבולטות: סמסונג עולה ב-1% ו-LG ב-1.2% בסיאול; נינטדו עולה ב-1.7% בטוקיו, טנסנט מתחזקת ב-1.5% בהונג קונג. </p>
      <figure>
        <img src="https://images1.calcalist.co.il/PicServer3/2019/10/01/938604/ReutersL.jpg"/>
        <figcaption>מהומות בהונג קונג (תמונת ארכיון) <br/>צילום: Reuters</figcaption>
      </figure>
    </article>
  </body>
</html>