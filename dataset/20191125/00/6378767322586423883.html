<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/khl-hracmi-tyzdna-kovar-rukavisnikov-a-sosnikov-cl722808.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="KHL: Hráčmi týždňa Kovář, Rukavišnikov a Sošnikov"/>
    <meta property="og:description" content="24hod.sk - KHL: Hráčmi týždňa Kovář, Rukavišnikov a Sošnikov - Brankár Jakub Kovář (Jekaterinburg)."/>
  </head>
  <body>
    <article>
      <h1>KHL: Hráčmi týždňa Kovář, Rukavišnikov a Sošnikov</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Brankár Jakub Kovář (Jekaterinburg).</b><br/>Moskva 25. novembra (TASR) - Hráčmi týždňa v Kontinentálnej hokejovej lige (KHL) sa stali brankár Jakub Kovář z Avtomobilistu Jekaterinburg, obranca Roman Rukavišnikov z Ak Bars Kazaň a útočník Nikita Sošnikov zo Salavatu Julajev Ufa. Mená ocenených zverejnil v pondelok oficiálny web nadnárodnej súťaže.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574687739.'"/>
      </figure>
      <p>Za najlepšieho brankára uplynulého týždňa určila špeciálna komisia Čecha Kovářa, ktorý priviedol Jekaterinburg k dvom víťazstvám v troch stretnutiach. Dosiahol v nich úspešnosť zásahov 95,58 percenta a priemer 1,63 inkasovaného gólu na zápas. Ťahal pritom šnúru 63 minút a 44 sekúnd bez inkasovaného gólu. Najlepším obrancom 11. týždňa základnej časti sa stal Rukavišnikov z Kazane, ktorý v troch vystúpeniach nazbieral tri kanadské (1+2) a aj tri plusové body. Ocenenie pre najlepšieho útočníka patrí Sošnikovovi, krídelník Ufy strelil v štyroch dueloch tri góly a pridal k nim dve asistencie. Na konte mal aj tri plusky. V zápase proti Červenej hviezde Kchun-lun strelil víťazný gól svojho mužstva.<br/><br/>Najlepším nováčikom uplynulého týždňa sa stal Arťom Galimov, 20-ročný útočník Kazane si v troch súbojoch pripísal štyri kanadské body (2+2).<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>