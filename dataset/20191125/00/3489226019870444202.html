<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/xaos-apo-tis-katastrofes-sthn-kineta-anoixe-h-ethnikh-sto-reyma-pros-athhna-photos"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Χάος από τις καταστροφές στην Κινέτα - Άνοιξε η Εθνική στο ρεύμα προς Αθήνα (photos)"/>
    <meta property="og:description" content="Χάος και ταλαιπωρία στους κατοίκους της Κινέτας προκάλεσε το νυχτερινό πέρασμα της καταιγίδας. Μετά τις 11 το πρωί άνοιξε το ρεύμα της Εθνικής Οδού προς Αθήνα. Παλαιά και Νέα Εθνική Οδός είχαν μπλοκαριστεί από τα νερά αλλά και τόνους φερτών υλικών με αποτέλεσμα να είναι αδιάβατες"/>
  </head>
  <body>
    <article>
      <h1>Χάος από τις καταστροφές στην Κινέτα - Άνοιξε η Εθνική στο ρεύμα προς Αθήνα (photos)</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Χάος και ταλαιπωρία στους κατοίκους της Κινέτας προκάλεσε το νυχτερινό πέρασμα της καταιγίδας. Μετά τις 11 το πρωί άνοιξε το ρεύμα της Εθνικής Οδού προς Αθήνα. Παλαιά και Νέα Εθνική Οδός είχαν μπλοκαριστεί από τα νερά αλλά και τόνους φερτών υλικών με αποτέλεσμα να είναι αδιάβατες</h4>
      <h3>Στην Κινέτα ο Λέκκας</h3>
      <p>Στην Κινέττα μεταβαίνει ο καθηγητής Δυναμικής Τεκτονικής Εφαρμοσμένης Γεωλογίας &amp; Διαχείρισης Φυσικών Καταστροφών Ευθύμης Λέκκας με το Δρ. Μιχάλη Διακάκη και τη Ναυσικά - Ιωάννα Σπύρου, προκειμένου να πραγματοποιήσουν αυτοψία στην περιοχή που πλημμύρισε λόγω του κύματος κακοκαιρίας "Γηρυόνης".</p>
      <p>Όπως αναφέρεται σε σχετική ανακοίνωση "σκοπός της αυτοψίας από την επιστημονική ομάδα του Εθνικού και Καποδιστριακού Πανεπιστημίου Αθηνών είναι η καταγραφή επιπτώσεων, η διερεύνηση των αιτιών των καταστροφικών γεγονότων και η σύνταξη προτάσεων προς την Πολιτεία για τη μείωση της διακινδύνευσης από παρόμοια μελλοντικά γεγονότα στην περιοχή".</p>
      <h3>Οι φωτογραφίες της καταστροφής</h3>
      <p>Μεγάλα προβλήματα αντιμετωπίζουν οι πολίτες καθώς υπάρχει και διακοπή ρεύματος.</p>
      <p>Δείτε τις φωτογραφίες που αποτυπώνουν το καταστροφικό πέρασμα του «Γηρυόνη»</p>
      <figure>
        <img src="https://img.documentonews.gr/unsafe/580x/smart/http://img.dash.documentonews.gr/documento/imagegrid/2019/11/25/5ddba6fb825e636fd876b702.jpg"/>
      </figure>
      <figure>
        <img src="https://img.documentonews.gr/unsafe/580x/smart/http://img.dash.documentonews.gr/documento/imagegrid/2019/11/25/5ddba6fa825e6370cf3d7c82.jpg"/>
      </figure>
      <figure>
        <img src="https://img.documentonews.gr/unsafe/580x/smart/http://img.dash.documentonews.gr/documento/imagegrid/2019/11/25/5ddba6f9825e6369353f3292.jpg"/>
      </figure>
      <figure>
        <img src="https://img.documentonews.gr/unsafe/580x/smart/http://img.dash.documentonews.gr/documento/imagegrid/2019/11/25/5ddba6f9825e6369353f3293.jpg"/>
      </figure>
      <figure>
        <img src="https://img.documentonews.gr/unsafe/580x/smart/http://img.dash.documentonews.gr/documento/imagegrid/2019/11/25/5ddba6fa825e6370cf3d7c83.jpg"/>
      </figure>
      <figure>
        <img src="https://img.documentonews.gr/unsafe/580x/smart/http://img.dash.documentonews.gr/documento/imagegrid/2019/11/25/5ddba6fa825e6369343a6732.jpg"/>
      </figure>
      <p>Με εντολή του Περιφερειάρχη Γ. Πατούλη, σε επιχειρησιακή κινητοποίηση όλες οι υπηρεσίες της Περιφέρειας Αττικής για την αντιμετώπιση των προβλημάτων στην Κινέτα και στην ευρύτερη περιοχή των Μεγάρων</p>
      <p>Γ. Πατούλης: «Η ασφάλεια των πολιτών πρωταρχικός μας στόχος – Αναγκαία η εγρήγορση όλων μας»</p>
      <p>Σε πλήρη ανάπτυξη είναι όλος ο μηχανισμός της Περιφέρειας Αττικής προκειμένου να αντιμετωπιστούν τα προβλήματα που έχουν προκληθεί από τις ισχυρές βροχοπτώσεις στην Κινέτα και ευρύτερα στην περιοχή των Μεγάρων. Στην περιοχή μεταβαίνει και ο Περιφερειάρχης Γ. Πατούλης, για να πραγματοποιήσει αυτοψία.</p>
      <p>Με εντολή του Περιφερειάρχη Αττικής το στελεχιακό δυναμικό της Περιφέρειας, με το συντονισμό του αρμόδιου Αντιπεριφερειάρχη Πολιτικής Προστασίας Βασίλη Κόκκαλη και του Αντιπεριφερειάρχη Δυτικής Αττικής Ελευθέριου Κοσμόπουλου επιχειρούν στην Κινέτα προκειμένου να αντιμετωπιστούν άμεσα τα προβλήματα που υπάρχουν.</p>
      <p>Να σημειωθεί ότι στις επιχειρήσεις λαμβάνουν μέρος πάνω από 28 μηχανήματα της Περιφέρειας Αττικής προκειμένου, να συμβάλλουν στη διάνοιξη και τον καθαρισμό των δρόμων. Στις προσπάθειες συμμετέχουν και μηχανήματα του δήμου Μεγαρέων.</p>
      <p>Επιπλέον, με εντολή του Περιφερειάρχη Γ. Πατούλη και υπό το συντονισμό του Αντιπεριφερειάρχη Λ. Κοσμόπουλου, κλιμάκια της περιφέρειας έχουν μεταβεί στην περιοχή προκειμένου να καταγράψουν τις ζημιές που έχουν προκληθεί στις επιχειρήσεις και σε υποδομές.</p>
      <p>Στην περιοχή βρίσκεται και κλιμάκιο της ΔΕΔΔΗΕ το οποίο εκτελεί εργασίες-απομάκρυνση πεσμένων καλωδίων- για την αποκατάσταση της ηλεκτροδότησης.</p>
      <p>Να σημειωθεί ότι η ευρύτερη περιοχή έχει κηρυχθεί σε κατάσταση Έκτακτης Ανάγκης από τον Σεπτέμβριο του 2018, περίοδο κατά την οποία εκδηλώθηκαν και πάλι έντονα καιρικά φαινόμενα.</p>
      <p>Με αφορμή τα προβλήματα που έχουν προκληθεί ο Περιφερειάρχης Γ. Πατούλης επισημαίνει ότι, η ασφάλεια των πολιτών είναι πρωταρχικός στόχος της Περιφέρειας. «Για την καλύτερη αντιμετώπιση αυτών των προβλημάτων είναι αναγκαία η εγρήγορσή όλων μας».</p>
      <p>Ο κ. Πατούλης εκφράζει την ικανοποίησή του για την άμεση ανταπόκριση των εργαζομένων της Περιφέρειας και όλων των εμπλεκόμενων φορέων.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>