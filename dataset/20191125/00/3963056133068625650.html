<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/calcio/roma_lazio_lotta_champions_inzaghi_fonseca_immobile_dzeko-4885406.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Lazio e Roma lottano e sognano, la Capitale è pronta al doppio colpo"/>
    <meta property="og:description" content="Il duello Champions tra Lazio e Roma diventerà uno dei temi più interessanti del campionato. Il vantaggio guadagnato su Atalanta e Napoli mette in primo piano un confronto destinato ad..."/>
  </head>
  <body>
    <article>
      <h1>Lazio e Roma lottano e sognano, la Capitale è pronta al doppio colpo</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Massimo Caputi</a></address>
      <p>Il duello Champions tra Lazio e Roma diventerà uno dei temi più interessanti del campionato. Il vantaggio guadagnato su Atalanta e Napoli mette in primo piano un confronto destinato ad infiammare non solo la rivalità cittadina, ma tutto il torneo. C’è ancora tanta strada da fare e gli avversari sono temibili: l’Atalanta è più che mai viva, il Napoli, con il suo grande potenziale, potrebbe risvegliarsi da un momento all’altro. Poi c’è il Cagliari, concorrente inaspettato, ma non per questo meno temibile. Certo, è un peccato che Lazio e Roma siano già così lontane dalla vetta, è comunque confortante vederle agguerrite, competitive e attrezzate per un piazzamento Champions. In questa chiave, le vittorie di ieri hanno un valore che va oltre il risultato e la forza, non trascendentale, degli avversari. Se Immobile si conferma una splendida macchina da gol, Inzaghi, in un’inedita versione con la tuta alla Sarri, ha ricevuto a Reggio Emilia le risposte che più attendeva. La squadra, alla quinta vittoria consecutiva, prosegue infatti il suo processo di maturazione iniziato dopo il primo tempo con l’Atalanta. Determinata e con lo spirito giusto ha vinto una gara che in altri tempi non avrebbe portato a casa. Dopo due sconfitte, Borussia e Parma, il ritorno alla vittoria ha per Fonseca il sapore di molte piacevoli conferme. Dalla coppia Smalling-Mancini a quella Diawara-Veretout, dal lavoro sempre prezioso di Dzeko al ritorno di Pellegrini. Dopo avere stretto i denti, il tecnico ha ora disponibili giocatori importanti e nuove soluzioni tattiche. L’ottimo lavoro fatto nell’emergenza deve esser lo slancio per l’ulteriore salto di qualità. Udinese in casa, Verona in trasferta le prime immediate verifiche di Lazio e Roma, in attesa degli esami veri con Juventus ed Inter.</p>
      <footer>Ultimo aggiornamento: 14:51<br/>© RIPRODUZIONE RISERVATA</footer>
    </article>
  </body>
</html>