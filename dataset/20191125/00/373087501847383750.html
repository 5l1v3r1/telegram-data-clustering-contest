<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hdblog.it/hardware/articoli/n513200/amd-ryzen-threadripper-3990x-specifiche/"/>
    <meta property="og:site_name" content="www.hdblog.it"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="AMD conferma Ryzen ThreadRipper 3990X: 64 core/128 thread e 288MB di cache"/>
    <meta property="og:description" content="AMD Ryzen ThreadRipper 3990X sarà il più potente processore della storia destinato al mercato consumer. A suggerirlo è una slide interna AMD che, dopo l'annuncio dei primi modelli Ryzen ThreadRipper 3a gen dello scorso 7 novembre, conferma di fatto l'imminente arrivo di questa potentissima CPU desktop per workstation."/>
  </head>
  <body>
    <article>
      <h1>AMD conferma Ryzen ThreadRipper 3990X: 64 core/128 thread e 288MB di cache</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Salvatore Gallo</a></address>
      <p><b>AMD Ryzen ThreadRipper 3990X</b> sarà il più potente processore della storia destinato al mercato consumer. A suggerirlo è una slide interna AMD che, <a href="https://www.hdblog.it/hardware/articoli/n512079/amd-ryzen-threadripper-3a-gen-specifiche-prezzi/"><b>dopo l'annuncio dei primi modelli Ryzen ThreadRipper 3a gen dello scorso 7 novembre</b></a>, conferma di fatto l'imminente arrivo di questa potentissima CPU desktop per workstation.</p>
      <p>AMD Ryzen ThreadRipper 3990X rappresenta la versione consumer del <a href="https://www.hdblog.it/2018/11/07/amd-epyc-2-64-core-128-thread-specifiche/">processore server AMD EPYC 7242</a>: sarà un chip da <b>64 core con supporto SMT e un totale di 128 thread logici</b>. Le informazioni a disposizione non sono molte, sappiamo solo che la CPU sarà dotata di 288MB di cache (32+256MB) e avrà un <b>TDP di 280W</b>.</p>
      <figure>
        <img src="https://hd.tudocdn.net/884711?w=1000&amp;fit=clip"/>
      </figure>
      <p>Al pari degli altri modelli, Ryzen ThreadRipper 3970X e 3960X ufficializzati oggi, anche il nuovo ThreadRipper 3990X utilizza l'architettura Zen2 e il più recente processo <b>produttivo a 7nm di TSMC</b>; a bordo troviamo poi supporto per memorie DDR4 Quad-Channel (3200 MHz) e interfaccia PCI-E 4.0 (almeno 64 linee).</p>
      <p>Nessun dettaglio è emerso invece sulle frequenze base/boost o sul prezzo del prodotto, quest'ultimo evidentemente non alla porta di tutti. Per quanto riguarda le frequenze operative, considerando che il TDP è lo stesso degli altri modelli ThreadRipper 3a gen - 280W - non ci aspettiamo valori particolarmente elevati e ovviamente inferiori a Ryzen ThreadRipper 3970X e 3960X.</p>
      <p>Ryzen ThreadRipper 3990X arriverà sul mercato nel 2020; quanto al prezzo <b>non è difficile ipotizzare che possa costare il doppio di un ThreadRipper 3970X</b> a 32 core (1999 dollari), <b>ossia 3999 dollari</b>.</p>
      <p>Zero compromessi al miglior prezzo?? <a href="https://www.hdblog.it/prezzi/Samsung-Galaxy-S10-Plus_i3876/">Samsung Galaxy S10 Plus</a> è in offerta oggi su</p>
      <figure>
        <img src="https://css.hd-cdn.it/new_files/img/logo_ebay.png"/>
      </figure>
      <p><a href="https://www.hdblog.it/clickgo/?id=3876&amp;pid=eb133251181598&amp;nid=869291037&amp;area=4&amp;prz=630&amp;hash=3419f5ad44cd2b895f375d856701a890">a <b>630 euro</b></a> oppure da <a href="https://www.hdblog.it/clickgo/?id=3876&amp;pid=do290378975&amp;nid=3843156622&amp;area=4&amp;prz=705&amp;hash=2ef051793ea6ef3e6b6c52e1aa1e100b">ePrice a <b>705 euro</b></a>.</p>
      <p>
        <a href="https://www.anandtech.com/show/15151/amd-preannounces-64-core-threadripper-3990x">FONTE</a>
      </p>
    </article>
  </body>
</html>