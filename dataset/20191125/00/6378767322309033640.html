<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/cina-a-usa-by-mali-byt-blizko-k-dokonceniu-prvej-fazy-dohody-cl722897.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Čína a USA by mali byť blízko k dokončeniu prvej fázy dohody"/>
    <meta property="og:description" content="24hod.sk - Čína a USA by mali byť blízko k dokončeniu prvej fázy dohody - Čína a Spojené štáty sú veľmi blízko k dokončeniu „prvej fázy“ obchodnej dohody. Uviedli to v pondelok čínske noviny Global Times, ktoré riadi oficiálny denník vládnej ..."/>
  </head>
  <body>
    <article>
      <h1>Čína a USA by mali byť blízko k dokončeniu prvej fázy dohody</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Čína a Spojené štáty sú veľmi blízko k dokončeniu „prvej fázy“ obchodnej dohody. Uviedli to v pondelok čínske noviny Global Times, ktoré riadi oficiálny denník vládnej ...</b><br/>Peking 25. novembra (TASR) - Čína a Spojené štáty sú veľmi blízko k dokončeniu „prvej fázy“ obchodnej dohody. Uviedli to v pondelok čínske noviny Global Times, ktoré riadi oficiálny denník vládnej Komunistickej strany Číny - Ľudový denník. Global Times zároveň odmietli „negatívne“ správy médií.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574722376.'"/>
      </figure>
      <p>Podľa tohto periodika je Čína naďalej odhodlaná pokračovať v rokovaniach s USA aj o tzv. druhej, a dokonca tretej fáze. „<i>Obe strany v zásade dosiahli široký konsenzus v otázke dohody o prvej fáze</i>,“ citovali Global Times experta Kao Ling-jüna z Čínskej akadémie sociálnych vied v Pekingu, ktorý je vraj oboznámený s procesom rozhovorov. Dodal, že Washington a Peking súhlasili so zrušením ciel, ale nedohodli sa na špecifikách ani rozsahu ich zrušenia.<br/><br/>Odborníci z oblasti obchodu a zdroje z Bieleho domu pritom minulý týždeň uviedli, že dokončenie prvej fázy dohody, ktoré sa očakávalo v novembri, by sa mohlo presunúť do nového roka, keďže Peking tlačí na rozsiahlejšie zrušenie ciel a Washington presadzuje vlastné požiadavky.<br/><br/>Hovorca čínskeho ministerstva zahraničných vecí Keng Šuang sa odmietol v pondelok vyjadriť k článku v Global Times, ale zopakoval, že Peking by chcel, aby s ním Washington spolupracoval na riešení pretrvávajúcich obchodných otázok na základe rovnosti a vzájomného rešpektu.<br/><br/>Podľa predstaviteľov USA a Číny, ako aj zákonodarcov a obchodných expertov sa zdá, že ambiciózna druhá fáza obchodnej dohody je menej pravdepodobná, keďže obe krajiny majú problémy uzavrieť prvú fázu.<br/><br/>Vyhliadky na prvú fázu dohody minulý týždeň ešte viac skomplikovalo, keď Kongres USA schválil legislatívu na podporu demonštrantov v Hongkongu.<br/><br/>V sobotu (23. 11.) však americký poradca pre národnú bezpečnosť Robert O'Brien uviedol, že predbežná obchodná dohoda s Čínou do konca roka je ešte stále možná.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>