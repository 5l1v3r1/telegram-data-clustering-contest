<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939638/%D8%AA%D9%85%D8%A7%D9%85-%D8%B1%D9%85%D8%B2%D9%87%D8%A7%DB%8C-%D8%AF%D9%88%D9%85-%D8%A7%DB%8C%D8%B3%D8%AA%D8%A7-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C-%D8%AF%DB%8C-%D9%85%D8%A7%D9%87-%D8%BA%DB%8C%D8%B1-%D9%81%D8%B9%D8%A7%D9%84-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="تمام رمزهای دوم ایستا از ابتدای دی ماه غیر فعال می‌شود"/>
    <meta property="og:description" content="معاون فناوری‌های نوین بانک مرکزی با اشاره به ایجاد زیرساخت «هریم» برای ارسال رمز دوم پویا به صورت پیامکی گفت: تمام رمزهای دوم ایستا از ابتدای دی ماه غیر فعال می‌شود."/>
  </head>
  <body>
    <article>
      <h1>تمام رمزهای دوم ایستا از ابتدای دی ماه غیر فعال می‌شود</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>معاون فناوری‌های نوین بانک مرکزی با اشاره به ایجاد زیرساخت «هریم» برای ارسال رمز دوم پویا به صورت پیامکی گفت: تمام رمزهای دوم ایستا از ابتدای دی ماه غیر فعال می‌شود.</p>
      <p>مهران محرمیان با اشاره به اقدامات شبکه بانکی برای اجرای رمز دوم یکبار مصرف از ابتدای دی ماه سال جاری گفت: زیرساخت ارائه رمز دوم یکبار مصرف توسط تمامی بانک‌ها آماده شده و هم اکنون بانک‌ها در حال انجام اقدامات لازم در راستای اطلاع رسانی برای فعال شدن رمز دوم پویا از طریق کانال‌های ارتباطی هستند؛ رمز دوم پویا از ابتدای دی ماه برای تمامی تراکنش‌های بدون حضور کارت به صورت اجباری عملیاتی می‌شود و در صورتی که مشتری رمز دوم پویا را فعال نکند، قادر به انجام تراکنش‌های بدون حضور کارت نخواهد بود.</p>
      <p>معاون فناوری‌های نوین بانک مرکزی ادامه داد: مشتریان زمانی که رمز دوم پویای خود را فعال می‌کند، رمز دوم ایستا (ثابت) غیرفعال می‌شود؛ امیدواریم با اطلاع رسانی در ابتدای دی ماه تعداد بسیار زیادی از مشتریان فعال در حوزه تراکنش‌های بدون حضور کارت از رمز دوم یکبار مصرف برخودار باشند.</p>
      <p>وی درباره تعامل بانک مرکزی با واحد فناوری بانک‌ها خاطر نشان کرد: بانک مرکزی در راستای اجرای طرح رمز دوم یکبار مصرف و تحقق اهداف، هماهنگی لازم با معاونین فناوری بانک‌ها را داشته و وضعیت بانک‌ها رصد می‌شود.</p>
      <p>
        <b>سامانه هریم ابزاری برای ارتقاء تجربه کاربری دریافت رمز دوم پویا</b>
      </p>
      <p>معاون فناوری‌های نوین بانک مرکزی در خصوص سامانه هریم و ارسال پیامکی رمز پویا اظهار داشت: سامانه هدایت رمز یکبار مصرف بانکی «هریم» با تاکید بانک مرکزی برای ارتقاء تجربه کاربری شهروندان به منظور دریافت رمز دوم پویا توسط شرکت خدمات انفورماتیک طراحی و در اختیار بانک‌ها قرار گرفته است؛ مشتری برای دریافت پیامکی رمز دوم پویا نیاز ندارد تا کار خاصی انجام دهد، اما بانک‌ها برای هماهنگی و اتصال زیرساخت نیازمند اقدامات فنی هستند که به امید خدا در اول دی ماه زیرساخت مذکور آماده ارائه خدمت به مردم خواهد بود و عملیاتی می‌شود.</p>
      <p>
        <b>کاهش قابل ملاحظه فیشینگ با اجرای رمز دوم پویا</b>
      </p>
      <p>محریمان در گفتگو با ایبِنا؛ با بیان اینکه هیچ زیرساختی امنیت را به صورت ۱۰۰ درصدی برقرار نمی‌کند، گفت: با اجرای رمز دوم یکبار مصرف کاهش قابل ملاحظه‌ای در کلاهبرداری‌های مبتنی بر برداشت غیر مجاز از جمله فیشینگ رخ خواهد داد؛ در واقع برآوردها این است که دیگر فیشینگ به نحوی که امروزه انجام می‌شود و اطلاعات کارت بانکی کاربران با ترفندهایی سرقت و در نهایت از آنها برداشت می‌شود را نداشته باشیم، اما طبیعتا در حوزه امنیت، هیچ زیرساختی نمی‌تواند امنیت را به صورت ۱۰۰ درصدی برقرار کند و همچنان باید به رصد و پایش مشکلات در این بخش ادامه دهیم.</p>
    </article>
  </body>
</html>