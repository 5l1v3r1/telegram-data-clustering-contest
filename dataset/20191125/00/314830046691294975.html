<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939742/%D9%BE%D9%84%DB%8C%D8%B3-%D8%B9%D8%A7%D9%85%D9%84-%D8%A8%D8%B3%D8%AA%D9%86-%D8%A8%D8%B2%D8%B1%DA%AF%D8%B1%D8%A7%D9%87%E2%80%8C%D8%A7%D9%85%D8%A7%D9%85%E2%80%8C%D8%B9%D9%84%DB%8C%E2%80%8C%D8%B9-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="پلیس: عامل بستن بزرگراه‌امام‌علی‌(ع) دستگیر شد"/>
    <meta property="og:description" content="رئیس مرکز عملیات پلیس امنیت عمومی از دستگیری عامل بستن و راه‌بندان بزرگراه امام علی (ع) خبر داد و گفت: این متهم با همدستی چند تن دیگر مشکلات بسیاری را برای شهروندان ایجاد کردند.به گزارش تابناک به نقل از پایگاه خبری پلیس، سرهنگ سعید راستی افزود: ظهر بیست و پنجم آبانماه در پی نا آرامی‌های ناشی از سهمیه‌بندی بنزین در شهر تهران تعدادی از شهروندان از طریق سامانه ۱۱۰ گزارش‌هایی مبنی بر ایجاد راه‌بندان و انسداد بزرگراه امام علی (ع) توسط تعدادی از افراد به پلیس اعلام کردند تیمی از ماموران پلیس بلافاصله برای بررسی موضوع به آدرس اعلامی اعزام شدند، اما این متهمان قبل از حضور ماموران از محل گریخته بودند.وی ادامه داد: این افراد شرور با انسداد بزرگراه، ایجاد سر و صدا و عربده‌کشی موجب تشویش اذهان عمومی و رعب و وحشت شهروندان شده بودند که تحقیقات پلیسی برای شناسایی هویت متهمان آغاز شد.سرهنگ راستی تصریح کرد: در تحقیقات پلیسی به دست آمد یکی از عاملان اصلی این اغتشاشات که به همراه سایر همدستانش در بزرگراه امام علی (ع) حاضر شده بود و پس از خودنمایی و عربده‌کشی و انسداد بزرگراه مشکلاتی برای شهروندان ایجاد کرده بودند در یکی از محلات…"/>
  </head>
  <body>
    <article>
      <h1>پلیس: عامل بستن بزرگراه‌امام‌علی‌(ع) دستگیر شد</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>رئیس مرکز عملیات پلیس امنیت عمومی از دستگیری عامل بستن و راه‌بندان بزرگراه امام علی (ع) خبر داد و گفت: این متهم با همدستی چند تن دیگر مشکلات بسیاری را برای شهروندان ایجاد کردند.<br/><br/>به گزارش تابناک به نقل از پایگاه خبری پلیس، سرهنگ سعید راستی افزود: ظهر بیست و پنجم آبانماه در پی نا آرامی‌های ناشی از سهمیه‌بندی بنزین در شهر تهران تعدادی از شهروندان از طریق سامانه ۱۱۰ گزارش‌هایی مبنی بر ایجاد راه‌بندان و انسداد بزرگراه امام علی (ع) توسط تعدادی از افراد به پلیس اعلام کردند تیمی از ماموران پلیس بلافاصله برای بررسی موضوع به آدرس اعلامی اعزام شدند، اما این متهمان قبل از حضور ماموران از محل گریخته بودند.<br/><br/>وی ادامه داد: این افراد شرور با انسداد بزرگراه، ایجاد سر و صدا و عربده‌کشی موجب تشویش اذهان عمومی و رعب و وحشت شهروندان شده بودند که تحقیقات پلیسی برای شناسایی هویت متهمان آغاز شد.<br/><br/>سرهنگ راستی تصریح کرد: در تحقیقات پلیسی به دست آمد یکی از عاملان اصلی این اغتشاشات که به همراه سایر همدستانش در بزرگراه امام علی (ع) حاضر شده بود و پس از خودنمایی و عربده‌کشی و انسداد بزرگراه مشکلاتی برای شهروندان ایجاد کرده بودند در یکی از محلات شرق تهران سکونت دارد و برای رهایی از قانون، در مخفیگاهش پنهان شده است.<br/><br/>رئیس مرکز عملیات پلیس امنیت عمومی گفت: با شناسایی مخفیگاه متهم و گرفتن دستور قضائی، در سوم آذرماه تیمی از ماموران مرکز عملیات پلیس امنیت عمومی برای دستگیری این فرد شرور به مخفیگاه وی اعزام و موفق شدند در یک عملیات ضربتی وی را قبل از فرار دستگیر کنند.<br/><br/>سرهنگ راستی افزود: متهم تحویل مراجع قضائی شده و تحقیقات پلیسی برای دستگیری سایر همدستان وی ادامه دارد.</p>
    </article>
  </body>
</html>