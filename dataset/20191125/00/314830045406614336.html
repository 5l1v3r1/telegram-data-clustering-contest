<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939752/%D8%AA%D9%82%D8%AF%DB%8C%D8%B1-%D8%B1%D9%88%D8%AD%D8%A7%D9%86%DB%8C-%D8%A7%D8%B2-%D9%BE%DB%8C%D8%A7%D9%85-%D9%87%D9%85%D8%AF%D8%B1%D8%AF%DB%8C-%D8%B1%D9%87%D8%A8%D8%B1%DB%8C-%D9%85%D8%B9%D8%B8%D9%85-%D8%A7%D9%86%D9%82%D9%84%D8%A7%D8%A8"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="تقدیر روحانی از پیام همدردی رهبری معظم انقلاب"/>
    <meta property="og:description" content="حسن روحانی رئیس جمهور کشورمان از پیام همدردی مقام معظم رهبری و حضور مردم و مسوولان در تشییع و خاکسپاری خواهرش تقدیر کرد."/>
  </head>
  <body>
    <article>
      <h1>تقدیر روحانی از پیام همدردی رهبری معظم انقلاب</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>حسن روحانی رئیس جمهور کشورمان از پیام همدردی مقام معظم رهبری و حضور مردم و مسوولان در تشییع و خاکسپاری خواهرش تقدیر کرد.</i>
      </p>
      <p>به گزارش تابناک به نقل از ایسنا حجت الاسلام والمسلمین حسن روحانی که خود بر خواهر ارشدش نماز خواند با تقدیر از تسلیت مقام معظم رهبری از همدردی و پیام محبت آمیز معظم له تشکر کرد.<br/><br/>وی با تشکر از حضور مردم و خصوصا همشهریانش در این مراسم افزود: مردم سرخه مردمی با ایمان و مخلص هستند و همواره به بنده و خانواده ام لطف داشته اند.<br/><br/>رئیس جمهور با بیان اینکه مردم این دیار همواره به ما لطف داشتند گفت: مردم سرخه مرحوم پدرم را به صدق و صفا و ایمان می‌شناسند و من تا آنجا که از کودکی به یاد دارم پدرم هیچگاه زیارت عاشورا و نماز شبش را ترک نکرد همچنین مرحوم مادرم در بیشتر عمرش نماز شبش ترک نشد.<br/><br/>روحانی خواهر مرحومش را مادری مومنه خواند و گفت: ایشان در ۶۷ سال عمرش با گفتار و روی خوش و با تواضع همواره افراد را جذب خود می‌کرد.<br/><br/>همچنین حجت الاسلام والمسلمین رستگاری در مراسمی که به همین مناسبت در حسینیه شهدای سرخه برگزار شد ضمن تسلیت به خانواده رئیس جمهور، بزرگترین امتیاز خواهر رئیس جمهور را مادر بودن وی خواند و گفت: همه ما در زندگی در معرض امتحان و آزمون هستیم.<br/><br/>وی در بخشی از سخنانش با اشاره به وقایع اخیر در کشورمان به تجلیل از حمایت‌های رهبری معظم انقلاب از تصمیم سران قوا پرداخت و گفت: اگر گفتار فصل الخطاب رهبری انقلاب و حمایت‌های معظم له نبود، کشور با دشوار‌های زیادی مواجه می‌شد.<br/><br/>رستگاری با بیان اینکه به دنبال حمایت قاطع رهبری معظم انقلاب از تصمیم سران قوا مردم ولایتمدار ایران نیز با درک به هنگام سخنان معظم له به میدان آمده و از نظام و کشور حمایت کردند.<br/><br/>وی با انتقاد از برخی رسانه‌ها و خصوصا صداوسیما گفت: گلایه ما از رسانه‌ای همچون صداوسیما و آن‌هایی است که داعیه ولایتمداری دارند، اما علی رغم حمایت‌ها و پشتیبانی‌های مقام معظم رهبری از دولت و مسوولان به گونه دیگری رفتار می‌کنند.</p>
    </article>
  </body>
</html>