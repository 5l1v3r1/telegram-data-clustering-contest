<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/italija-dovolila-pristanek-tudi-spanski-ladji-z-62-migranti-na-krovu-743065"/>
    <meta property="og:site_name" content="Revija Reporter"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Italija dovolila pristanek tudi španski ladji z 62 migranti na krovu"/>
    <meta property="og:description" content="Na ladji so v nedeljo evakuirali 11 ljudi, ki potrebujejo zdravniško obravnavo, in so jih odpeljali na Sicilijo. Španska človekoljubna organizacija je ob tem še sporočila, da so za pomoč prosili tudi Malto, a niso prejeli nobenega odgovora, poroča avstrijska tiskovna agencija APA. Ladja Open Arms ni edina, ki so ji italijanske oblasti dovolile vplutje. Norveška reševalna ladja Ocean Viking z 213 migranti na krovu je v nedeljo priplula v italijansko pristanišče Messina. Ladja, s katero upravljata človekoljubni organizaciji SOS Mediterranee in Zdravniki brez meja, je med zadnjo reševalno akcijo pred libijsko obalo minuli teden na krov sprejela skupno 215 migrantov. Z ladje so predhodno s helikopterjem odpeljali nosečnico, ki pričakuje dvojčka, in nekega moškega. Pred italijanskim otokom Lampedusa se danes nadaljuje iskalna akcija za pogrešanimi po nesreči desetmetrskega čolna. Preobremenjeni čoln se je prevrnil v soboto slaba dva kilometra pred obalo. Po podatkih italijanske obalne straže so rešili 149 ljudi, od…"/>
  </head>
  <body>
    <article>
      <h1>Italija dovolila pristanek tudi španski ladji z 62 migranti na krovu</h1>
      <h2>
        <b>Italija je španski ladji Open Arms, na krovu katere je 62 migrantov, dovolila vplutje v pristanišče Tarent v Apuliji. Ladja naj bi v pristanišče priplula še danes, je v noči na danes prek Twitterja sporočila nevladna organizacija Proactiva Open Arms.</b>
      </h2>
      <address><time datetime="2019-11-25T00:00:00+00:00">25 Nov 2019</time> by <a rel="author">STA</a></address>
      <p>Na ladji so v nedeljo evakuirali 11 ljudi, ki potrebujejo zdravniško obravnavo, in so jih odpeljali na Sicilijo. Španska človekoljubna organizacija je ob tem še sporočila, da so za pomoč prosili tudi Malto, a niso prejeli nobenega odgovora, poroča avstrijska tiskovna agencija APA.<br/><br/>Ladja Open Arms ni edina, ki so ji italijanske oblasti dovolile vplutje. Norveška reševalna ladja Ocean Viking z 213 migranti na krovu je v nedeljo priplula v italijansko pristanišče Messina. Ladja, s katero upravljata človekoljubni organizaciji SOS Mediterranee in Zdravniki brez meja, je med zadnjo reševalno akcijo pred libijsko obalo minuli teden na krov sprejela skupno 215 migrantov. Z ladje so predhodno s helikopterjem odpeljali nosečnico, ki pričakuje dvojčka, in nekega moškega.<br/><br/>Pred italijanskim otokom Lampedusa se danes nadaljuje iskalna akcija za pogrešanimi po nesreči desetmetrskega čolna. Preobremenjeni čoln se je prevrnil v soboto slaba dva kilometra pred obalo. Po podatkih italijanske obalne straže so rešili 149 ljudi, od tega 133 moških, 13 žensk in tri otroke. Poleg tega so v nedeljo našli trupla petih žensk.</p>
      <p>loading...</p>
    </article>
  </body>
</html>