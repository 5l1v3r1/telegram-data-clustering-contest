<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/sarwnei-o-gyrhonhs-poioi-dromoi-ekleisan-poy-de-tha-leitoyrghsoyn-ta-sxoleia"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Σαρώνει ο Γυρηόνης - Ποιοι δρόμοι έκλεισαν - Πού δε θα λειτουργήσουν τα σχολεία"/>
    <meta property="og:description" content="Τα περισσότερα προβλήματα από την έντονη βροχόπτωση εντοπίζονται κυρίως στην Κινέτα, ενώ, σύμφωνα με την ενημέρωση από την Γενική Γραμματεία Πολιτικής Προστασίας, λόγω συσσώρευσης υδάτων και φερτών υλικών έχει διακοπεί η κυκλοφορία τόσο στην νέα εθνική οδό Αθηνών- Κορίνθου (Ολυμπία οδό) από τον σταθμό διοδίων της Ελευσίνας έως τα διόδια Καλαμακίου και στα δύο ρεύματα κυκλοφορίας, καθώς και στην παλαιά εθνική οδό."/>
  </head>
  <body>
    <article>
      <h1>Σαρώνει ο Γυρηόνης - Ποιοι δρόμοι έκλεισαν - Πού δε θα λειτουργήσουν τα σχολεία</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Τα περισσότερα προβλήματα από την έντονη βροχόπτωση εντοπίζονται κυρίως στην Κινέτα, ενώ, σύμφωνα με την ενημέρωση από την Γενική Γραμματεία Πολιτικής Προστασίας, λόγω συσσώρευσης υδάτων και φερτών υλικών έχει διακοπεί η κυκλοφορία τόσο στην νέα εθνική οδό Αθηνών- Κορίνθου (Ολυμπία οδό) από τον σταθμό διοδίων της Ελευσίνας έως τα διόδια Καλαμακίου και στα δύο ρεύματα κυκλοφορίας, καθώς και στην παλαιά εθνική οδό.</h4>
      <p>Ο υπουργός Προστασίας του Πολίτη Μιχάλης Χρυσοχοΐδης βρίσκεται από τα ξημερώματα στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας.</p>
      <p>Ο κ. Χρυσοχοΐδης ενημερώνεται συνεχώς από τον γενικό γραμματέα Πολιτικής Προστασίας Νίκο Χαρδαλιά και άλλα αρμόδια στελέχη για τις ενέργειες που γίνονται για την αντιμετώπιση της κατάστασης.</p>
      <p>Επιπλέον, με απόφαση του Περιφερειάρχη Αττικής Γ. Πατούλη, τα σχολεία σε όλο το Λεκανοπέδιο θα παραμείνουν κλειστά μέχρι τις 10 το πρωί και μετά θα εκδοθεί νέα ανακοίνωση.</p>
      <h3>Κλειστές παλαιά και νέα Εθνική Οδός στην Κινέτα</h3>
      <p>Τόνοι νερού και φερτά υλικά έχουν μπλοκάρει και την παλαιά και τη νέα Εθνική οδό στην Κινέτα και τους Αγίους Θεοδώρους. Κλειστά θα παραμείνουν τα σχολεία όλη τη μέρα στην περιοχή. </p>
      <p>Εξάλλου ανεστάλησαν προσωρινά τα δρομολόγια του προαστιακού σιδηροδρόμου από το Κιάτο προς Πειραιά και αντίστροφα.</p>
      <p>Η Πυροσβεστική Υπηρεσία έχει δεχθεί έως αυτή την ώρα 40 κλήσεις από την ευρύτερη περιοχή της Κινέτας για παροχή βοήθειας.</p>
      <p>Παράλληλα η Γενική Γραμματεία Πολιτικής Προστασίας απευθύνει σύσταση - έκκληση προς τους πολίτες της Αττικής να αποφεύγουν τις μετακινήσεις έως τις 10:00 το πρωί, για προληπτικούς λόγους, όσο και για να μην προκληθεί κυκλοφοριακή συμφόρηση λόγω της συσσώρευσης υδάτων.</p>
      <p>
        <b>Έκλεισαν δρόμοι λόγω συσσώρευσης υδάτων στον Πειραιά, αλλά και τμήμα της Πειραιώς</b>
      </p>
      <p>Κλειστή για την κυκλοφορία των οχημάτων, λόγω μεγάλης συσσώρευσης υδάτων, είναι σύμφωνα με την Ελληνική Αστυνομία η Οδός Πειραιώς από το ύψος της οδού Χαμοστέρνας έως την Ηρακλειδών.</p>
      <p>Παράλληλα στην Ακτή Βασιλειάδη στο λιμάνι του Πειραιά από την πύλη Ε-3 στο ρεύμα προς Κερατσίνι ο δρόμος είναι επίσης κλειστός, όπως και στη Λεωφόρο Σαλαμίνος από την Ζωοδόχο Πηγή έως την Λεωφόρο Φανερωμένης.</p>
      <p>
        <b>Κατερίνη: Προβλήματα στην Πιερία από τα έντονα καιρικά φαινόμενα</b>
      </p>
      <p>Προβλήματα προκάλεσαν τα έντονα καιρικά φαινόμενα που έπληξαν την Πιερία κατά τη διάρκεια της νύχτας.</p>
      <p>Όπως ανέφερε στο ΑΠΕ-ΜΠΕ ο υποδιοικητής της Πυροσβεστικης Υπηρεσίας Κατερίνης Παναγιώτης Πατσιαλής πυροσβέστες χρειάστηκε να επέμβουν για να απεγκλωβίσουν και να μεταφέρουν σε ασφαλές σημείο Ισπανό ποδηλάτη και τον σκύλο του, που διανυκτέρευαν στα Λείβηθρα Ολύμπου και δεν μπορούσαν να φύγουν από το σημείο, λόγω της καταιγίδας που έπληξε την περιοχή.</p>
      <p>Επιπρόσθετα, εξαιτίας της ισχυρής βροχόπτωσης και των ανέμων που έπνεαν, δημιουργήθηκαν προβλήματα και στο παραλιακό μέτωπο της Κατερίνης.</p>
      <p>«Η Πυροσβεστική υπηρεσία δέχθηκε 8 κλήσεις από Κατερίνη και Λιτόχωρο και προχώρησε σε 4 αντλήσεις υδάτων. Το μεγαλύτερο πρόβλημα εστιάστηκε στο οδικό δίκτυο της παραλίας, καθώς σε κάποια σημεία, λόγω συγκέντρωσης υδάτων, δεν μπορεί να γίνει η κυκλοφορία των οχημάτων», δήλωσε στο ΑΠΕ- ΜΠΕ ο κ. Πατσιαλής.</p>
      <p>
        <b>ΑΠΕ-ΜΠΕ</b>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>