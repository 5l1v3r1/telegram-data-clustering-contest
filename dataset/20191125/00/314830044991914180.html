<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939631/%D8%AF%D9%88%D9%84%D8%AA-%D9%82%D8%B5%D8%AF-%D9%87%D9%85%DA%A9%D8%A7%D8%B1%DB%8C-%D8%AF%D8%A7%D8%B1%D8%AF-%D8%AF%D9%88-%D9%85%D8%B5%D9%88%D8%A8%D9%87-%D9%85%D9%87%D9%85-%D8%AF%D9%88%D9%84%D8%AA-%D8%A7%D8%AC%D8%B1%D8%A7%DB%8C%DB%8C-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="دولت قصد همکاری دارد/ دو مصوبه مهم دولت اجرایی نشده است"/>
    <meta property="og:description" content="مشکلات حمل و نقل عمومی ملموس ترین معضل این روزهای پایتخت است که از کوچک و بزرگ این شهر را درگیر فرسودگی، آلودگی، ترافیک و انواع و اقسام گرفتاری‌های خود کرده و جای تعجب است که به آن رسیدگی نمی شود."/>
  </head>
  <body>
    <article>
      <h1>دولت قصد همکاری دارد/ دو مصوبه مهم دولت اجرایی نشده است</h1>
      <h2>رییس شورای شهر تهران در گفت‌وگو با تابناک:</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>مشکلات حمل و نقل عمومی ملموس ترین معضل این روزهای پایتخت است که از کوچک و بزرگ این شهر را درگیر فرسودگی، آلودگی، ترافیک و انواع و اقسام گرفتاری‌های خود کرده و جای تعجب است که به آن رسیدگی نمی شود.</i>
      </p>
      <p>معضل حمل و نقل عمومی به یکی از اساسی‌ترین معضلات این روز‌های حوزه مدیریت شهری پایتخت تبدیل شده، ولی همچنان با بی مهری مسئولان امر مواجه است.<br/><br/>به گزارش «تابناک»، درباره معضلی سخن می‌گوییم که گاهی از سر بی برنامگی یا در مقطعی، نداشتن بودجه و بعضا اختلاف نظر، آن هم در اجرای طرح‌های چند بار شکست خورده و رنگ رو پریده، اوج می‌گیرد و موجبات رنج بیشتر عموم می‌شود. معضلی که اوج گیری دوباره آن در هفته ها و ماه های اخیر بهانه‌ای شد تا با محسن هاشمی، رییس شورای شهر تهران به گفت‌وگو بنشینیم.</p>
      <p>وی در پاسخ به  پرسشی مبنی بر اینکه گویا برخلاف تصورات، دولت همکاری‌های لازم را در حوزه مدیریت شهری ندارد؛ حال با این امر راه برون رفت به چه شکل بوده؟ آیا شهرداری باید معطل ورود دولت به این حوزه باشد؟، اظهارکرد: برداشت بنده این نیست؛ درواقع دولت قصد دارد تا تمام سعی خود را در این زمینه داشته باشد چراکه دو مصوبه مهم نیز در این راستا ارائه داده است، یکی مربوط به انتهای سال ۱۳۹۶ (در شورای جدید که ما حضور داشتیم) بوده که همان تامین یک هزار واگن برای تهران و یک هزار واگن برای کلانشهر‌ها است که این مصوبه اکنون وجود داشته و پیمانکار آن مشخص شده، اما به دلیل مشکلات پیش آمده در خصوص تحریم‌ها، کار مقداری عقب افتاد که در حال پیگیری است.</p>
      <p>رییس شورای شهر تهران در ادامه با بیان اینکه مصوبه دیگر در خصوص اتوبوس‌ها است، گفت: این مصوبه مربوط به چهار وزیر صمت و نفت و راه و کشور است که در این راستا توافق نامه‌ای نیز امضا شد. این مصوبه در خصوص تامین ۱۹ هزار اتوبوس و ۴۰ هزار مینی بوس شهری برای تمام شهرهاست به این شکل که از این تعداد ۳ الی ۵ هزار اتوبوس و ۱۰ هزار مینی بوس مربوط به تهران بوده است. این مصوبه را شورای اقتصاد تصویب کرد و با کامیون‌ها و حمل و نقل شهری و موارد مربوط، حدود ۱۰ میلیارد دلار شد البته ۲.۵ میلیارد دلار آن مربوط به اتوبوس شهری و یک میلیارد مینی بوس شهری است؛ در حقیقت دولت اقدامات ویژه در این راستا انجام داده است.</p>
      <p>هاشمی در ادامه با اشاره به اینکه، اما به چند دلیل هنوز این مصوبات به نتیجه مطلوب نرسیده است، افزود: برای اینکه این امر صورت گیرد، باید ۷ ارگان در تهران با یکدیگر هماهنگ شوند در واقع وزارت کشور، نفت، صمت، راه و در کنار این چهار وزارتخانه باید بانک مرکزی، سازمان برنامه و بودجه و صندوق ذخیره ارزی نیز هماهنگ شوند همچنین اتوبوسرانان و سرمایه گذاران و شرکت‌های حمل و نقل و شهرداری هم باید فعال شوند که این امر خود نیاز به ستاد قوی دارد.</p>
      <p>وی ادامه داد: مصوبات موجود است، ولی متاسفانه بین وزارتخانه‌ها و سازمان‌ها و ارگان‌ها و شهرداری‌ها و سرمایه گذاران هماهنگی مناسب وجود ندارد و باعث شده تا این مصوبات اجرایی نشود.</p>
      <p>رییس شورای شهر تهران افزود: موضوعی که ما از دولت می‌خواهیم این بوده که این دو مصوبه مهم اجرایی شود چراکه این مصوبات در حل مسئله آلودگی هوا و ترغیب افراد در خصوص استفاده از حمل و نقل عمومی موثر است. همچنین این موضوع در جهت تولید داخل نقش دارد به این شکل که ما از طریق تامین خودرو در داخل می‌توانیم شغل ایجاد کنیم، اما متاسفانه هنوز پیگیری‌ها در این زمینه به شکل جدی صورت نگرفته است.</p>
      <p>وی بیان کرد: همان طور که می‌دانید ما جلسات بسیاری در این زمینه داشته ایم و حتی با اقای جهانگیری و مسئولان مربوطه در سازمان برنامه و بودجه در این زمینه مکاتباتی نیز داشته و درخواست ما این است که هماهنگ‌تر باشند.</p>
      <p>هاشمی در ادامه در پاسخ به این پرسش که آیا ناوگان اتوبوسرانی می‌تواند خودگردان باشد، گفت: این امر ممکن نمی‌شود چراکه باید به سمت و سویی برویم که حمل و نقل عمومی تمیز و خوب و استاندارد داشته باشیم تا مردم و حتی متمولان نیز ترغیب به استفاده از حمل و نقل عمومی شوند.</p>
    </article>
  </body>
</html>