<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939637/%D8%B9%D9%84%DB%8C-%DA%A9%D8%B1%DB%8C%D9%85%DB%8C-%D9%87%D9%85-%D8%A7%D8%B2-%D8%A7%DB%8C%D8%B1%D8%A7%D9%86-%D8%B1%D9%81%D8%AA%D9%86%DB%8C-%D8%B4%D8%AF-%D9%85%D9%82%D8%B5%D8%AF-%DA%A9%D8%A7%D9%86%D8%A7%D8%AF%D8%A7"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="علی کریمی هم از ایران رفتنی شد؛ مقصد کانادا"/>
    <meta property="og:description" content="در مورد موقتی بودن سفر و یا مهاجرت دائمی کاپیتان سابق تیم ملی که مدتهاست منتقد عملکرد مدیران فوتبال و ورزش کشور است ، خبر موثقی منتشر نشده و وکیل این چهره خبرساز نیز هنوز در این خصوص واکنشی نشان نداده است"/>
  </head>
  <body>
    <article>
      <h1>علی کریمی هم از ایران رفتنی شد؛ مقصد کانادا</h1>
      <h2>حاشیه</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>در مورد موقتی بودن سفر و یا مهاجرت دائمی کاپیتان سابق تیم ملی که مدتهاست منتقد عملکرد مدیران فوتبال و ورزش کشور است ، خبر موثقی منتشر نشده و وکیل این چهره خبرساز نیز هنوز در این خصوص واکنشی نشان نداده است</i>
      </p>
      <p>علی کریمی ستاره سابق تیم ملی و باشگاه پرسپولیس و یکی از بازیکنان کم نظیر تاریخ فوتبال ایران، بنابر اطلاعات ضدونقیض از ایران رفتنی شد.</p>
      <p>به گزارش تابناک ورزشی، شنیده‌هایی که در چند رسانه و سایت داخلی منتشر شده، حاکی است «علی کریمی» بازیکن سابق تیم ملی فوتبال ایران گویا به‌زودی ایران را به مقصد کانادا ترک می‌کند اما عده ای هم معتقدند او برای پیگیری کارهای شخصی اش به این سفر می رود و احتمال ماندن همیشگی اش در این کشور کم است.</p>
      <p>در مورد موقتی بودن سفر و یا مهاجرت دائمی کاپیتان سابق تیم ملی که مدتهاست منتقد عملکرد مدیران فوتبال و ورزش کشور است ، خبر موثقی منتشر نشده و وکیل این چهره خبرساز نیز هنوز در این خصوص واکنشی نشان نداده است. علی کریمی پاشاکی دو فرزند پسر دارد و تا سال گذشته به عنوان سرمربی تیم سپیدرود رشت فعالیت می کرد و حتی در دوره کوتاهی مالک این باشگاه شد اما نتوانست در بجران مالی این باشگاه ریشه دار شمالی دوام بیاورد و با اینکه مبلغ هنگفتی برای این تیم هزینه کرده بود، اعلام کناره گیری کرد.</p>
      <figure>
        <img src="https://cdn.tabnak.ir/files/fa/news/1398/9/4/1095442_867.jpeg"/>
      </figure>
      <p>علی کریمی که فوتبال حرفه ای خود را از تیم فتح تهران آغاز کرده بود، بعد از انتقال به پرسپولیس و دریبل های تماشایی اش، نامی برای خود دست و پا کرد و چند سالی را در تیم‌های عربی حاشیه خلیج فارس  بخصوص الاهلی دوبی سپری کرد. بایرن مونیخ ، استیل آذین، شالکه ۰۴ و تراکتورسازی تبریز دیگر تیمهای دوران حرفه ای این استعداد بی نظیر فوتبال ایران بودند که یکبار جایزه مردسال قاره آسیا در سال ۲۰۰۴ را هم بدست آورد تا جادویش را کامل کند.</p>
      <p>جادوگر معروف طی سال‌های حضورش در تیم ملی موفق به انجام ۱۲۷ بازی و به ثمر رساندن ۳۸ گل ملی شد اما هیچگاه بازی خداحافظی شایسته ای برای او ترتیب داده نشد و آخرین بار در پی اختلاف با کارلوس کی روش اردوی تیم ملی را نیز ترک کرد تا دوران دستیاری اش در تیم ملی خیلی کوتاه باشد. اختلاف قدیمی او با علی دایی، دیگر اسطوره ملی فوتبال تا سالهای اخیر ادامه داشت اما سرانجام در حاشیه بازی سایپا و سپیدرود در لیگ برتر، با شهریار فوتبال ایران آشتی کرد.</p>
      <p>کریمی آخرین بار در برنامه پربیننده و تعطیل شده نود مقابل ساکت دبیرکل وقت فدراسیون فوتبال ایستاد و از اتهامات فسادی که متوجه آنها کرده بود، دفاع کرد. این برنامه یکی از بیادماندنی ترین لحظات این چهره ناآرام و اغلب معترض فوتبال ایران را به نمایش گذاشت و موجب کاهش مقبولیت مدیران ارشد فدراسیون شد.</p>
      <p>خروج کریمی از کشور می تواند مورد تازه ای از موج مهاجرت برخی چهره های ورزشی سرشناس و بین المللی ایران باشد که اخیر با کوچ علیرضا فغانی داور برجسته ایرانی به استرالیا مورد توجه افکارعمومی قرار گرفته بود.</p>
    </article>
  </body>
</html>