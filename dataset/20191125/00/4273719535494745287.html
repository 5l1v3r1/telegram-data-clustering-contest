<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/maharashtra-election-2019/ncp-mla-119112500072_1.html?utm_source=Latest_Hindi_News_HP&amp;utm_medium=Site_Internal"/>
    <meta property="og:site_name" content="Webdunia"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="NCP 162 विधायकों की परेड कराने को तैयार"/>
    <meta property="og:description" content="मुंबई। शिवसेना, राकांपा और कांग्रेस के नेताओं ने सोमवार को महाराष्ट्र के राज्यपाल भगतसिंह कोश्यारी के पास एक पत्र भेजा जिसमें उन्होंने दावा किया कि राज्य में सरकार गठन के लिए उनके पास आवश्यक संख्या है।"/>
  </head>
  <body>
    <article>
      <h1>NCP 162 विधायकों की परेड कराने को तैयार</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Webdunia</a></address>
      <p>मुंबई। शिवसेना, राकांपा और <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%95%E0%A4%BE%E0%A4%82%E0%A4%97%E0%A5%8D%E0%A4%B0%E0%A5%87%E0%A4%B8">कांग्रेस </a>के नेताओं ने सोमवार को महाराष्ट्र के राज्यपाल भगतसिंह कोश्यारी के पास एक पत्र भेजा जिसमें उन्होंने दावा किया कि राज्य में सरकार गठन के लिए उनके पास आवश्यक संख्या है। <br/>पत्र पर शिवसेना, राकांपा और कांग्रेस के विधायक दल के नेताओं एकनाथ शिंदे, जयंत पाटिल और बालासाहेब थोराट के हस्ताक्षर हैं। तीन दलों के चुनाव पश्चात बने गठबंधन ‘महाविकास अघाड़ी’ ने दावा किया कि उनके पास बहुमत है, जबकि हाल में शपथ ले चुके मुख्यमंत्री देवेंद्र फडणवीस के पास सरकार गठन के लिए विधायकों का आवश्यक संख्या नहीं है।<br/><br/>दलों ने पत्र में लिखा कि विश्वास मत में फडणवीस के बहुमत साबित करने में असफल होने के बाद सरकार गठन के शिवसेना के दावे पर विचार करना चाहिए।<br/><br/>उन्होंने कहा कि हमने शिवसेना के दावे का समर्थन कर रहे राकांपा और कांग्रेस के विधायकों के नाम की सूची संलग्न की है। इसके अलावा कई छोटे दलों और निर्दलीय विधायकों की सूची भी है जिन्होंने हमें समर्थन दिया है। सरकार गठन के लिए हमें तत्काल बुलाया जाना चाहिए।<br/><br/>पत्र सौंपने के बाद राकांपा की राज्य इकाई के प्रमुख जयंत पाटिल ने कहा कि तीन दल-शिवसेना, राकांपा और कांग्रेस तथा छोटे सहयोगी महाराष्ट्र में सरकार गठन के शिवसेना के दावे के समर्थन में आए 162 विधायकों की परेड करवाने को तैयार हैं।<br/><br/>उन्होंने राजभवन के बाहर कहा कि राज्यपाल इजाजत दें तो हम सभी 162 विधायकों को उनके सामने लाने के लिए तैयार हैं। पाटिल के साथ एकनाथ शिंदे और कांग्रेस के प्रदेश अध्यक्ष बालासाहेब थोराट भी मौजूद थे। पाटिल ने कहा कि उनके पास राकांपा के 54 विधायकों में से 51 विधायकों के हस्ताक्षर हैं।<br/><br/>उन्होंने बताया कि अजित पवार, अण्णा बनसोड़े और धर्मराव बाबा आत्राम ने पत्र पर हस्ताक्षर नहीं किए हैं। बनसोडे पुणे में हैं जबकि आत्राम राकांपा के अन्य विधायकों के साथ गुरुग्राम गए हैं। हालांकि उन्होंने हमें सूचित किया है कि वह पार्टी के निर्णय के साथ हैं।<br/><br/>अजीत पवार को मनाने और पार्टी के साथ उन्हें लाने के राकांपा के प्रयासों के बारे में पाटिल ने कहा कि अजीत पवार को मनाने का सोमवार को मैं अंतिम प्रयास करूंगा। दूसरी ओर, कांग्रेस ने सोमवार को दावा किया कि उसके और साथी दलों के पास 154 विधायकों का समर्थन है और विधानसभा के पटल पर भाजपा एवं उप मुख्यमंत्री अजित पवार को करारा जवाब दिया जाएगा।<br/><br/>मुंबई में शनिवार को राज्यपाल भगत सिंह कोश्यारी ने राजभवन में सुबह 8 बजे भाजपा के देवेंद्र फडणवीस को मुख्यमंत्री और राकांपा के अजीत पवार को उप मुख्यमंत्री पद की शपथ दिलवाई थी।</p>
    </article>
  </body>
</html>