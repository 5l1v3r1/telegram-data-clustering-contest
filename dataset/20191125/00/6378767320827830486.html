<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/fico-treba-rozhodnut-ci-este-ma-zmysel-rokovat-o-stratifikacii-cl722907.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Fico: Treba rozhodnúť, či ešte má zmysel rokovať o stratifikácii"/>
    <meta property="og:description" content="24hod.sk - Fico: Treba rozhodnúť, či ešte má zmysel rokovať o stratifikácii - Na archívnej snímke predseda strany SMER-SD Robert Fico."/>
  </head>
  <body>
    <article>
      <h1>Fico: Treba rozhodnúť, či ešte má zmysel rokovať o stratifikácii</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na archívnej snímke predseda strany SMER-SD Robert Fico.</b><br/>Bratislava 25. novembra (TASR) - Reforma nemocníc, tzv. stratifikácia, je v prvom čítaní, v utorok 26. novembra musí padnúť rozhodnutie, či sa ňou bude parlament zaoberať. Novinárom to v pondelok na tlačovej konferencii povedal predseda Smeru-SD Robert Fico.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718150.'"/>
      </figure>
      <p>Šéf Smeru-SD pripomenul, že v parlamente je predložených množstvo zákonov, ktoré sú v prvom čítaní. Vzhľadom na to, že v utorok sa začína pravdepodobne posledná schôdza parlamentu, poslanecké grémium musí podľa Fica rozhodnúť, či má zmysel rokovať o týchto návrhoch. V prvom čítaní je aj stratifikácia nemocníc.<br/><br/><i>"Stratifikácia nemocníc je opäť zákon, ktorý je v prvom čítaní. Zajtra musí padnúť rozhodnutie, aký má význam zaoberať sa zákonmi, ktoré sú v prvom čítaní. Ak zajtra padne rozhodnutie, že urobíme z mikrofónu v národnej rade predvolebnú tribúnu, tak jej súčasťou bude pravdepodobne aj zákon o stratifikácii, ale bez akéhokoľvek konca. Zákon bude prerokovaný v prvom čítaní, a tým skončil,"</i> povedal Fico s tým, že keď príde nová vláda, bude musieť zákon predložiť znova do parlamentu. Označil to preto za zbytočné divadlo.<br/><br/>Fico zopakoval, že strana Smer-SD má voči stratifikácii nemocníc stále výhrady. <i>"Keď príde k tomu dňu D, keď bude treba o tomto zákone hlasovať, zvolám klub a poradíme sa,"</i> dodal.<br/><br/>Stratifikáciu do parlamentu predložila vláda na návrh ministerky zdravotníctva Andrey Kalavskej (nominantka Smeru-SD). Z októbrovej schôdze pléna ju tesne pred hlasovaním presunuli.<br/><br/> </p>
    </article>
  </body>
</html>