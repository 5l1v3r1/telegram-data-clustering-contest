<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/mhtsotakhs-pshfos-empistosynhs-sthn-kybernhsh-h-eklogh-proedroy-ths-dhmokratias"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Μητσοτάκης: Ψήφος εμπιστοσύνης στην κυβέρνηση η εκλογή Προέδρου της Δημοκρατίας"/>
    <meta property="og:description" content="Τις προθέσεις του για το πως θα χειριστεί πολιτικά το θέμα της εκλογής Προέδρου της Δημοκρατίας, αποκάλυψε σε μία αποστροφή της ομιλίας του στην Βουλή κατά την ολοκλήρωση της κοινοβουλευτικής διαδικασίας για την αναθεώρηση του Συντάγματος, ο Κυριάκος Μητσοτάκης. "/>
  </head>
  <body>
    <article>
      <h1>Μητσοτάκης: Ψήφος εμπιστοσύνης στην κυβέρνηση η εκλογή Προέδρου της Δημοκρατίας</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Σπύρος Γκουτζάνης</a></address>
      <h4>Τις προθέσεις του για το πως θα χειριστεί πολιτικά το θέμα της εκλογής Προέδρου της Δημοκρατίας, αποκάλυψε σε μία αποστροφή της ομιλίας του στην Βουλή κατά την ολοκλήρωση της κοινοβουλευτικής διαδικασίας για την αναθεώρηση του Συντάγματος, ο Κυριάκος Μητσοτάκης. </h4>
      <p>Στην ουσία, ο Κυριάκος Μητσοτάκης συνέδεσε την εκλογή Προέδρου της Δημοκρατίας<b> με την ψήφο εμπιστοσύνης στην κυβέρνηση </b>και ζήτησε <b>ευθυγράμμιση των βουλευτών του  </b>-κάτι που δεν είχε κάνει ο ίδιος όταν είχε καταψηφίσει τον Προκόπη Παυλόπουλο. </p>
      <p>Απευθυνόμενος προς τον πρόεδρο του ΣΥΡΙΖΑ, Αλέξη Τσίπρα, ρώτησε: «Πιστεύετε πραγματικά κ. Τσίπρα, ότι μπορεί να υπάρξει κυβέρνηση με απόλυτη πλειοψηφία η οποία να εκλέξει Πρόεδρο της Δημοκρατίας με σχετική πλειοψηφία και να μπορεί να σταθεί εδώ, σε αυτή την αίθουσα, την επόμενη μέρα;».  </p>
      <p>Ήταν αυτό ένα μήνυμα του Κυριάκου Μητσοτάκη προς βουλευτές του που ήδη κινούνται σε σχέση με την Προεδρία της Δημοκρατίας, ότι τελικά θα ψηφίσουν την πρότασή του, γιατί αν συγκεντρώσει κάτω από 150 ψήφους τότε η κυβέρνηση θα πέσει. </p>
      <p>Ο ίδιος έχει πει<b> ότι θα πάρει την απόφασή του στο βουνό που θα πάει τα Χριστούγεννα</b>. </p>
      <p>Ειδικότερα ήταν ένα μήνυμα προς την «Σαμαρική πτέρυγα» της <b>ΝΔ </b>που επιθυμεί φυσικά να είναι ο Αντώνης Σαμαράς «η πρόταση της παρατάξεως» και ορισμένοι από αυτούς στο παρασκήνιο έχουν αφήσει να εννοηθεί ότι δεν θα ακολουθήσουν την πρόταση του προέδρου του κόμματός τους αν διαφωνούν. Ήδη πέντε βουλευτές έχουν προτείνει δημόσια τον Αντώνη Σαμαρά και στους κόλπους της ΝΔ είναι αρκετοί ακόμη που είναι πρόθυμοι να το κάνουν. </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>