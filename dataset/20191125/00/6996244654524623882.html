<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709965"/>
    <meta property="og:site_name" content="ישראל היום"/>
    <meta property="article:published_time" content="2019-11-25T00:12:20+00:00"/>
    <meta property="og:title" content="הפסיכולוגים נגד משרד הבריאות: &quot;מפלים אותנו&quot;"/>
    <meta property="og:description" content="בריאות"/>
  </head>
  <body>
    <article>
      <h1>הפסיכולוגים נגד משרד הבריאות: "מפלים אותנו"</h1>
      <h2>פותחים במאבק: "מינוי של פסיכולוג לניהול מרפאה סוכל - כי העדיפו פסיכיאטר" • משרד הבריאות: "הסוגיה תתברר בביהמ"ש"</h2>
      <address><time datetime="2019-11-25T00:12:20+00:00">25 Nov 2019, 00:12</time> by <a rel="author" href="https://www.israelhayom.co.il/writer_articles?tid=1299" target="_blank">מיטל יסעור בית-אור</a></address>
      <p>￼למה במרפאה שמרבית הטיפולים בה הם פסיכולוגיים מתמנה מנהל שהוא פסיכיאטר? המקרים הללו עומדים בליבה של עתירה שנידונה אתמול בבית הדין לעבודה בתל אביב. </p>
      <p>את העתירה הגיש פסיכולוג בכיר שהיה סגן מנהל מרפאה וטוען שהמינוי שלו סוכל בשל העדפה של משרד הבריאות שלניהול המרפאה ימונה פסיכיאטר עם ניסיון מועט יותר. במהלך הליך המינוי נסגרה המרפאה לקבלת מטופלים חדשים, משמע פגיעה בילדים שהמתינו לטיפול. בינואר האחרון הנחה משרד הבריאות להפסיק לקבל מטופלים חדשים במרכז לבריאות הנפש יפו, מרפאת הארבעה בתל אביב ומרפאות בפתח תקווה, בחולון ובהרצליה ואף נשקלה סגירה של המרפאות בשל העובדה שאין פסיכיאטר במרפאות אלו (למעט מתמחה בפסיכיאטריה). ההערכה היא שלפחות 100 ילדים נפגעו באופן חמור, משום שלא הצליחו להתקבל לטיפול בתקופה זו.  </p>
      <h4>"המטופלים נפגעים"</h4>
      <p>במטה המאבק למען הפסיכולוגיה הציבורית אספו נתונים שמהם עולה "אפליה מכוונת", כהגדרתם, כלפי ציבור הפסיכולוגים: 85 מתוך 90 מנהלים של מרפאות ציבוריות לבריאות הנפש הם פסיכיאטרים ורק מיעוטם הם פסיכולוגים.</p>
      <p>עוד עולה מהנתונים שלמרות ש־99%-95% מהטיפולים שניתנים במסגרת מרפאות אלו אינם טיפולים תרופתיים אלא פסיכולוגיים, נמנע מינוי של פסיכולוגים לתפקידי ניהול, וכאמור, מטופלים משלמים את המחיר כאשר מתבצעת סגירת מרפאות.</p>
      <p>במטה המאבק למען הפסיכולוגיה הציבורית טוענים שהעתירה הזו היא רק קצה הקרחון וחושפת אפליה כלפי הפסיכולוגים בשירות הציבורי, הדרה שלהם מתפקידי ניהול ומהשירות הציבורי בכלל. </p>
      <p>מתוך 11,000 פסיכולוגים יישומיים בישראל, מועסקים בשירות הציבורי רק כ־5,000 מומחים ומתמחים כאשר רובם הגדול מועסק בחלקיות משרה.</p>
      <p>אביאל אורן, חבר הסתדרות הפסיכולוגים ושותף למאבק למען הפסיכולוגיה הציבורית: "בשירותי בריאות הנפש הציבור בעיקר מבקש פסיכותרפיה. יש נוהל בבריאות הנפש שאומר שאם המנהל אינו פסיכיאטר צריך פסיכיאטר מנהל רפואי. והיו מקרים שסגרו מרפאות בשל כך, ואין לזה הצדקה מקצועית. </p>
      <p>אורן הוסיף: "אנחנו כמטפלים עצמאים מטפלים בחלק גדול מהטיפולים בשירות פרטי באופן עצמאי. נראה שהמניע לכך גילדאי - משרד הבריאות תומך בפסיכיאטרים". </p>
      <p>לדברי הפסיכולוג שי איתמר: "קמנו מהכורסה ומכל המקומות שבהם דחקו אותנו לשוליים ויצאנו למאבק על המטופלים שלנו". ד"ר יובל הירש פסיכולוג קליני העובד במרפאה לבריאות הנפש בלוד אמר כי "מדינת ישראל מפקירה לאורך שנים את מצבם הנפשי של תושבי ישראל". ממשרד הבריאות נמסר בתגובה: "הסוגיה תתברר במסגרת ההליך המשפטי".</p>
    </article>
  </body>
</html>