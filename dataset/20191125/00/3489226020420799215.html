<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/xoligoyntianh-lhsteia-sth-dresdh-amythhth-h-axia-twn-klopimaiwn"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Χολιγουντιανή ληστεία στη Δρέσδη - Αμύθητη η αξία των κλοπιμαίων"/>
    <meta property="og:description" content="Τρία σετ κοσμημάτων με διαμάντια και ρουμπίνια «ανεκτίμητης αξίας» εκλάπησαν σήμερα το πρωί από μουσείο της Δρέσδης στη Γερμανία, ανακοίνωσε η διευθύντρια του μουσείου Μάριον Άκερμαν."/>
  </head>
  <body>
    <article>
      <h1>Χολιγουντιανή ληστεία στη Δρέσδη - Αμύθητη η αξία των κλοπιμαίων</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Τρία σετ κοσμημάτων με διαμάντια και ρουμπίνια «ανεκτίμητης αξίας» εκλάπησαν σήμερα το πρωί από μουσείο της Δρέσδης στη Γερμανία, ανακοίνωσε η διευθύντρια του μουσείου Μάριον Άκερμαν.</h4>
      <p>Τουλάχιστον δύο διαρρήκτες κατάφεραν σήμερα λίγο πριν από τις 5 το πρωί (τοπική ώρα) να μπουν μέσα σ' αυτό το μουσείο για να κλέψουν αυτά τα τρία σετ κοσμημάτων, που χρονολογούνται από τον<b> 18ο αιώνα</b>, και στη συνέχεια να διαφύγουν, ανέφεραν οι ερευνητές της αστυνομίας στη διάρκεια συνέντευξης Τύπου.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbd9f3825e632243656b94.jpg"/>
      </figure>
      <p>Τα κοσμήματα περιλαμβάνονταν στα εκθέματα του μουσείου <b>Grunes Gewolbe </b>(Πράσινος Θόλος), το οποίο βρίσκεται μέσα σ' ένα κάστρο της πόλης και φιλοξενεί μία από τις <b>σημαντικότερες συλλογές θησαυρών στην Ευρώπη.</b></p>
      <p>Στις εικόνες από τις <b>κάμερες ασφαλείας</b> δύο άνδρες φαίνονται να εισέρχονται στο μουσείο από ένα παράθυρο με κάγκελα. Στη συνέχεια σπάζουν τρεις προθήκες και αφαιρούν τα σετ των κοσμημάτων που βρίσκονταν μέσα σ' αυτές.</p>
      <p>Λίγο πριν από την κλοπή, <b>πυρκαγιά είχε καταστρέψει κοντά στο μουσείο έναν ηλεκτρικό μετασχηματιστή</b>,<b> με αποτέλεσμα να</b> <b>διαταραχθεί η λειτουργία του συστήματος συναγερμού. </b>Οι ερευνητές αρνήθηκαν πάντως σ' αυτό το στάδιο να συσχετίσουν τα δύο γεγονότα.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbd9f2825e6328980cb234.jpg"/>
      </figure>
      <p>Η διευθύντρια<b> δεν ήταν σε θέση να ανακοινώσει κάποιο ποσό για τη ζημιά που υπέστη το μουσείο.</b> <i>«Δεν μπορούμε να τα περιορίσουμε (τα κλαπέντα κοσμήματα) σε μια αξία διότι δεν είναι προς πώληση»,</i> εξήγησε η Άκερμαν προσθέτοντας πάντως πως η ιστορική και πολιτιστική αξία των τριών κοσμημάτων είναι<b> «ανεκτίμητη».</b></p>
      <p>Κατασκευασμένο τον 16ο αιώνα, το μουσείο φημίζεται ότι διαθέτει μία από τις σημαντικότερες συλλογές παλαιών κοσμημάτων στην Ευρώπη.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddbd9f0825e6328980cb233.jpg"/>
      </figure>
      <p>Ένα μέρος του μουσείου, το οποίο είναι ένα από τα παλαιότερα της Ευρώπης,<b> είχε καταστραφεί στη διάρκεια του Δεύτερου Παγκόσμιου Πολέμου</b> <b>στη διάρκεια του συμμαχικού βομβαρδισμού της 13ης Φεβρουαρίου 1945 </b>και στη συνέχεια ανοικοδομήθηκε.</p>
      <p>Ο Κόκκινος Στρατός είχε πάρει στη Σοβιετική Ένωση ένα μέρος των έργων, τα οποία όμως επαναπατρίσθηκαν το 1958 στη Δρέσδη.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>