<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/formula1/honda-va-decide-pana-la-sfarsitul-anului-daca-ramane-in-formula-1-dupa-94945.html"/>
    <meta property="og:site_name" content="Automarket"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Honda va decide până la sfârșitul anului dacă rămâne în Formula 1 după 2020: &quot;Victoriile cu Red Bull sunt importante, dar trebuie să reducem costurile&quot;"/>
    <meta property="og:description" content="Honda va decide până la sfârșitul acestui an dacă va rămâne furnizor de motoare în Formula 1 și după expirarea actualului contract cu Red Bull în 2020, însă costurile vor reprezenta un factor de decizie mai important decât victoriile."/>
  </head>
  <body>
    <article>
      <h1>Honda va decide până la sfârșitul anului dacă rămâne în Formula 1 după 2020: "Victoriile cu Red Bull sunt importante, dar trebuie să reducem costurile"</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Daniel Popescu,</a></address>
      <p>Honda va decide până la sfârșitul acestui an dacă va rămâne furnizor de motoare în Formula 1 și după expirarea actualului contract cu Red Bull în 2020, însă costurile vor reprezenta un factor de decizie mai important decât victoriile.</p>
      <p><a href="https://www.automarket.ro/masini-noi/honda/">Honda</a> a revenit ca furnizor de motoare în Formula 1 în sezonul 2015, însă a început să aibă succes abia din acest an, ca parte a parteneriatului cu Red Bull Racing.</p>
      <p>Contractul cu echipa austriacă urmează să expire la sfârșitul sezonului 2020, iar la prima vedere japonezii au tot interesul să-l prelungească: Max Verstappen a obținut trei victorii și două pole position-uri, un semn încurajator pentru anii următori.</p>
      <p>Cu toate acestea, decizia va depinde în primul rând de o analiză de costuri, întrucât Honda trebuie să-și reducă bugetul pentru a primi acordul final al șefilor din Japonia pentru a continua participarea în Formula 1.</p>
      <p><i><b>"Am început să calculăm cât ne va costa cu viitorul regulament. În prezent este foarte dificil pentru constructori, întrucât direcția este spre electrificare. Analizăm costurile de dezvoltare și discutăm intern"</b></i>, a declarat Masashi Yamamoto, directorul executiv al Honda, pentru publicația Autosport.</p>
      <p>În plus, Yamamoto a confirmat că problema legată de costuri va avea o influență mai mare în decizia finală cmparativ cu rezultatele înregistrate pe circuit.</p>
      <p><i><b>"Costurile reprezintă cea mai mare problemă. Victoriile sunt prioritare, dar mai important este să ai un echilibru cu costurile. Trebuie să investim mult pentru a-i prinde pe rivali din urmă, iar acum analizăm cum să menținem actualele condiții și, în același timp, să reducem costurile"</b></i>, a adăugat el.</p>
      <p>Și rivalii de la Renault au anunțat recent că vor analiza dacă este rentabil să rămână în Formula 1 după sezonul 2020. În cazul în care Honda și Renault s-ar retrage din Formula 1, în competiție ar rămâne doar doi constructori începând din sezonul 2021: Ferrari și Mercedes.</p>
      <p>Via <a href="https://www.autosport.com/f1/news/147343/the-main-factor-behind-honda-f1-future-decision">Autosport</a></p>
    </article>
  </body>
</html>