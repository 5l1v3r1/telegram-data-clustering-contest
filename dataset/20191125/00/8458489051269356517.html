<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/toyota-mirai-zamiri-i-na-evropsky-trh-kde-ma-nejvetsi-prodejni-potencial-4613"/>
    <meta property="og:site_name" content="fDrive.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Toyota Mirai zamíří i na evropský trh, kde má největší prodejní potenciál?"/>
    <meta property="og:description" content="Nová Toyota Mirai zamíří na japonský, americký, ale i evropský trh v příštím roce Německo začátkem příštího roku vybuduje 100 vodíkových stanic v sedmi metropolích"/>
  </head>
  <body>
    <article>
      <h1>Toyota Mirai zamíří i na evropský trh, kde má největší prodejní potenciál?</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Patrik Svatoš</a></address>
      <ul>
        <li>
          <b>Nová Toyota Mirai zamíří na japonský, americký, ale i evropský trh v příštím roce</b>
        </li>
        <li>
          <b>Německo začátkem příštího roku vybuduje 100 vodíkových stanic v sedmi metropolích</b>
        </li>
      </ul>
      <p>Vodíková Toyota Mirai druhé generace bude mít v roce 2020 premiéru na japonském, evropském a americkém trhu. Do té doby německá vláda společně s organizací H2 Mobility Germany, jíž je Toyota partnerem, vybuduje v Německu 100 nových vodíkových čerpacích stanic. Do roku 2021 tedy vznikne 130 stanic, každá s trojnásobnou propustností, než mají stanice současné.</p>
      <figure>
        <img src="https://cdn.24net.cz/5/obrazek/toyota-mirai-2020-32119"/>
      </figure>
      <p>Německá vláda sází na vodíkové technologie v automobilovém průmyslu a pouští se do dalšího rozšíření infrastruktury vodíkových čerpacích stanic. Ministerstvo dopravy a H2 Mobility Germany společně podepsaly během konference v Berlíně věnované národní vodíkové strategii dohodu o společném záměru. Automobily na vodík jsou elektromobily, které neemitují CO<sub>2</sub> ani zplodiny, pouze vodu.</p>
      <p>V první fázi, do poloviny roku 2020, vznikne 100 vodíkových stanic v sedmi metropolitních regionech a na trasách, které je spojují. Do konce roku 2021 pak bude vybudováno dalších 30 stanic. Nové objekty budou větší než stávající a každý z nich bude moct obsloužit třikrát více vozů denně. Rozšiřování infrastruktury pro čerpání vodíku zásadně zvýší atraktivitu nákupu a provozu vozů na palivové články.</p>
      <p>V Německu je v současné době 76 veřejných vodíkových stanic. Díky plánovanému rozšiřování bude síť do konce roku 2021 schopna obsloužit více než 60 000 vodíkových osobních automobilů a 500 užitkových vozidel. Distributory určené k tankování do lehkých dodávek a velkých nákladních vozů budou k dispozici ve vybraných čerpacích stanicích. Toyota, stejně jako další výrobci, vidí potenciál v rozvoji těžkého transportu založeného na vodíkové technologii. Pohon pomocí palivových článků napájených vodíkem je často lehčí než trakční baterie, a proto mají vodíkové nákladní vozy mnohem větší užitečnou hmotnost než srovnatelné elektromobily na baterie. Významnou roli hraje i velmi krátká doba tankování vodíku ve srovnání s nabíjením baterií.</p>
      <p>Toyota produkuje mimo jiné i vodíkové městské autobusy v Japonsku a dodává elektropohony na palivové články autobusům portugalské značky CaetanoBus, které se v evropských metropolích objeví v příštím roce. V Kalifornii Toyota zavádí provoz prototypových dodávkových automobilů pro síť obchodů 7-Eleven. Pro Toyotu hraje vodík zásadní roli při realizaci cílů ohledně ochrany životního prostředí a klimatu, k nimž se firma zavázala ve strategii Toyota Environmental Challenge 2050.</p>
      <p>Aktuální Toyota Mirai má dojezd okolo 500 kilometrů na jedno natankování, které trvá zhruba 3 minuty. Její pohon se skládá z elektromotoru o výkonu 154 koní, palivových článků, řídící jednotky a vodíkových nádrží z uhlíkového vlákna. Automobil spotřebuje 0,76 kg vodíku na 100 km a neemituje do ovzduší žádné zplodiny ani CO<sub>2</sub>. Druhé generaci Mirai, která se bude od příštího roku prodávat v Evropě, Japonsku a Spojených státech, umožní vylepšená pohonná soustava zvýšení dojezdové vzdálenosti o cca 30 procent. Nový model je větší než jeho předchůdce a vychází z platformy TNGA, podobně jako nové <a href="https://fdrive.cz/clanky/test-toyota-corolla-touring-sports-objevte-krasu-japonskeho-hybridu-4106">generace Corolly</a>, Camry, <a href="https://fdrive.cz/clanky/test-toyota-rav4-kdo-s-koho-hybrid-nebo-benzin-4209">RAV4</a>, Priusu, a <a href="https://fdrive.cz/clanky/uz-i-toyota-nabizi-carplay-a-android-auto-jako-prvni-na-radu-prislo-c-hr-4355">Toyoty C-HR</a>.</p>
      <related>
        <a href="https://fdrive.cz/clanky/jak-si-vedlo-prvni-vodikove-auto-pri-testech-organizace-iihs-4413"/>
        <a href="https://fdrive.cz/clanky/vodikovy-autobus-s-technologii-od-toyoty-zvladne-az-400-kilometru-4448"/>
        <a href="https://fdrive.cz/clanky/uveze-pet-lidi-a-urazi-az-500-kilometru-privitejte-druhou-generaci-toyoty-mirai-4402"/>
        <a href="https://fdrive.cz/clanky/cena-vodikovych-aut-se-do-deseti-let-snizi-na-uroven-hybridu-tvrdi-toyota-3899"/>
        <a href="https://fdrive.cz/clanky/v-parizi-se-budete-moci-svezt-jednim-ze-600-vodikovych-taxi-3446"/>
        <a href="https://fdrive.cz/clanky/hyundai-a-cummins-spolupracuji-na-technologii-vodikovych-palivovych-clanku-4369"/>
        <a href="https://fdrive.cz/clanky/elektromobily-by-nemusely-od-roku-2021-platit-za-dalnicni-znamku-4005"/>
      </related>
    </article>
  </body>
</html>