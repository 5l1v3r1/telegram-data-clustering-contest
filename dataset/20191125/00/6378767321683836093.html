<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/ustavny-sud-v-peru-prepustil-opozicnu-liderku-keiko-fujimoriovu-cl722977.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ústavný súd v Peru prepustil opozičnú líderku Keiko Fujimoriovú"/>
    <meta property="og:description" content="24hod.sk - Ústavný súd v Peru prepustil opozičnú líderku Keiko Fujimoriovú - Peruánska opozičná líderka Keiko Fujimoriová."/>
  </head>
  <body>
    <article>
      <h1>Ústavný súd v Peru prepustil opozičnú líderku Keiko Fujimoriovú</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Peruánska opozičná líderka Keiko Fujimoriová.</b><br/>Lima 25. novembra (TASR) - Peruánsky ústavný súd nariadil v pondelok prepustenie opozičnej líderky Keiko Fujimoriovej. Stalo sa tak po tom, ako bola viac ako rok vo vyšetrovacej väzbe, uviedla agentúra AFP.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718407.'"/>
      </figure>
      <p>Minulý rok v októbri nariadili Fujimoriovej (44) 36-mesačnú väzbu v rámci jej procesu v korupčnej kauze spojenej s brazílskou stavebnou firmou Odebrecht. Podľa sudcov čelí vyšetrovaniu aj po prepustení z väzby.<br/><br/>Tú na ňu uvalili pri vyšetrovaní obvinení, že prijala peniaze od spoločnosti Odebrecht pre svoje prezidentské kampane v rokoch 2011 a 2016.<br/><br/>Brazílsky stavebný gigant priznal, že rozdeľoval milióny politikom po celej Latinskej Amerike výmenou za prideľovanie lukratívnych kontraktov. <br/><br/>Agentúra AP pripomína, že opozičná líderka je dcérou bývalého prezidenta Alberta Fujimoriho. Toho v minulosti odsúdili za podiel na vraždách 25 ľudí počas jeho desať rokov trvajúcej vlády, ktorá sa skončila v roku 2000. Jeho priaznivci tvrdia, že očistil krajinu od maoistických povstalcov, odporcovia ho obviňujú, že umožnil porušovanie ľudských práv.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>