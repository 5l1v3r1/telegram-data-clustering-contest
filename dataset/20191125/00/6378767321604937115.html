<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/slovensko-a-madarsko-uzavreli-dohodu-v-pripade-plynovej-krizy-cl722927.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Slovensko a Maďarsko uzavreli dohodu v prípade plynovej krízy"/>
    <meta property="og:description" content="24hod.sk - Slovensko a Maďarsko uzavreli dohodu v prípade plynovej krízy - Na archívnej snímke Peter Žiga."/>
  </head>
  <body>
    <article>
      <h1>Slovensko a Maďarsko uzavreli dohodu v prípade plynovej krízy</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Na archívnej snímke Peter Žiga.</b><br/>Veľké Zlievce 25. novembra (TASR) – Slovensko a Maďarsko v pondelok uzavreli dohodu, na základe ktorej si v prípade budúcej plynovej krízy vzájomne pomôžu. Informoval o tom minister hospodárstva SR Peter Žiga (Smer-SD) po rokovaní s ministrom zahraničných vecí a obchodu Maďarska Péterom Szijjártóom v priestoroch kompresorovej stanice Veľké Zlievce v okrese Veľký Krtíš.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718408.'"/>
      </figure>
      <p><i>„My ako ministri musíme zabezpečiť energetickú bezpečnosť našich občanov, našich spoločností v našich krajinách. Samozrejme, v prípade, že budeme vedieť susedovi pomôcť, tak dnes sme sa dohodli, že ak jedna alebo druhá strana o to požiadajú, vyjdeme si v ústrety,“</i> uviedol Žiga.<br/><br/>Obe strany podľa neho majú záujem prehlbovať spoluprácu v oblasti plynu a energetiky aj v budúcnosti a v priebehu dvoch až troch mesiacov by mohli podpísať memorandum v súvislosti s plynovým prepojením obidvoch krajín. To sa podľa Žigu nachádza zhruba 19 kilometrov od kompresorovej stanici vo Veľkých Zlievcach a vybudované bolo v roku 2015. Ide zároveň o jediné prepojenie na celej hranici, takzvaný interkonektor, ktorý môže viesť plyn medzi Slovenskom a Maďarskom.<br/><br/>Keď Slovensko v roku 2009 zažilo plynovú krízu, podľa Žigu vtedy po 50 rokoch prvýkrát neprišiel z Ruska cez Ukrajinu na Slovensko žiaden plyn. <i>„Poviem otvorene, v tom čase sme na to neboli pripravení. Vtedy nám maďarskí kolegovia ponúkali pomoc, že majú v zásobníkoch plyn a vedia nám ho dodať, ale my sme nemali prepojenie. V tejto chvíli ho máme a jeho kapacita stačí na pohodlné zásobovanie Slovenska alebo Maďarska na pol roka,“ </i>konkretizoval Žiga.<br/><br/>Ako pokračoval Szijjártó, krajiny sa musia pripraviť na to, že cez Ukrajinu už možno nebude prúdiť plyn do strednej Európy. <i>„Od začiatku budúceho roka bude maďarsko-slovenský interkonektor schopný pracovať s vyššou kapacitou a v prípade potreby bude vedieť dodávať viacej plynu,“</i> povedal maďarský minister, podľa ktorého stúpne jeho kapacita na sedem miliárd kubických metrov plynu.<br/><br/>Priemerná ročná spotreba plynu na Slovensku sa v súčasnosti pohybuje do piatich miliárd kubíkov plynu. V Maďarsku je to zhruba dvojnásobok.<br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>