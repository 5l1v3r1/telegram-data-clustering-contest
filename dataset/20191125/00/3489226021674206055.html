<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/diorizei-h-keramews-kai-oi-elleipseis-paramenoyn"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Διορίζει η Κεραμέως και οι ελλείψεις παραμένουν"/>
    <meta property="og:description" content=" Πληθαίνουν οι καταγγελίες για σοβαρά κενά σε όλη τη χώρα, ακόμη και στη Γ΄ λυκείου που προετοιμάζεται για τις πανελλήνιες εξετάσεις"/>
  </head>
  <body>
    <article>
      <h1>Διορίζει η Κεραμέως και οι ελλείψεις παραμένουν</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Νίκος Σπυρόπουλος</a></address>
      <h4> Πληθαίνουν οι καταγγελίες για σοβαρά κενά σε όλη τη χώρα, ακόμη και στη Γ΄ λυκείου που προετοιμάζεται για τις πανελλήνιες εξετάσεις</h4>
      <p>Δύο μήνες μετά το πρώτο κουδούνι της νέας σχολικής χρονιάς και τα κενά σε πρωτοβάθμια και δευτεροβάθμια εκπαίδευση δεν λένε να καλυφτούν. Ακόμη και μαθητές της Γ΄ λυκείου είναι έρμαια μιας κυβέρνησης που φαίνεται να έχει ανοιχτά τα αυτιά της στην… τακτοποίηση ημετέρων και κλειστά σε ό,τι αφορά τα προβλήματα της κοινωνίας. Αραγε η έλλειψη χημικού, μαθηματικού ή άλλων ειδικοτήτων κατεύθυνσης στη Γ΄ λυκείου δεν επηρεάζει την επιτυχία ή μη των μαθητών στις πανελλαδικές εξετάσεις; Πώς θα καλυφθεί η ύλη που τρέχει; Με ημίμετρα τύπου Skype, όπως γίνεται σε μικρά νησιά του Αιγαίου; Μήπως με χρυσοπληρωμένα ιδιαίτερα; Σχολεία που θα έπρεπε να λειτουργούν σε απομακρυσμένα χωριά έχουν βάλει… λουκέτο, αφήνοντας στη μοίρα τους παιδιά και γονείς. Φτάσαμε στο σημείο το ίδιο το υπουργείο να παραδίδει δίχως δεύτερη σκέψη γη και ύδωρ στους ιδιώτες της εκπαίδευσης; </p>
      <p>
        <b>Σκληρή επίθεση σε Κεραμέως </b>
      </p>
      <p>Αρμόδιοι εκπαιδευτικοί φορείς, εκπρόσωποι εκπαιδευτικών, σύλλογοι γονέων και κηδεμόνων διαμαρτύρονται έντονα για τις ελλείψεις στη χιλιοταλαιπωρημένη παιδεία. Ανακοινώσεις και επιστολές-κόλαφος κατά της υπουργού Παιδείας Νίκης Κεραμέως βλέπουν το φως της δημοσιότητας καθημερινά. Φορείς έχουν καταγγείλει τις μεταρρυθμίσεις που επιχειρεί το υπουργείο, σχολιάζοντας ότι «λιπαίνουν το έδαφος για φτηνή, πειθαρχημένη και ιδιωτικοποιημένη εκπαίδευση». Η ΟΛΜΕ έχει καταγγείλει τον πρόεδρο του ΙΕΠ Γιάννη Αντωνίου ως «ακατάλληλο» – ας μην αναφερθούμε ξανά στον διορισμό της Ζωής Γείτονα. Τι απαντά η κ. Κεραμέως για τις ελλείψεις; «Παρά την προχειρότητα και τον ελλιπή προγραμματισμό από την προηγούμενη πολιτική ηγεσία, η κυβέρνηση απέτρεψε τον εκτροχιασμό της λειτουργίας της σχολικής χρονιάς» δήλωσε στη Βουλή στα τέλη Οκτωβρίου. Την ίδια ώρα περισσότεροι από 680 αναπληρωτές δεν αποδέχτηκαν την πρόσληψή τους στη δευτεροβάθμια εκπαίδευση κατά την τελευταία φάση προσλήψεων και άλλοι 384 στην πρωτοβάθμια. Σε σύνολο 6.323 προσλήψεων 1.067 αρνήθηκαν να αναλάβουν καθήκοντα, κυρίως για οικονομικούς λόγους. </p>
      <p>
        <b>Οι... ξεχασμένοι της επαρχίας </b>
      </p>
      <p>Τα 40 προσεγγίζουν τα κενά σε ειδική αγωγή, τμήματα υποδοχής, γενική παιδεία και μουσικό σχολείο στη Μαγνησία. Διαμαρτύρονται όμως και στην Αιτωλοακαρνανία. «Με τις τελευταίες προσλήψεις αναπληρωτών συνεχίστηκε η κοροϊδία. Καμία πρόσληψη δασκάλου ειδικής αγωγής στην Αιτωλοακαρνανία, άρα καμιά τοποθέτηση στο Ειδικό Σχολείο Βόνιτσας» ανέφεραν σε ψήφισμα-κόλαφο φορείς του Δήμου Ακτίου. Το ειδικό σχολείο άνοιξε μόλις την περασμένη Δευτέρα, ύστερα από πέντε εβδομάδες. Τελικά διαθέτει μόνο μία δασκάλα, που αποσπάστηκε – οι ιθύνοντες κάλυψαν μια τρύπα προκαλώντας μια άλλη! Παράλληλα, τα τρία ολοήμερα σχολεία ορεινών χωριών της περιοχής παραμένουν κλειστά! Οπως αναφέρει μέλος του Κεντρικού Υπηρεσιακού Συμβουλίου Δευτεροβάθμιας Εκπαίδευσης (ΚΥΣΔΕ) στο Documento, αυτήν τη στιγμή υπάρχουν κενά στη γενική εκπαίδευση, σοβαρές ελλείψεις στα τμήματα ένταξης, ειδικής αγωγής και στο πρόγραμμα «Μια νέα αρχή στα ΕΠΑΛ». Προσλήψεις δεν έχουν γίνει στα νησιά στις δομές υποδοχής και εκπαίδευσης προσφύγων (ΔΥΕΠ), ενώ η ενισχυτική διδασκαλία δεν έχει ξεκινήσει ακόμη στα γυμνάσια. Στη Νέα Σμύρνη η κατάσταση μυρίζει μπαρούτι μετά και την απαίτηση διευθύντριας λυκείου να συλλάβει η αστυνομία εκπροσώπους της ΕΛΜΕ. Στην Ηλιούπολη είναι απορίας άξιο πώς δεν βρέθηκε ακόμη ένας εκ των «αρίστων» του «επιτελικού κράτους» Μητσοτάκη να καλύψει τη θέση του… χημικού καθώς πλήττει και μαθητές της Γ΄ λυκείου. </p>
      <p>«Εχουμε δημόσια σχολεία χωρίς καθηγητές» καταγγέλλουν γονείς και μαθητές. «Σημαντικές ελλείψεις σε εκπαιδευτικό προσωπικό, ιδίως στη δευτεροβάθμια εκπαίδευση, πράγμα που επιτείνεται ακόμη περισσότερο από τη δεύτερη και τρίτη ανάθεση ακόμη και στη Γ΄ λυκείου (κατευθύνσεις), ενώ υπολειτουργούν τα ολοήμερα δημοτικά λόγω έλλειψης προσωπικού (ειδικότητες – τραπεζοκόμοι)» καταγγέλλει η Ενωση Συλλόγων Γονέων και Κηδεμόνων στο Περιστέρι. Στη Θεσσαλονίκη και ειδικότερα στην ανατολική, όπως καταγγέλλει ο πρόεδρος της Β΄ ΕΛΜΕ Θεσσαλονίκης Γιώργος Τόδας, δεν έχουν καλυφθεί τα κενά στα σχολεία ειδικής αγωγής και τα τμήματα ένταξης. «Αυτήν τη στιγμή έχουμε 29 κενά κι ενώ η διεύθυνση εκπαίδευσης ζήτησε 31 καθηγητές, την προηγούμενη εβδομάδα το υπουργείο έστειλε μόνο δύο φιλολόγους» δήλωσε μεταξύ άλλων. Κενά υπάρχουν εκτός φιλολόγων σε μαθηματικούς και φυσικούς στα σχολεία ειδικής αγωγής και τα τμήματα ένταξης. Και στη δυτική Θεσσαλονίκη υπάρχουν περισσότερες από 110 κενές θέσεις. Εδώ και έναν μήνα υπουργείο και τοπικοί αρμόδιοι φορείς είναι ενήμεροι για τις ελλείψεις καθηγητών στο Λύκειο Σαμοθράκης και ακόμη δεν έχει γίνει τίποτε. Απίστευτες ελλείψεις υπάρχουν και στα πρότυπα και πειραματικά σχολεία καθώς χάνεται περί το 10% του εβδομαδιαίου διδακτικού χρόνου, παρότι η κυβέρνηση τα έχει τοποθετήσει –τουλάχιστον σε δηλώσεις– πολύ ψηλά στην ατζέντα της. Επιστολή στην υπουργό έστειλε το 15αμελές μαθητικό συμβούλιο του 1ου Πειραματικού Γενικού Λυκείου Αθήνας – Γεννάδειου. Κενά εντός Οκτωβρίου υπήρχαν και στο Βαρβάκειο Πρότυπο Γυμνάσιο, όπου υπολογίστηκε ότι χάνονταν 30 ώρες μαθημάτων εβδομαδιαίως.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>