<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/lifestyle/381621"/>
    <meta property="og:site_name" content="beartai"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="[รีวิวซีรีส์] Vagabond: อีกหนึ่งซีรีส์ที่ต้องดู และคำถามสำคัญจะมีภาคต่อมั้ยยยย"/>
    <meta property="og:description" content="เรื่องย่อ สตันท์แมนนามว่า ชาดัลกอน (ลีซึงกิ) ซึ่งได้เข้ามาพัวพันกับโศกนาฏกรรมเครื่องบินตกที่มีหลานชายคนเดียวของเขานั่งไปด้วย และจบลงด้วยการพบเจอเรื่องอื้อฉาวเกี่ยวกับการคอรัปชันระดับชาติ และมีเครือข่ายโยงใยไปยังองค์กรระดับโลกด้วย ในขณะเดียวกัน โกแฮริ (แบซูจี) ลูกสาวคนโตของทหารเรือผู้ล่วงลับ ได้ตัดสินใจทำงานในหน่วยความมั่นคงแห่งชาติ (NIS) ในฐานะหน่วยสืบราชการลับประจำต่างประเทศ เพื่อเลี้ยงดูแม่และพี่น้องของเธอ แม้แฮริฝันที่จะได้ใช้ชีวิตเรียบง่ายในฐานะเจ้าหน้าที่รัฐธรรมดาก็ตาม แต่ความฝันนั้นก็ถูกท้าทายเมื่อเธอบังเอิญได้พบชาดัลกอนที่กำลังตามหาความจริงในคดีเครื่องบินตก นำมาพาให้ทั้งคู่ระเหรเร่ร่อนข้ามประเทศทั้งหนีคนตามฆ่า ทั้งค้นหาผู้บงการอยู่เบื้องหลัง ในฉากหลังหลายประเทศอย่างเกาหลี โปรตุเกส และโมรอคโค ด้วย ซึ่งเป็นที่มาของชื่อเรื่อง Vagabond หรือ Baegabondeu (배가본드) ซึ่งแปลว่า คนพเนจร"/>
  </head>
  <body>
    <article>
      <h1>[รีวิวซีรีส์] Vagabond: อีกหนึ่งซีรีส์ที่ต้องดู และคำถามสำคัญจะมีภาคต่อมั้ยยยย</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Tanapon Noich</a></address>
      <table bordered="">
        <caption><b>Vagabond<br/></b>16 EP</caption>
        <tr>
          <td><pic src="https://www.beartai.com/wp-content/uploads/2019/11/Untitled-01-200x200.jpg"/><br/><b>9<br/></b><br/>ความสมบูรณ์ของบท<br/>8.5/10<br/><br/>คุณภาพงานสร้าง<br/>9.0/10<br/><br/>นักแสดง<br/>9.0/10<br/><br/>ความสนุกน่าติดตาม<br/>9.5/10<br/><br/>คุ้มค่าเวลาในการรับชม<br/>9.0/10</td>
          <td><b>จุดเด่น <br/></b>   •  ดีงามเยอะ ไม่ต้องสาธยาย ดูเองดีกว่า<br/><b>จุดสังเกต <br/></b>   •  ดูแล้วจะติด แล้วจะหงุดหงิดที่ไม่รู้ว่าจะได้ดูต่อเมื่อไหร่ 55</td>
        </tr>
      </table>
      <p><b>เรื่องย่อ </b>สตันท์แมนนามว่า <i>ชาดัลกอน</i> <i>(ลีซึงกิ)</i> ซึ่งได้เข้ามาพัวพันกับโศกนาฏกรรมเครื่องบินตกที่มีหลานชายคนเดียวของเขานั่งไปด้วย และจบลงด้วยการพบเจอเรื่องอื้อฉาวเกี่ยวกับการคอรัปชันระดับชาติ และมีเครือข่ายโยงใยไปยังองค์กรระดับโลกด้วย ในขณะเดียวกัน <i>โกแฮริ (แบซูจี)</i> ลูกสาวคนโตของทหารเรือผู้ล่วงลับ ได้ตัดสินใจทำงานในหน่วยความมั่นคงแห่งชาติ <i>(NIS)</i> ในฐานะหน่วยสืบราชการลับประจำต่างประเทศ เพื่อเลี้ยงดูแม่และพี่น้องของเธอ แม้แฮริฝันที่จะได้ใช้ชีวิตเรียบง่ายในฐานะเจ้าหน้าที่รัฐธรรมดาก็ตาม แต่ความฝันนั้นก็ถูกท้าทายเมื่อเธอบังเอิญได้พบชาดัลกอนที่กำลังตามหาความจริงในคดีเครื่องบินตก นำมาพาให้ทั้งคู่ระเหรเร่ร่อนข้ามประเทศทั้งหนีคนตามฆ่า ทั้งค้นหาผู้บงการอยู่เบื้องหลัง ในฉากหลังหลายประเทศอย่างเกาหลี โปรตุเกส และโมรอคโค ด้วย ซึ่งเป็นที่มาของชื่อเรื่อง <b>Vagabond</b> หรือ <i><i>Baegabondeu (배가본드) </i></i>ซึ่งแปลว่า <i>คนพเนจร</i></p>
      <figure>
        <iframe src="https://www.youtube.com/embed/KOJWzDwS2T4" width="640" height="360" data-service="Youtube" scrolling="no"/>
      </figure>
      <p>ดราม่าซีรีส์ในซีซั่นแรกนี้ (ใช่ครับกระแสดีแบบนี้ ไม่จบไวหรอก) มีจำนวน 16 ตอน โดยออกอากาศทางช่อง <i>SBS (Seoul Broadcasting System) </i>ทุกคืนวันศุกร์-เสาร์ เวลา 4 ทุ่มเป็นต้นไป และออกอากาศผ่านทางสตรีมมิ่งชื่อดังอย่าง <i>เน็ตฟลิกซ์ (Netflix) </i>ในเวลาเดียวกัน ส่งผลปัญหามากมายแก่ผู้ชมอย่างเรา ๆ เพราะต้องตั้งตาคอยดูตอนใหม่มาทุกสัปดาห์เวลา 4 ทุ่มเลย แล้วยิ่งสัปดาห์ไหนทางเกาหลีติดถ่ายทอดสดรายการพิเศษ ชาวเน็ตฟลิกซ์อย่างเราก็ต้องอดดูตามไปด้วย แง่งงง</p>
      <p>หลังจากดูทรงแบบด่วนรีวิวกับ 2 ตอนแรกไป <i><a href="https://www.beartai.com/lifestyle/361724">(อ่านที่นี่)</a> </i>ก็ขอมาฝอยสรุปหลังดูจบทั้ง 16 ตอนกันอีกรอบว่าชอบอะไร ไม่ชอบอะไรบ้าง และคำถามสำคัญหลังจากนี้จะเป็นยังไงบ้างเราจะได้ดูซีซัน 2 กันมั้ย หรือจะจบแบบปล่อยผู้ชม เคว้ง ตามที่ชาวเน็ตเขาแซวกันนะ (ฮา)</p>
      <p><b>ส่วนที่ชอบ </b>ซีรีส์เริ่มจากเรื่องของคนตัวเล็ก ๆ ที่ถูกผลักให้ไปอยู่ในสถานการณ์ที่ใหญ่เกินตัว จริง ๆ ก็เกินไปเยอะเลย นึกสภาพคนหาเช้ากินค่ำที่อยู่ดี ๆ จะต้องไปเจอทั้งกลุ่มผู้ก่อการร้าย องค์กรนักฆ่า หน่วยข่าวกรองระดับชาติ ระดับข้ามชาติ แวดวงการเมืองประเทศ การเมืองโลก เชส นี่มันอะไรกันเนี่ย ไอ้หนุ่มดวงซวยคนนี้มีนาม <i>ชาดัลกอน</i> เขาเป็นคาแรกเตอร์แนวมุทะลุ ตรง ซื่อ อ่านง่าย ไม่พลิกแพลง เป็นคาแรกเตอร์แบบที่ไม่น่าอยู่ในหนังแนวสายลับสองหน้าไล่ล่าหักหลังคอร์รัปชันได้เลย แต่เพราะแบบนี้ล่ะเลยทำให้ซีรีส์นี้ดูแตกต่างขึ้นมา เขาเหมือนตะปูที่ตอกลงบนไม้แกะสลักมากลวดลายหลอกตา ทำให้เราติดตามเรื่องราวง่ายเข้าใจได้แม้ไม่ชินกับหนังที่พลิกไปมา</p>
      <figure>
        <img src="https://www.beartai.com/wp-content/uploads/2019/11/1029_1506_4027.jpg"/>
      </figure>
      <figure>
        <img src="https://www.beartai.com/wp-content/uploads/2019/11/p1065569487380697_442_thum.jpg"/>
      </figure>
      <p>ข้อดีอีกอย่างคือถึงเขาจะเป็นอย่างนี้แต่เขาไม่ได้โง่เป็นพระเอกละครน้ำเน่า ในจุดวิกฤตเขาคือคนที่มักสังเกตความผิดปกติได้ก่อนใคร เขาสงสัยและหาคำตอบแบบไม่ยี่หระต่ออุปสรรคเลย ชอบประโยคที่ประธานาธิบดีพูดกับเขาในตอนสุดท้ายมากว่า <i>“คุณเป็นคนประเภทที่ต่อให้ฟ้าผ่าใส่ก็คงไม่ตาย” </i>ใครดูมาคงรู้สึกแบบนั้นจริง ๆ สกิลพระเอกโชคช่วยก็มีบ้าง แต่ดูโดยเนื้อตัวละครนี้ก็มีความพยายามมากกว่าใคร ๆ อยู่มาก และนั่นจึงเปิดโอกาสดี ๆ อย่างการรอดชีวิต และได้รับการช่วยเหลือที่ทันเวลาในเหตุการณ์ต่อมา และนั่นมันเลยสมเหตุสมผลพอที่เราจะไม่คอยดูแล้ว เอ๊ะ อยู่เรื่อย ๆ เช่นหนังบางเรื่องเป็น</p>
      <figure>
        <img src="https://www.beartai.com/wp-content/uploads/2019/11/68738619.jpg"/>
      </figure>
      <figure>
        <img src="https://www.beartai.com/wp-content/uploads/2019/11/201910311016041799_d.jpg"/>
      </figure>
      <p>ส่วนที่ชอบที่สุดของหนังที่ต้องพูดถึง คือการสร้างตัวร้ายในแบบแข็งแกร่งมาก ๆ เอาชนะได้ยากมาก ๆ ตัวตนที่ใหญ่และเป็นเครือข่ายเป็นอะไรที่แค่คิดก็ท้อแท้แล้ว มันคือไม้ซี่งัดไม้ซุงของจริง และต้องบอกว่าเพราะเหล่าตัวร้ายนี่ล่ะคือตัวเอกตัวจริงที่ทำให้ ฮีโรสง่างาม ทำให้ซีรีส์นี้น่าติดตามของจริงเลย การพลิกสถานการณ์ไปมาก็เป็นความเชี่ยวชาญที่ดีของทีมเขียนบทนี้เหมือนกัน ไม่มีมิตรและศัตรูที่ถาวร ทำให้ซีรีส์นี้มันมือมากในการย้ายค่ายเปลี่ยนโปรกันอุตลุด ทำเอาเราต้องรอลุ้นดูว่าใครจะมีไพ่ตายอะไรอีก ใครจะหักหลังใครอีก และใครจะพลิกหน้าเผยเบื้องหลังอีก สนุกมากกก</p>
      <figure>
        <img src="https://www.beartai.com/wp-content/uploads/2019/11/58459_145442_4618.jpg"/>
      </figure>
      <figure>
        <img src="https://www.beartai.com/wp-content/uploads/2019/11/1569827508287038.jpg"/>
      </figure>
      <p>และตอนจบที่เตรียมบิ้วต่อไปนี่ก็ทำให้หนังเดินสู่ทิศทางใหม่ ๆ ไปเลย ซึ่งเป็นอะไรที่น่าติดตามมาก เพราะตัวละครแต่ละตัวเปลี่ยนสถานะอัปเลเวลกันเป็นแถว โดยเฉพาะนางเอกของเรานี่พลิกไปแบบเกินเดามากว่าจะมาถึงจุดนี้เลยสินะ นอกจากนี้รูปแบบความสัมพันธ์ที่ผูกโยงแต่ละตัวละครก็ชัดขึ้นเห็นฝั่งฝ่ายชัดขึ้น แต่ชัดขึ้นนี้ก็ยังไขว้กันไปมายุ่งเหยิง และทำให้เรื่องราวยากขึ้นด้วย กลายเป็นปัญหาคนดูจบค้างคาลงแดงอยากรู้เรื่องต่อแบบสุด ๆ ไปเลยซะนี่</p>
      <figure>
        <img src="https://www.beartai.com/wp-content/uploads/2019/11/01.21040149.1.jpg"/>
      </figure>
      <figure>
        <img src="https://www.beartai.com/wp-content/uploads/2019/11/2019112400111_0.jpg"/>
      </figure>
      <p><b>ส่วนที่ไม่ชอบ </b>ก็ยังคงรู้สึกเหมือนเดิมกับที่เคยพูดไปในช่วงรีวิว 2 ตอนแรก ว่ารำคาญบุคลิกไม่ยั้งคิดของพระเอก กลางเรื่องค่อนเรื่องผ่านเหตุการณ์มากมายว่าไอ้ที่ทำตามอารมณ์มันฉิบหายขนาดไหน พี่แกก็ยังมีโมเมนต์นั้นให้ได้ติดตามอยู่เนือง ๆ ไม่รู้จักจำ (ฮา) แต่พอดูจนจบก็เข้าใจการวางพัฒนาการตัวละครพอประมาณล่ะนะ ว่าถ้าเรื่องยังไปต่อได้ไกลก็คงไม่อยากรีบให้พระเอกเทพ ให้มีข้อบกพร่องทางอารมณ์นี่ล่ะจะได้ง่อย ๆ หน่อย แล้วก็จริงเลย ในช่วงหักเหใหญ่ในชีวิตพระเอกเราก็ได้พระเอกที่พร้อมไขว้กับคนทั้งโลกขึ้นมาแทนคนเก่า และพร้อม ๆ กันหนังก็สร้างจุดอ่อนใหม่ให้พระเอกและนั่นก็คือ โกแฮริ นางเอกสุดสวยของเรานี่เอง โว้ววว ลงตัวมาก ๆ เลยยอมมองข้ามความขุ่นข้องใจไปได้บ้างล่ะนะ</p>
      <p>ด้านที่น่าเสียดายคือฉากแอ็กชันแบบฟรีรันนิ่งที่โชว์ในตอนแรก ๆ หลัง ๆ ก็กลายเป็นแอ็กชันทั่ว ๆ ไปในภายหลัง ถ้าดึงสกิลสตันท์แมนของพระเอกมาเล่นได้อีกเยอะ ๆ น่าจะสร้างความแตกต่างได้ดี</p>
      <figure>
        <img src="https://www.beartai.com/wp-content/uploads/2019/11/5d6b4f51b0b38e0b2a92b00c8cdb1330.jpg"/>
      </figure>
      <p>
        <b>คำถามสำคัญซีซัน 2 จะมาเมื่อไหร่ จะมีภาคต่อมั้ย?</b>
      </p>
      <p>จากข่าวเอ็กซคลูซีฟของสำนักข่าว <a href="http://osen.mt.co.kr/article/G1111266320"><i>OSEN </i></a> (ใครเก่งภาษาเกาหลีเข้าไปอ่านต้นฉบับได้นะ) ได้ออกมาเผยว่าแหล่งข่าวทางการในบริษัท <i>Celltrion Entertainment </i>โปรดักชันที่อยู่เบื้องหลังการผลิตซีรีส์ชุดนี้ได้ตอบคำถามคาใจแฟน ๆ ว่า “เรายังอยู่ในช่วงคิดวางแผน และยังไม่ได้ตัดสินใจว่าจะทำภาคต่อ” ทั้งนี้ไม่ใช่เพราะไม่อยากทำนะ แต่เพราะว่าซีรีส์ซีซันแรกนี้มันใหญ่โตมาก ทั้งทีมนักแสดงจำนวนมหาศาลทั้งเกาหลีและตัวประกอบต่างชาติ การวางแผนงานสร้างการเขียนบทที่ยาวนานรายละเอียดยุ่บยั่บ มีคิวถ่ายทำข้ามประเทศอีกคือมันยากและวุ่นวายสุด ๆ แค่กระบวนการถ่ายทำอย่างเดียวก็ปาไป 11 เดือนแล้ว</p>
      <figure>
        <img src="https://www.beartai.com/wp-content/uploads/2019/11/20190927002000105_1.jpg"/>
      </figure>
      <figure>
        <img src="https://www.beartai.com/wp-content/uploads/2019/11/98501313.2.jpg"/>
      </figure>
      <p>ดังนั้นการจะรีบสร้างซีซัน 2 ออกมาได้ทันทีเลยเป็นเรื่องแทบเป็นไปไม่ได้ เพราะต้องทำบท วางแผนการถ่าย นัดคิวดาราทีมงานอีกสารพัด เรียกว่ามีปัญหาอีกเยอะเลยที่ต้องจัดการ คิดแบบยืนพื้นซีซันแรกกว่าจะได้ดูก็อาจเป็นอีก 2 ปีข้างหน้าเลย (เดาว่าปี 2021) แต่ที่น่าจะทำให้ดีใจขึ้นได้นิดก็ตรงที่ว่าเรตติ้งของซีรีส์นี้ดีมาก ๆ ทำสถิติการฉายที่เกาหลีตอนสุดท้ายไว้ได้ที่ 13% เลยทีเดียว นอกจากนี้กระแสแฮชแท็ก #vagabond ก็มาแรงมากในหลายประเทศเอเชียที่ดูทางเน็ตฟลิกซ์ จึงเป็นเรื่องที่น่าวางใจได้คือมีคนให้ทุนทำต่อแน่ ๆ ล่ะ ทั้ง SBS และเน็ตฟลิกซ์เอง ดีไม่ดีอาจมีสปอนเซอร์ใหญ่ ๆ เข้ามามากขึ้นด้วย ก็หวังว่าทีมงานจะรีบสรุปแผนงานพัฒนาโพรเจกต์นี้ได้ไว ๆ สมใจคอซีรีส์ที่ตามนะ รออออ</p>
      <p><b>สรุปสุดท้าย</b> คุ้มเวลาคุ้มค่ารายเดือนมาก ๆ ใครยังไม่ได้ดูก็ไปดูเถอะ โคตรสนุกเลย ติดตามซีรีส์เกาหลีข้ามโลกเรื่องนี้ทางเน็ตฟลิกซ์ได้ที่ลิงก์นี้<a href="https://www.netflix.com/watch/81120248"> https://www.netflix.com/watch/81120248</a></p>
      <figure>
        <img src="https://www.beartai.com/wp-content/uploads/2019/11/WE30545870_ori.jpg"/>
      </figure>
    </article>
  </body>
</html>