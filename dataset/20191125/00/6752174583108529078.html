<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-gamerekre-utaznak-a-hackerek/"/>
    <meta property="og:site_name" content="lokál"/>
    <meta property="article:published_time" content="2019-11-25T00:01:11+00:00"/>
    <meta property="og:title" content="A gamerekre utaznak a hackerek"/>
    <meta property="og:description" content="Életkortól függetlenül, a világon élő 7,5 milliárd ember közül körülbelül 2,5 milliárdan játszanak videojátékokkal.  Éppen ezért egyre hangsúlyosabbak a játékszoftverekkel kapcsolatos biztonsági kérdések, a kiberbűnözők egyre nagyobb számban használják ki a  biztonsági réseket."/>
  </head>
  <body>
    <article>
      <h1>A gamerekre utaznak a hackerek</h1>
      <address><time datetime="2019-11-25T00:01:11+00:00">25 Nov 2019, 00:01</time> by <a rel="author">Urmai Gabriella</a></address>
      <p>
        <b>Életkortól függetlenül, a világon élő 7,5 milliárd ember közül körülbelül 2,5 milliárdan játszanak videojátékokkal.  Éppen ezért egyre hangsúlyosabbak a játékszoftverekkel kapcsolatos biztonsági kérdések, a kiberbűnözők egyre nagyobb számban használják ki a  biztonsági réseket.</b>
      </p>
      <figure>
        <img src="https://www.lokal.hu/wp-content/uploads/2019/11/j%C3%A1t%C3%A9k_profimedia-0313476075-1280x853.jpg"/>
        <figcaption>A kiberbűnözők egyre nagyobb számban használják ki a  biztonsági réseket. (Profimedia)</figcaption>
      </figure>
      <p>A WeLiveSecurity oldalon számos olyan esetet találunk, amelyben a gamerek rosszindulatú támadások áldozatává váltak, hiszen a gamerközösségekben könnyen szerezhetünk új barátokat, de mindig legyünk óvatosak, mert nem tudhatjuk, ki ül valójában a másik oldalon. Ne adjunk meg személyes vagy bankkártya adatokat sem a fórumokon, sem privát üzenetben. Az Apex Legends játék elindítását követő csalások során például megkísérelték elhitetni a felhasználókkal, hogy letölthetik a játék androidos verzióját – amely a valóságban nem is létezik –, így a letöltött hamis app csak rosszindulatú hirdetéseket jelenített meg. A Fortnite játékosai között átverős hirdetéseket terjesztettek közbeékelődéses támadással, amelyben a támadó a két fél közötti kommunikációs csatornát eltérítve mindkét fél számára a másik félnek adja ki magát. Miközben a két fél azt hiszi, hogy egymással kommunikálnak, valójában mindketten a támadóval vannak kapcsolatban. A népszerű Fortnite játékban voltak olyan esetek, amikor zaklatók léptek kapcsolatba az online játszó gyerekekkel, hogy intim fényképeket kérjenek a játékban szerezhető előnyökért cserébe. A támadások egy másik típusa, a kriptovaluta-bányász malware, amely a PC-n játszó gamereket veszi célba. Ők azok, akik kimondottan erős számítógépeket használnak, hogy a legfrissebb játékokat tudják futtatni – magyarul tökéletes célpontok azon kiberbűnözők számára, akik a kriptovaluta-bányászathoz keresnek nagy teljesítményű gépeket, amelyeket saját céljaikra tudnak felhasználni anélkül, hogy a tulajdonos észrevenné a tevékenységüket.</p>
      <hr/>
      <p>Tippek a biztonságos játékhoz</p>
      <p>• Mindig a hivatalos forrásokat részesítsük előnyben!<br/>• Frissítsük a játékainkat!<br/>• Használjunk megbízható vírusirtót, és tartsuk azt bekapcsolva játék közben is!<br/>· Figyeljünk arra, hogy mit osztunk meg magunkról!</p>
      <hr/>
      <ul>
        <li>
          <a href="https://www.lokal.hu/tech/">Minden, ami tech!</a>
        </li>
      </ul>
    </article>
  </body>
</html>