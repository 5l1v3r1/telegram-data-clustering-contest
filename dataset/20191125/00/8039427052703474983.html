<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=963486"/>
    <meta property="og:site_name" content="Andhrajyothy"/>
    <meta property="article:published_time" content="2019-11-25T00:24:47+00:00"/>
    <meta property="og:title" content="తగ్గిన బంగారం దిగుమతులు"/>
    <meta property="og:description" content="ADVT"/>
  </head>
  <body>
    <article>
      <h1>తగ్గిన బంగారం దిగుమతులు</h1>
      <address>
        <time datetime="2019-11-25T00:24:47+00:00">25 Nov 2019, 00:24</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ఏప్రిల్‌-అక్టోబరు కాలంలో</b>
        </li>
        <li>
          <b>రూ.1.25 లక్షల కోట్లకు చేరిక</b>
        </li>
      </ul>
      <p><b>న్యూఢిల్లీ:</b> భారత్‌ బంగారం దిగుమతులు తగ్గాయి. ప్రస్తుత ఆర్థిక సంవత్సరం ఏప్రిల్‌ నుంచి అక్టోబరు వరకు బంగారం దిగుమతులు 9 శాతం తగ్గి 1,763 కోట్ల డాలర్ల (రూ.1.25 లక్షల కోట్లు)కు చేరుకున్నాయని కేంద్ర వాణిజ్య మంత్రిత్వ శాఖ వెల్లడించింది. క్రితం ఆర్థిక సంవత్సరం ఇదేకాలంలో దిగుమతులు 1,940 కోట్ల డాలర్లుగా ఉన్నాయి. బంగారం దిగుమతులు తగ్గిన కారణంగా దేశ వాణిజ్య లోటు ఏప్రిల్‌-అక్టోబరు కాలానికి 9,472 కోట్ల డాలర్లకు తగ్గింది. క్రితం ఆర్థిక సంవత్సరం ఇదేకాలంలో వాణిజ్య లోటు 11,615 కోట్ల డాలర్లుగా ఉంది.</p>
      <p> ఈ ఏడాది జూలై నుంచి బంగారం దిగుమతుల్లో ప్రతికూల వృద్ధి నమోదవుతోంది. బంగారం దిగుమతుల్లో భారత్‌ అతిపెద్ద దేశంగా ఉంది. దేశంలో జువెలరీ పరిశ్రమ నుంచి పసిడికి అధిక డిమాండ్‌ ఏర్పడుతోంది. వార్షికంగా భారత్‌ 800-900 టన్నుల బంగారాన్ని దిగుమతి చేసుకుంటోంది. పసిడి దిగుమతులను తగ్గించేందుకు ప్రభుత్వం ఈ ఏడాది బడ్జెట్‌లో దిగుమతి సుంకాన్ని 10 శాతం నుంచి 12.5 శాతానికి పెంచింది. దీని వల్ల ధరలు పెరిగి డిమాండ్‌తోపాటు దిగుమతులు తగ్గుముఖం పడుతున్నాయి. బంగారంపై దిగుమతి సుంకాన్ని 4 శాతానికి తగ్గించాలని జెమ్స్‌ అండ్‌ జువెలరీ ఎగుమతుల ప్రోత్సాహక మండలి (జీజేఈపీసీ) ప్రభుత్వాన్ని కోరుతోంది. ప్రస్తుత ఆర్థిక సంవత్సరం (2019-20) ఏప్రిల్‌-అక్టోబరు కాలంలో జెమ్స్‌ అండ్‌ జువెలరీ ఎగుమతులు 2 శాతం తగ్గి 1,830 కోట్ల డాలర్లకు చేరుకున్నాయి. గత ఆర్థిక సంవత్సరంలో భారత్‌ బంగారం దిగుమతులు 3 శాతం తగ్గి 3,280 కోట్ల డాలర్లకు చేరాయి.</p>
    </article>
  </body>
</html>