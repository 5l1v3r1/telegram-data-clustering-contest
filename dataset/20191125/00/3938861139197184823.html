<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/hata-newspaper/_stini-budovi-na-zimu-vkrivayut-plivkoyu/939298"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T00:26:00+00:00"/>
    <meta property="og:title" content="Стіни будови на зиму вкривають плівкою"/>
    <meta property="og:description" content="&amp;mdash;&amp;ensp;У червні почав будуватися. Думав закінчити до зими, &amp;mdash; розповідає 55-річний Василь Дроботенко із Черкас. &amp;mdash; За липень вигнали стіни. Вставили коробки для вікон і дверей. У вересні-&amp;shy;жовтні &amp;shy;зробили дах, накрили шифером. На зиму чоловік зупинив ..."/>
  </head>
  <body>
    <article>
      <h1>Стіни будови на зиму вкривають плівкою</h1>
      <address><time datetime="2019-11-25T00:26:00+00:00">25 Nov 2019, 00:26</time> by <a rel="author">Любов КАРНАРУК</a></address>
      <figure>
        <img src="https://static2.gazeta.ua/img2/cache/gallery/939/939298_1_w_1200.jpg?v=0"/>
        <figcaption>Недобудовані об’єкти законсервовують, аби захистити від снігу та морозу. Будівельні матеріали й інструменти зберігають у добре провітрюваних приміщеннях<cite>Автор: wikimapia.org</cite></figcaption>
      </figure>
      <p>— У червні почав будуватися. Думав закінчити до зими, — розповідає <b>55-річний Василь Дроботенко</b> із Черкас. — За липень вигнали стіни. Вставили коробки для вікон і дверей. У вересні-­жовтні ­зробили дах, накрили шифером.</p>
      <p>На зиму чоловік зупинив будівництво.</p>
      <p>— Дубові вікна й двері замовив у кума, він не встиг зробити, — продовжує. — Щоб у хату не попадали дощ і сніг, коробки оббив плівкою. Поставив вхідні двері із замками. У вітальні склав дубові дошки для підлоги всього будинку. Їм потрібна вентиляція, аби не поцвіли. Тому отвори в фундаменті не затикав. Під верандою лише фундамент встиг залити. Накрив його руберойдом. ­Зверху наклав цегли, щоб вітром не знесло.</p>
      <p>Стіни новобудови вкрив руберойдом, бо цеглу клали на розчин із глини й піску. Дощ може його розмити.</p>
      <p>— До зими дім бажано накрити повністю, — каже прораб із Києва <b>37-річний Денис Краснов</b>. — Якщо не встигають, хату треба законсервувати.</p>
      <p>Це роблять для захисту від дощу, снігу й морозу.</p>
      <p>— Стіни накривають армованою плівкою або руберойдом, — радить майстер. — Отвори для дверей і вікон також затягують. У стінах не збереться вода і мороз їх не пошкодить.</p>
      <p>Рекомендує захищати невикористані матеріали й інструменти.</p>
      <p>— Сипкі суміші в мішках та інструменти слід зберігати на підвищенні у приміщенні, що добре провітрюється. Не лишати на землі чи бетонній основі. Мороз їм не шкодить, а волога зіпсує. Найкраще — на піддонах від цегли чи газобетону. Так само потрібно скласти дошки, навіть обрізки. До завершення будівництва не викидайте нічого, бо часто треба невеличкі кусочки. Купу піску обкладіть камінням чи цеглою, щоб вода не роз­мила. Щебінь можна не захищати.</p>
      <p>
        <b>Бетон заливають при 20-градусному морозі</b>
      </p>
      <p>— Будувати можна і взимку, — розповідає підприємець із Києва <b>46-річний Ігор Потапенко</b>. — Ми не зупиняємося ніколи.</p>
      <p>Робота взимку має свої вигоди й недоліки. У міжсезоння дешевшають матеріали, менше грошей беруть майстри. Однак світловий день коротший. Будівельники частіше хворіють, їм потрібні певні побутові умови.</p>
      <p>— Бетон можна заливати і в 20-градусний мороз, — продовжує Потапенко. — Замовляємо на фірмі. Вони додають до розчину спеціальні антизамерзаючі пластифікатори. Звісно, це дорожче. Але дешевше, ніж буде наступного сезону. І час не втрачається. Пов­ністю зупиняти будівництво не варто. Бо за зиму матеріали втратять свої властивості.</p>
    </article>
  </body>
</html>