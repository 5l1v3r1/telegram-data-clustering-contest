<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200846"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="অর্জন আর সীমাবদ্ধতার দোলাচলে তিন দশকে খুবি"/>
    <meta property="og:description" content="আজ ২৫শে নভেম্বর। খুলনা বিশ্ববিদ্যালয়ের প্রতিষ্ঠাবাষিকী। ২৯ বছর শেষে ৩০ বছরে পা রাখলো এ বিশ্ববিদ্যালয়। ১৯৯০ সালের ৩১শে জুলাই খুলনা বিশ্ববিদ্যালয় আইন সংসদে পাশ হয়। ১৯৯১ সালের ২৫শে নভেম্বর ৪টি ডিসিপ্লিনে ৮০ জন ছাত্রছাত্রী নিয়ে খুলনা বিশ্ববিদ্যালয় যাত্রা শুরু করে। শিক্ষা কার্যক্রম চালুর পর থেকে সেশনজট, সন্ত্রাস ও রাজনীতিমুক্ত পরিবেশের মাধ্যমে সুনাম অর্জন করে আসছে খুবি। কিন্তু আবাসন সংকট, ভালো মানের মেডিকেল সেন্টার না থাকার মতো কিছু সীমাবদ্ধতা রয়ে গেছে এখনো। তবে এসব সীমাবদ্ধতা পাশ কাটিয়ে বিগত ২৯ বছরে অর্জনের পাল্লাই ভারি খুলনা বিশ্ববিদ্যালয়ের। ছাত্ররাজনীতি মুক্ত ক্যাম্পাস দেশে অন্য সব পাবলিক বিশ্ববিদ্যালয়ে ছাত্ররাজনীতি চলমান রয়েছে। প্রায় সব বিশ্ববিদ্যালয়ে ছাত্র সংঘর্ষ, হানাহানি, মারামারির বহু সংখ্যক ঘটনা ঘটেছে। ছাত্রদের রক্তে সবুজ ক্যাম্পাস রঞ্জিত হয়েছে। দিনের পর দিন বিশ্ববিদ্যালয় ক্যাম্পাস বন্ধ রাখতে হয়েছে। কিন্তু ব্যতিক্রম খুলনা বিশ্ববিদ্যালয়। প্রায় টানা তিন দশক ধরেই খুলনা বিশ্ববিদ্যালয় ক্যাম্পাস ছাত্ররাজনীতি মুক্ত। তবুও এখানে টিকে আছে নেতৃত্ব, বেঁচে আছে সংগ্রাম, প্রতিবাদ। এখানকার ছাত্ররা স্বপ্ন দেখে সুন্দর আগামীর…"/>
  </head>
  <body>
    <article>
      <h1>অর্জন আর সীমাবদ্ধতার দোলাচলে তিন দশকে খুবি</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">শাওন শেখ শুভ, খুবি প্রতিনিধি</a></address>
      <p>আজ ২৫শে নভেম্বর। খুলনা বিশ্ববিদ্যালয়ের প্রতিষ্ঠাবাষিকী। ২৯ বছর শেষে ৩০ বছরে পা রাখলো এ বিশ্ববিদ্যালয়। ১৯৯০ সালের ৩১শে জুলাই খুলনা বিশ্ববিদ্যালয় আইন সংসদে পাশ হয়। ১৯৯১ সালের ২৫শে নভেম্বর ৪টি ডিসিপ্লিনে ৮০ জন ছাত্রছাত্রী নিয়ে খুলনা বিশ্ববিদ্যালয় যাত্রা শুরু করে। শিক্ষা কার্যক্রম চালুর পর থেকে সেশনজট, সন্ত্রাস ও রাজনীতিমুক্ত পরিবেশের মাধ্যমে সুনাম অর্জন করে আসছে খুবি। কিন্তু আবাসন সংকট, ভালো মানের মেডিকেল সেন্টার না থাকার মতো কিছু সীমাবদ্ধতা রয়ে গেছে এখনো। তবে এসব সীমাবদ্ধতা পাশ কাটিয়ে বিগত ২৯ বছরে অর্জনের পাল্লাই ভারি খুলনা বিশ্ববিদ্যালয়ের।</p>
      <p>
        <b>ছাত্ররাজনীতি মুক্ত ক্যাম্পাস</b>
      </p>
      <p>দেশে অন্য সব পাবলিক বিশ্ববিদ্যালয়ে ছাত্ররাজনীতি চলমান রয়েছে। <br/>প্রায় সব বিশ্ববিদ্যালয়ে ছাত্র সংঘর্ষ, হানাহানি, মারামারির বহু সংখ্যক ঘটনা ঘটেছে। ছাত্রদের রক্তে সবুজ ক্যাম্পাস রঞ্জিত হয়েছে। দিনের পর দিন বিশ্ববিদ্যালয় ক্যাম্পাস বন্ধ রাখতে হয়েছে। কিন্তু ব্যতিক্রম খুলনা বিশ্ববিদ্যালয়। প্রায় টানা তিন দশক ধরেই খুলনা বিশ্ববিদ্যালয় ক্যাম্পাস ছাত্ররাজনীতি মুক্ত। তবুও এখানে টিকে আছে নেতৃত্ব, বেঁচে আছে সংগ্রাম, প্রতিবাদ। এখানকার ছাত্ররা স্বপ্ন দেখে সুন্দর আগামীর, স্বপ্ন দেখায় সুন্দর আগামীর।</p>
      <p>
        <b>সঠিক সময়ে ডিগ্রি পাওয়ার নিশ্চয়তা</b>
      </p>
      <p>১লা জানুয়ারিতেই প্রতি বছর ক্লাস শুরু হয়। শুধু তাই নয় বছরে দুই টার্ম শেষ করে ফলাফল ঘোষিত হচ্ছে ডিসেম্বরের শেষ সপ্তাহের মধ্যেই। সব পরীক্ষা, ক্লাশ সবকিছুই একীভূত একাডেমিক পঞ্জিকা অনুসরণ করেই পরিচালিত হচ্ছে। তাই শিক্ষার্থীরা নির্বিঘেœ সঠিক সময়ে ডিগ্রি অর্জন করতে পারছেন।</p>
      <p>
        <b>নিয়মতান্ত্রিক উপায়ে হল পরিচালনা   </b>
      </p>
      <p>খুলনা বিশ্ববিদ্যালয়ের  হলগুলোর পূর্ণ নিয়ন্ত্রণ রয়েছে হল প্রশাসনের হাতে। হল ও  সিটের  সংকট থাকলেও শিক্ষার্থীদের হলে আসন বণ্টন, কক্ষের তালিকা, কোন শিক্ষার্থী কোন কক্ষে থাকবেন, সাবেক শিক্ষার্থীদের সিট বাতিলসহ,   বিভিন্ন কাজের সম্পূর্ণ ও এককভাবে  সিদ্ধান্ত নেন প্রভোস্টের নেতৃত্বে হল প্রশাসন। দেশের অন্যান্য  পাবলিক বিশ্ববিদ্যালয়ের হলগুলো যেখানে ক্ষমতাসীন দলের ছাত্র সংগঠনের নিয়ন্ত্রণে সেখানে অনেকটাই ব্যাতিক্রম দেশের এ বিশ্ববিদ্যালয়।</p>
      <p>
        <b> আন্তর্জাতিক  র‌্যাংকিং’এ স্থান লাভ</b>
      </p>
      <p>বিশ্ববিদ্যালয় ও প্রতিষ্ঠিত গবেষণা প্রতিষ্ঠান নিয়ে স্পেনের সিগমো ল্যাব ও যুক্তরাষ্ট্রের স্কপাস পরিচালিত জরিপে আন্তর্জাতিক র‌্যাংকিং’এ স্থান করে নিয়েছে খুলনা বিশ্ববিদ্যালয়। প্রথম এক হাজার বিশ্ববিদ্যালয়ের মধ্যে তাদের সামগ্রিক অবস্থান ৭২১। এর মধ্যে সামাজিক প্রভাব ক্যাটাগরিতে অবস্থান প্রথম এক হাজারের মধ্যে ২৪২, গবেষণায় ৪৩২ এবং উদ্ভাবনীতে ৪৪৯ তম।</p>
      <p>এছাড়া, ওই তালিকায় স্থান পাওয়া বাংলাদেশের ১৫টি বিশ্ববিদ্যালয়ের মধ্যে উদ্ভাবনী ক্যাটাগরিতে খুলনা বিশ্ববিদ্যালয়ের অবস্থান প্রথম। গবেষণায় দ্বিতীয় ও সামাজিক প্রভাব ক্যাটাগরিতে ৬ষ্ঠ।</p>
      <p>
        <b>র‌্যাগিং আতঙ্কহীন</b>
      </p>
      <p>খুলনা বিশ্ববিদ্যালয়ের শিক্ষার্থীরা র‌্যাগিং নিয়ে উদ্বিগ্ন নয়। নেই টর্চার সেল আতঙ্ক।   </p>
      <p> </p>
      <p>
        <b>উৎসবের ক্যাম্পাস</b>
      </p>
      <p>১২ মাসে ১৩ পার্বণ বলে কথাটা যেন খুবির জন্য যথার্থ। ডিসিপ্লিন ভেদে কালচারাল নাইট এর সঙ্গে সঙ্গে পিঠা উৎসব, র‌্যাগ ডে ফেস্ট, কালার ফেস্ট, চৈত্র সংক্রান্তি, বৈশাখী মেলা, দিবস উপলক্ষ্য করে প্রোগ্রাম, খুবি’র কালচারাল সংগঠনের সলো প্রোগ্রামে খুবি ক্যাম্পাস জমজমাট হয়ে থাকে।</p>
      <p>
        <b>প্রায় ৩০ টি ছাত্র সংগঠন</b>
      </p>
      <p>বিশ্ববিদ্যালয়ে প্রায় ৩০টি ছাত্র সংগঠন রয়েছে যারা নির্বিঘেœ তাদের কার্যক্রম পরিচালনা করে থাকেন। বাঁধন, নৈয়ায়িক, পোডিয়াম, রোটার‍্যাক্ট, অমিত্রাক্ষর, ছায়াবৃত্তসহ অন্যান্য সংগঠনগুলো আবহমান বাংলা ও মুক্তিযুদ্ধের চেতনা ধারণ ও লালন করে তাদের কার্যক্রম পরিচালনা করে থাকে।</p>
      <p>পাবলিক বিশ্ববিদ্যালয়ের মধ্যে খুলনা বিশ্ববিদ্যালয় একটি স্বতন্ত্র অবস্থান তৈরী করেছে। তবে কিছু সীমাবদ্ধতাও রয়েছে। আছে আবাসিক সংকট। ভালো মানের একটা মেডিকেল সেন্টার নেই। ছাত্রছাত্রীদের যাতায়াতের জন্য বাসের স্বল্পতা। রয়েছে বিশ্ববিদ্যালয়ের শিক্ষক ও কর্মকর্তা-কর্মচারীদের জন্য আবাসন আর শ্রেণিকক্ষের স্বল্পতা। এ সমস্যা সমাধানের জন্য খুলনা বিশ্ববিদ্যালয়ে অনুমোদিত ১৮৮.৪৪ কোটি টাকার উন্নয়ন প্রকল্প ৩৩৫.৩৫টাকায় উন্নীত করার প্রস্তাবনা পেশ করা হয় শিক্ষামন্ত্রণালয়ে।</p>
      <p>এ প্রকল্পের আওতায় রয়েছে, নতুন ২টি হল নির্মান। ১০ তলা  চতুর্থ একাডেমিক ভবন নির্মাণ। শিক্ষক-কর্মকর্তাদের ১১ তলা আবাসিক ভবন নির্মাণ। শিক্ষা ও গবেষণা ইনস্টিটিউট (আইইআর) ভবন নির্মাণ। গেস্ট হাউস। ডরমিটরি-কাম ক্লাবের পার্শ্বমুখী ও ঊর্ধ্বমুখী সম্প্রসারণ। ছাত্র-শিক্ষক মিলনায়তন ভবন এবং অডিটরিয়াম নির্মাণ, মেডিকেল সেন্টার নির্মাণ, জিমনেসিয়ামের পরিসর বৃদ্ধি, ক্যাম্পাসের বাউন্ডারি ওয়াল ও ড্রেনেজ নির্মাণ।</p>
      <p>সব সমস্যাকে পিছনে ফেলে খুলনা বিশ্ববিদ্যালয় ছড়িয়ে দিক জ্ঞানের আলো। সেই আলোয় আলোকিত হই আমরা। জন্মদিনে খুলনা বিশ্ববিদ্যালয়ের কাছে এই প্রত্যাশা।</p>
      <p>এই বিভাগের সর্বাধিক পঠিত</p>
    </article>
  </body>
</html>