<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/milojevic-aktivira-dzokera-vukanovic-pre-van-la-pare-protiv-bajerna/343375"/>
    <meta property="og:site_name" content="MozzartSport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Milojević aktivira džokera: Vukanović pre Van la Pare protiv Bajerna"/>
    <meta property="og:description" content="Krilni napadač iz Gajdobre blizu prvog starta u Ligi šampiona ove sezone"/>
  </head>
  <body>
    <article>
      <h1>Milojević aktivira džokera: Vukanović pre Van la Pare protiv Bajerna</h1>
      <h2>Krilni napadač iz Gajdobre blizu prvog starta u Ligi šampiona ove sezone</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <b>Nije se laktao Aleksa Vukanović od dolaska u Crvenu zvezdu, delovao je smireno i samouvereno onda kada je bio u potpunosti van konkurencije za tim, gotovo mesec dana pre utakmice sa Radničkim u Nišu ga nije bilo u timu, a onda je u prvoj stopostotnoj šansi usledio - gol. Krilnom napadaču iz Gajdobre je još jednom pokazao koliko mu je malo potrebno za egzekuciju. Slično je bilo i najvažnijoj utakmici u ovoj sezoni protiv Jang Bojsa na stadionu Rajko Mitić, kada se našao na pravom mestu kod centaršuta Rodića, a svi su izgledi da će biti u prilici da kruniše jesenji deo sezone startom postavom protiv minhenskog Bajerna na stadionu Rajko Mitić.</b>
      </p>
      <p>Stručni štab srpskog šampiona na dobrom je putu da na klupi za rezervne igrače ostavi <b>Radživa van la Paru</b> i na njegovo mesto stavi <b>Vukanovića</b>. Holanđanin nije uspeo da se dokaže odmah po dolasku u Crvenu zvezdu, posle čega je u potpunosti ostao i bez samopouzdanja, a to bi dodatno moglo da produbi još jedno bledo izdanje na evrosceni. Sa druge strane, <b>Vukanović</b> je<b> </b>na najtežim utakmicama u kvalifikacijama bio na visini zadatka. U Kopenhagenu je odradio lavovski deo posla u defanzivi, a ubrzo protiv Jang Bojsa izrastao u heroja Zvezdine publike. Međutim, u dosadašnjem toku Lige šampiona ostao je u senci insostranih pojačanja srpskog šampiona na krilnim pozicijama.</p>
      <figure>
        <img src="https://mozzartsport.com/upload/CKEditor/25.11.2019./770x200-FKCZ.png"/>
      </figure>
      <p>Crveno-beli nemaju previše objektivnih aduta na svojoj strani pred utakmicu za moćnim protivnikom, ali će učiniti sve da mu maksimalno otežaju posao i konačno pokažu da su u stanju makar da se ozbiljno porvaju i sa onim najsnažnijim timovima Starog kontinenta. <b>Vukanović</b> će defanzivno biti od velike pomoći <b>Rodiću</b>, dok će sa druge strane pokušati da iskoristi svaki ukazani metar ispred sebe. Ukoliko bude na visini zadatka naćiće se u dobroj prilici da produži boravak na klupi ozbiljno plaćenog Holanđanina. Možda čak i da učini ono što je <b>Slavoljub Srnić </b>proteklih nekoliko sezona činio svojoj konkurenciji na bočnim pozicijama, među kojima je poslednji u nizu bio <b>Džonatan Kafu</b>.</p>
      <p>Učinak <b>Alekse Vukanovića</b> ove sezone glasi četiri gola i tri asistencije na 19 utakmica u svim takmičenjima, što daleko snažnije zvuči kada se zna da je samo devet puta bio starter. Ukupno je na terenu proveo 799 minuta, pa na svakih 200 minuta u proseku postiže pogodak, što i nije loše za jedno krilo. Ne postoji tačan podatak, ali je više nego jasno da ima daleko veći procenat iskorišćenih šansi nego sva terojica golgetera u taboru srpskog šampiona.</p>
      <p>Dakle, <b>Vladan Milojević</b> je spreman da iskoristi „džokera“ u ovoj situaciji, a šta će mu on kontretno doneti kada se ostale karte bace na sto ostaje da se vidi u utorak uveče, kad se bude izašlo na megdan sastavu <b>Hansa Ditera Flika</b>.</p>
      <figure>
        <img src="https://mozzartsport.com/upload/CKEditor/25.11.2019./1%20fss.jpg"/>
      </figure>
      <p>Foto: <i>Star Sport</i></p>
    </article>
  </body>
</html>