<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/intel-se-pokusil-vyhnout-primemu-srovnani-novych-core-i9-s-threadrippery/50710"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Intel se pokusil vyhnout přímému srovnání nových Core i9 s Threadrippery"/>
    <meta property="og:description" content="Společnosti AMD a Intel vyslaly ve stejný čas na trh své nové procesory, a sice Threadrippery třetí generace s jádry Zen 2 a Core i9 generace Cascade Lake-X. Intel však naštval řadu recenzentů tím, jak se najednou rozhodl pro jistou změnu."/>
  </head>
  <body>
    <article>
      <h1>Intel se pokusil vyhnout přímému srovnání nových Core i9 s Threadrippery</h1>
      <h2>Společnosti AMD a Intel vyslaly ve stejný čas na trh své nové procesory, a sice Threadrippery třetí generace s jádry Zen 2 a Core i9 generace Cascade Lake-X. Intel však naštval řadu recenzentů tím, jak se najednou rozhodl pro jistou změnu.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Procesory Cascade Lake-X jsou jen velice mírnou evolucí starých Skylake-X s nimiž mají téměř stejný výkon na takt, což instrukce DLBoost pro hluboké učení zrovna moc nevylepší. Intel tak už správně dopředu čekal, že za stávající ceny nebude mít vedle nových Threadripperů šanci, a tak nové i staré HEDT procesory značně zlevnil. <br/> </p>
      <figure>
        <img src="https://www.svethardware.cz/intel-se-pokusil-vyhnout-primemu-srovnani-novych-core-i9-s-threadrippery/50710/img/3rd%20Gen%20Threadripper%20PIB%20Still%203.jpg"/>
      </figure>
      <p> <br/>Ve skutečnosti je ovšem 18jádrový Core i9-10980XE v řadě testů zastíněn i 16jádrovým desktopovým procesorem Ryzen 9 3950X, jehož cena je tříčtvrtinová a výhodou může být i podstatně levnější platforma, to tedy pokud někdo zrovna nepotřebuje výhody HEDT v rychlejším přístupu do pamětí a haldě linek PCIe k tomu. <br/> <br/>Očekávalo se zajímavé srovnání nových Core i9 a Threadripperů a informační embargo na tyto produkty mělo vypršet dnes a ve stejný čas. Jak ale dobře víme, testy <a href="https://www.svethardware.cz/core-i9-s-18-jadry-prichazi-za-30-tisic-jaky-vykon-nabidne/50701">procesorů Core i9</a> se začaly objevovat už dopoledne, což pochopitelně znamená, že nemohly obsahovat výsledky nových Threadripperů. Intel se totiž na poslední chvíli rozhodl, že své embargo poněkud zkrátí a mnozí v tom logicky vidí prostě to, že nechtěl, aby v testech nových Core i9 bylo hned vidět, jak si ty vedou proti konkurenci. <br/><br/>Recenzenti byli naštvaní pochopitelně i proto, že museli buď dělat nové grafy a upravovat články, anebo si počkat na konec embarga firmy AMD, čímž by si ale sami uškodili s ohledem na čtenost. <a href="https://www.youtube.com/watch?v=vuaiqcjf0bs">Linus Sebastian z LinusTechTips</a> se tak rozhodl poté, co přístup Intelu označil za zbabělý a ubohý, zveřejnit grafy, kde byly výsledky Threadripperů prostě rozostřeny. Bylo ale jasně vidět, že něco je mnohem výkonnější než Core i9-10980XE a samozřejmě nebylo třeba vysvětlovat, co to je. <br/> </p>
      <figure>
        <img src="https://www.svethardware.cz/intel-se-pokusil-vyhnout-primemu-srovnani-novych-core-i9-s-threadrippery/50710/img/Bez%20n%C3%A1zvu-1.jpg"/>
      </figure>
      <p> <br/>Anandtech se rozhodl rovnou nezveřejňovat test procesorů Intel před tím, než vyprší embargo firmy AMD. <br/> <br/>A tak se Intel opět jednou rozhodl, že si v očích odborné veřejnosti sníží svůj kredit.  </p>
    </article>
  </body>
</html>