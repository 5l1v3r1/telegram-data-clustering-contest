<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/13/1840111/Su-rychle-a-ucinne--Spoznajte-najlacnejsie-TRIKY--ako-sa-zbavit-namrazy-na-i-v-aute"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Sú rýchle a účinné! Spoznajte najlacnejšie TRIKY, ako sa zbaviť námrazy na i v aute"/>
    <meta property="og:description" content="BRATISLAVA - Mrazivé počasie dokáže paradoxne pripraviť horúce chvíle najmä šoférom, ktorí musia najmä ráno zápasiť so zamrznutým čelným sklom. Boj s námrazou však nemusí byť až taký náročný a zdĺhavý, pokiaľ dodržíte zopár tipov a rád, ktoré vám navyše nenabúrajú rodinný rozpočet."/>
  </head>
  <body>
    <article>
      <h1>Sú rýchle a účinné! Spoznajte najlacnejšie TRIKY, ako sa zbaviť námrazy na i v aute</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Sú rýchle a účinné! Spoznajte najlacnejšie TRIKY, ako sa zbaviť námrazy na i v aute</h3>
      <p>
        <i>BRATISLAVA - Mrazivé počasie dokáže paradoxne pripraviť horúce chvíle najmä šoférom, ktorí musia najmä ráno zápasiť so zamrznutým čelným sklom. Boj s námrazou však nemusí byť až taký náročný a zdĺhavý, pokiaľ dodržíte zopár tipov a rád, ktoré vám navyše nenabúrajú rodinný rozpočet.</i>
      </p>
      <p>Ak nemáte garáž a vaše autíčko celú noc odoláva mrazivej nádielke, čas trávený jej odstraňovaním je zároveň pre väčšinu z nás aj časom hromženia. Vrstva ľadu sa totiž zvyčajne iba ťažko lúči s oknami vášho auta a ak si chcete pomôcť, určite na jej odstránenie nepoužívajte kreditnú kartu. Tá totiž ľahko poškriabe sklo.</p>
      <p>Ak ste sa rozhodli pre fén, čelíte veľkému nebezpečenstvu úrazu elektrickým prúdom. Za nešťastné riešenie považujú odborníci aj použitie horúcej vody, pretože výsledkom môže byť popraskané sklo. Čo teda robiť, aby ste nemuseli námrazu prácne odstraňovať škrabkou, ušetrili si čas a energiu? Tu je zopár tipov: </p>
      <p>1. Stačí, ak namočíte starý uterák do slanej vody a večer ho rozložíte na čelné sklo. Ráno po odstránení uteráka by malo zostať čisté.</p>
      <p>2. Poslúžiť vám môže aj slaný roztok namiešaný vo fľaši, ktorým umyjete čelné sklo. Dajte však pozor na to, aby ste nepostriekali kovové časti auta. Takto môžete použiť aj chirurgický lieh alebo akýkoľvek silný alkohol, ak ho namiešate s vodou v pomere 2:1 a dobrý je aj ocot. Ten je potrebné vliať do vody v pomere 3:1. Takto vyrobený roztok môžete nastriekať na čelné sklo už večer, aby na ňom vytvoril ochranný film.</p>
      <blockquote>
        <a href="https://www.topky.sk/cl/13/1671029/VIDEO-Meteorolog-prezradil-jednoduchy-TRIK--ako-za-par-sekund-odstranite-namrazu-z-auta">
          <i>
            <b>Čítajte aj: VIDEO Meteorológ prezradil jednoduchý TRIK, ako za pár sekúnd odstránite námrazu z auta</b>
          </i>
        </a>
      </blockquote>
      <p>Ak vám vaše auto namŕza zvnútra, znamená to, že je v jeho interiéri príliš veľa vlhkosti. Pokiaľ sa vám naskytne možnosť nechať auto v garáži, nechajte si pootvorené okno, aby sa vetralo. Vynikajúcim odsávačom vlhkosti je aj ryža, ktorú môžete vysypať na podložku a necháte ju na sedadle. Zakúpiť si tiež môžete jednorazový odvlhčovač.</p>
    </article>
  </body>
</html>