<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/o-karampelias-thelei-xeronhsia-ston-aristero-dromo-toy-sabbopoyloy-video"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ο Καραμπελιάς θέλει ξερονήσια στον «αριστερό» δρόμο του Σαββόπουλου (Video)"/>
    <meta property="og:description" content="Το δρόμο του Σαββόπουλου ζήλεψε ο Γιώργος Καραμπελιάς, επικεφαλής της κίνησης «Άρδην» που αυτοπροσδιορίζεται στην πατριωτική αριστερά, ή όπως θέλετε να την ονομάσετε."/>
  </head>
  <body>
    <article>
      <h1>Ο Καραμπελιάς θέλει ξερονήσια στον «αριστερό» δρόμο του Σαββόπουλου (Video)</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Το δρόμο του Σαββόπουλου ζήλεψε ο Γιώργος Καραμπελιάς, επικεφαλής της κίνησης «Άρδην» που αυτοπροσδιορίζεται στην πατριωτική αριστερά, ή όπως θέλετε να την ονομάσετε.</h4>
      <p>Ο Γ. Καραμπελιάς, διανοούμενος της ιδεολογίας του πρότεινε ως αντιμετώπιση του οξυμένου μεταναστευτικού προβλήματος να… συγκεντρώσει το Ελληνικό Κράτος όλους τους παράτυπους μετανάστες σε δυο-τρία ακατοίκητα νησιά του Αιγαίου, αφού πρώτα, με λεφτά της Ευρώπης, δημιουργηθούν -σε χρόνο ρεκόρ- όλες οι απαραίτητες υποδομές και να υποχρεωθούν να παραμείνουν εκεί μέχρι να αποφασιστεί η οριστική απομάκρυνσή τους από την Ελλάδα!</p>
      <p>Ο ίδιος αναγνωρίζει πως η πρότασή του σοκάρει σε πρώτη ανάγνωση αλλά εκτίμησε πως είναι η μόνη λύση ακολουθώντας τις λογικές των ακροδεξιών: Ότι θα αποτρέψει την άφιξη των μεταναστών ενώ ταυτόχρονα δεν θα προχωρήσει το σχέδιο μετεγκατάστασης των παρατύπων μεταναστών στην ηπειρωτική Ελλάδα, το οποίο θα λειτουργήσει -όπως είπε ο ίδιος- «σαν νάρκη στα θεμέλια της Εθνικής και Κοινωνικής συνοχής του Ελληνικού λαού».</p>
      <p>«Αν προχωρήσει η μεταφορά των παρατύπων μεταναστών από τα ακριτικά νησιά του Αιγαίου στην ενδοχώρα θα υπάρξει επικίνδυνη αλλοίωση της ενότητας του Ελληνικού πληθυσμού, με εξαιρετικά επικίνδυνες συνέπειες, που θα προκύψουν τα αμέσως επόμενα χρόνια… Αυτοί που έρχονται από απέναντι, είναι στην συντριπτική τους πλειοψηφία Μουσουλμάνοι, έχουν συγκρουσιακές κουλτούρες σε σχέση με την Χριστιανική κουλτούρα της Ελλάδος και δεν πρόκειται σε καμία περίπτωση να ενσωματωθούν ομαλά στην Ελληνική κοινωνία, όπως συνέβη στο παρελθόν με τα μεταναστευτικά ρεύματα από τα Βαλκάνια και την Αν. Ευρώπη», συνέχισε.</p>
      <p>Όλα αυτά ειπώθηκαν στην εκπομπή του πρώην υπουργού και βουλευτή της ΝΔ, δημοσιογράφου Πάνου Παναγιωτόπουλου (ο οποίος δεν κατόρθωσε να εκλεγεί κατεβαίνοντας το 2019 με τη ΝΔ)  στο Kontra και συγκεκριμένα στην εκπομπή «Western - Μια ώρα στην Άγρια Δύση της Ενημέρωσης» (Μπορείτε να δείτε και να ακούσετε το συνημμένο βίντεο).</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddc004b825e635215515132.jpg"/>
      </figure>
      <p>Αν και στην ίδια εκπομπή δέχθηκε επίθεση από το στέλεχος του ΣΥΡΙΖΑ Χρ. Πιλάλη ο οποίος του είπε: «Τώρα που διαλύθηκε η Χρυσή Αυγή, έρχεστε εσείς και λέτε αυτά! Θέλετε δηλαδή να ανοίξουμε Μακρονήσια για τους μετανάστες!» ο Γιώργος Καραμπελιάς του ανταπάντησε:</p>
      <p>«Εμένα ο πατέρας μου ήταν στην Μακρόνησο! Και προσέξτε πως μιλάτε, γιατί εσείς καταντήσατε την Αριστερά τσιράκια της Μέρκελ και των Αμερικάνων!…»</p>
      <p>Ο ίδιος μπορεί να δηλώνει ακόμα «αριστερός» αφού στην Ελλάδα ισχύει ότι είσαι ό,τι δηλώσεις…</p>
      <p>Η μήπως όχι; </p>
      <p>
        <b>Στο βίντεο η παρέμβασή του στο 41:30</b>
      </p>
      <figure>
        <iframe src="https://www.youtube.com/embed/wWViKg8ILtw" width="480" height="270" data-service="Youtube" scrolling="no"/>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>