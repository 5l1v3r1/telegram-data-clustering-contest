<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3387319/adnan-oksuz/ogretmenler-dert-bir-degil-elvan-elvan"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T00:30:00+00:00"/>
    <meta property="og:title" content="Öğretmenler; dert bir değil elvan elvan!"/>
    <meta property="og:description" content="Dün 24 Kasım Öğretmenler Günü idi…"/>
  </head>
  <body>
    <article>
      <h1>Öğretmenler; dert bir değil elvan elvan!</h1>
      <address><time datetime="2019-11-25T00:30:00+00:00">25 Nov 2019, 00:30</time> by <a rel="author" href="https://www.milligazete.com.tr/yazar/adnan-oksuz" target="_blank">Adnan Öksüz</a></address>
      <p>Dün 24 Kasım Öğretmenler Günü idi…</p>
      <p>Yine vaatler edildi, temenniler dile getirildi, iyi niyetler konuldu ortaya! Ama gerçek ne? Eğitim öğretimimiz ne durumda? Öğretmenlerimiz gelinen durumdan memnun mu? Bakalım mı?</p>
      <p>* Eylül 2017’den bugüne resmî eğitim kurumlarında 94 öğretmen ve eğitim çalışanı değişen tür ve düzeyde şiddete maruz kaldı. Eğitim kurumlarında şiddete son verilmelidir.</p>
      <p>* Öğretmenlik Meslek Kanunu hazırlanmalı ve bir an önce hayata geçirilmelidir.</p>
      <p>* Bu kapsamda, değerler eğitimi, aileyi de içine alacak şekilde ve sosyal çevrenin öğrenci üzerindeki muhtemel negatif etkilerinden arındıracak kapsamda yeniden ele alınmalıdır.</p>
      <p>* Öğretmen istihdamında farklı modellerden vazgeçilmeli, atamalar kadrolu yapılmalıdır.</p>
      <p>* Sözleşmeli öğretmenlerimizin acil çözüm bekleyen parçalanmış aile görüntüsüne son verilmeli, aileler kavuşturulmalıdır.</p>
      <p>* Mülakatla atama metodundan vazgeçilmelidir.</p>
      <p>* Finans ve sermaye kesimine bol keseden destek, kamu görevlilerine ise gelir vergisiyle köstek olan yaklaşım terk edilmeli, memurun maaşını küçülten, yükünü büyüten düşük matrah oyununa son verilmeli, vergi dilimi en fazla yüzde 15’te sabitlenmelidir.</p>
      <p>* 3600 ek gösterge, tüm eğitim çalışanlarını kapsayacak şekilde bir an önce hayata geçirilmelidir.</p>
      <p>* Birçok kez bu köşede yazdım; okulların temizlik, güvenlik, kırtasiye, bakım-onarım, hizmetli gibi en temel ihtiyaçlarını karşılayacak, eğitimcileri velilerle karşı karşıya gelmekten kurtaracak, yöneticilerin okulun esas işlerine yoğunlaşmalarına imkân sağlayacak okul bütçesi uygulamasına bir an önce geçilmelidir.</p>
      <p>* Atama ve yer değiştirme takviminin ürettiği sorunlara çözüm bulunmalıdır.</p>
      <p>* Adil ve sürdürülebilir bir atama ve yer değiştirme politikası izlenmelidir.</p>
      <p>* Ek ders esaslarındaki adaletsizlikler giderilerek ek ders ücretleri artırılmalıdır.</p>
      <p>* Başta hizmetli, memur, şefler olmak üzere, genel idare hizmetleri ve yardımcı hizmetler sınıfı personelinin mali ve özlük haklarında iyileştirmeler yapılmalıdır.</p>
      <p>* Öğretmene haftada birden fazla nöbet görevi verme ve mesai dışı zorunlu mesleki çalışmalara katılma gibi angaryalara son verilmelidir.</p>
      <p>* Darbe ürünü, antidemokratik kılık ve kıyafet yönetmeliği kaldırılmalıdır. Eğitim çalışanlarının serbest kıyafet konusundaki taleplerine duyarsız kalınmamalı, gereği yapılmalıdır.</p>
      <p>***</p>
      <p>Gelecek Öğretmenler Günü’ne kadar bakalım yukarıda saydığımız hususların ne kadarında iyileştirme yapılacak? Bekleyip göreceğiz…</p>
      <h3>BENİM ÖĞRETMENLERİM…</h3>
      <p>Dün 24 Kasım’dı… Öğretmenler Günü…</p>
      <p>* Kurtuluş/Şişli Kuvayi Milliye İlkokulu birinci sınıfta öğretmenim Kemal (soyadını hatırlayamadım) Bey,</p>
      <p>* Harbiye/Şişli İlkokulu 2. sınıfta öğretmenim -yanılmıyorsam adı- Müyesser (soyadını hatırlayamadım) Hanım, </p>
      <p>* Erzincan/İliç/Yaylapınar İlkokulu 3. sınıf öğretmenim, Aydın/Nazillili Mithat (soyadını hatırlayamadım) Bey,</p>
      <p>* Erzincan/İliç/Yaylapınar İlkokulu 4. ve 5. sınıf öğretmenim Behzat Erdağı,</p>
      <p>* Aynı dönemde (1974-1975) Erzincan/İliç/Yaylapınar köyü imamımız ve daha sonra eğitim kadrosuna dahil olan Mehmet Subaşı,</p>
      <p>* Kur’an Kursu öğretmenlerim Nebi Gül, Bekir Emiroğlu, Halim Taylan ve Muhittin hocama,</p>
      <p>* İmam Hatip orta ve lise eğitimi boyunca kaldığım (Başbakanlık’a bağlı) Erzincan Vakıf Öğrenci Yurdu Müdürümüz Kadir Akarkaya’ya,</p>
      <p>* Erzincan İmam Hatip Lisesi’nden öncelikle merhum Rıfkı Kaymaz, Halit Çetin, Hanefi Acar, Gülzade Kaban, Muhammed Samancı, Tevfik Karakaş, Beşir Bakır, Tahir Erdoğan Şahin, Yüksel Akar, Ruhan Engin, Murat Felekoğlu, Recai Toklu, Ahmet Aktoprak, Hilmi Seçkin, Hasan Acar, Refik Veyisoğlu ve isimlerini burada anamadığım diğer öğretmenlerime…</p>
      <p>Bunlar benim öğretmenlerim… Hepsinin ellerinden hürmetle öpüyorum…</p>
      <p>Ahirete irtihal edenlere Allah’tan (cc) rahmet diliyorum…</p>
      <h3>MEVLÜT ÖZCAN HOCAMIZ DUA BEKLİYOR!</h3>
      <p>Mevlüt Özcan…</p>
      <p>Yıllarca Millî Gazete’de yazılar kaleme aldı, dini suallere cevap verdi. Cuma hutbelerini hem yazdı hem de irşad etti. TV5’te dini programlar ifa etti.</p>
      <p>Yumuşak huylu, çalışkan, edepli, mütevazı, hatırşinas ve bu niteliklerin tümünü kuşatan bir mü’min…</p>
      <p>İmam Hatip Liselerinde, öğrenci yurtlarında bilabedel gece gündüz öğrencilerin emrinde oldu. Sivil toplum kuruluşlarının birçoğunda aktif görev aldı. Millî Gazete’nin başından bu yana sürekli yanında oldu. Maddi ve manevi desteği sonsuz…</p>
      <p>Çaycıdan genel müdüre kadar herkesin hocası oldu. TV5’te bir dönem program yaptı ve gelen soruları cevapladı. “Tüm soruların sorulmasını isterdi. Hiçbir soruyu es geçmezdi…” cümleleri, programı birlikte yaptıkları Atilla Mehdigil’e ait. </p>
      <p>Evinde ziyaret ettik, Mevlüt Özcan Hocamızı, Atilla Mehdigil ile birlikte. </p>
      <p>Rahatsızlığı devam ediyor… Parkinson ve şeker hastası Mevlüt Özcan Hoca… </p>
      <p>Oğlu Zeyd Özcan, dua beklediklerini ifade ediyor.</p>
      <p>Mevlüt Özcan Hoca hakkında bilgi vermek istiyorum, biraz…</p>
      <p>7 Eylül 1950 Bolu/Yeniçağa doğumlu.</p>
      <p>Kemaller Köyü İlkokulu, Ankara İmam Hatip Lisesi, İstanbul Yüksek İslam Enstitüsü (1981) mezunu.</p>
      <p>Diyanet İşleri Başkanlığı bünyesinde Gerede (Bolu), Bilecik ve İstanbul’da farklı birimlerde çalıştı ve 1996 yılında emekliye ayrıldı.</p>
      <p>Yazıları 1967 yılından itibaren Babıali’de Sabah, Bugün, Yeni Devir gazeteleri ile Oku, Ribat, İslam, Hicret, Genç Kalem dergilerinde yayımlandı.</p>
      <p>1984 yılından itibaren Millî Gazete’de köşe yazarlığı yaptı. Din Görevlisinin El Kitabı hakkında açılan dava (1989) aklanmayla sonuçlandı.</p>
      <p>İlim Yayma Cemiyeti üyesi. </p>
      <p>Diğer eserleri; İslami Hayatta Temizlik (1984), Din Görevlisinin El Kitabı (1985), Kâbe’ye Gidiyorum (1989), Evimizin Vaizi (1991), Vasiyetim (1994), Sorumsuzca Söylenen Sözler (5 cilt, 1989-1996), Hac ve Umre Rehberi (2000), Nasıl Bir Dünyada Yaşıyoruz (2003).</p>
      <p>Ayrıca Dua ve Namaz Hocası kitapları vardır.</p>
      <p>Ağır bir hastalıkla imtihan olan Mevlüt Özcan Hocamıza dualarınızı esirgemeyiniz, lütfen!</p>
      <figure>
        <img src="https://www.milligazete.com.tr/sites/71/uploads/2019/11/24/large/adnan-oksuz.jpg?r=8ebbc0851e7bb46927591d346c0127a7"/>
      </figure>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3384038/adnan-oksuz/insanlarin-varligini-ask-goturur"/>
        <a href="https://www.milligazete.com.tr/makale/3380646/adnan-oksuz/surekli-basin-karti"/>
        <a href="https://www.milligazete.com.tr/makale/3376883/adnan-oksuz/salonun-gozyaslarina-boguldugu-an"/>
        <a href="https://www.milligazete.com.tr/makale/3373104/adnan-oksuz/tyb-siir-soleninden-farkli-notlar"/>
        <a href="https://www.milligazete.com.tr/makale/3306089/adnan-oksuz/bin-yillik-gelenek"/>
        <a href="https://www.milligazete.com.tr/yazar/adnan-oksuz"/>
      </related>
    </article>
  </body>
</html>