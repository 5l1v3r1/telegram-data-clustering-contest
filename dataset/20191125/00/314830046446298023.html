<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939549/%D8%AC%D8%AF%DB%8C%D8%AF%D8%AA%D8%B1%DB%8C%D9%86-%D8%A2%D9%85%D8%A7%D8%B1-%D8%A7%D8%B2-%D8%AA%D8%B9%D8%AF%D8%A7%D8%AF-%D8%AE%D8%A7%D9%86%D9%87%E2%80%8C%D9%87%D8%A7%DB%8C-%D8%AE%D8%B1%DB%8C%D8%AF%D8%A7%D8%B1%DB%8C-%D8%B4%D8%AF%D9%87-%D8%AA%D9%88%D8%B3%D8%B7-%D8%A7%DB%8C%D8%B1%D8%A7%D9%86%DB%8C%E2%80%8C%D9%87%D8%A7-%D8%AF%D8%B1-%D8%AA%D8%B1%DA%A9%DB%8C%D9%87-%D8%B1%D9%88%D8%B3%DB%8C%D9%87-%D8%A7%D8%B2-%D8%AF%D8%B1%D8%AE%D9%88%D8%A7%D8%B3%D8%AA-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D8%AF%D8%B1%DB%8C%D8%A7%D9%81%D8%AA-%D9%88%D8%A7%D9%85-%DB%B2-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%A7%D8%B2-%D8%A7%DB%8C%D9%86-%DA%A9%D8%B4%D9%88%D8%B1-%D8%AE%D8%A8%D8%B1-%D8%AF%D8%A7%D8%AF-%D8%A8%D9%87%D8%B4%D8%AA-%D9%85%D8%A7%D9%84%DB%8C%D8%A7%D8%AA%DB%8C-%D8%AC%D9%87%D8%A7%D9%86-%DA%A9%D8%AC%D8%A7%D8%B3%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="جدیدترین آمار از تعداد خانه‌های خریداری شده توسط ایرانی‌ها در ترکیه/ روسیه از درخواست ایران برای دریافت وام ۲ میلیارد دلاری از این کشور خبر داد/ بهشت مالیاتی جهان کجاست؟"/>
    <meta property="og:description" content="این پیمانه تیتر‌هایی همچون واقعی‌تر شدن قیمت‌ها، سینگال خوبی برای بازار سرمایه است، رشد دوباره معاملات مسکن در پاییز، شکایت آمازون به خاطر اعمال نفوذ ترامپ در مناقصه ۱۰ میلیارد دلاری، دلار ۱۲ هزار تومانی در بازار آزاد ارز، نرخ سکه ۸۰ هزار تومان افزایش یافت، بیشترین سهم واریز یارانه‌ها به کدام استان‌ها تعلق دارد؟ قاچاق عامل افزایش قیمت گوشت و ادامه دردسر‌های کیسه هوای تاکاتا را در بر دارد."/>
  </head>
  <body>
    <article>
      <h1>جدیدترین آمار از تعداد خانه‌های خریداری شده توسط ایرانی‌ها در ترکیه/ روسیه از درخواست ایران برای دریافت وام ۲ میلیارد دلاری از این کشور خبر داد/ بهشت مالیاتی جهان کجاست؟</h1>
      <h2>پیمانه اقتصادی؛</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>این پیمانه تیتر‌هایی همچون واقعی‌تر شدن قیمت‌ها، سینگال خوبی برای بازار سرمایه است، رشد دوباره معاملات مسکن در پاییز، شکایت آمازون به خاطر اعمال نفوذ ترامپ در مناقصه ۱۰ میلیارد دلاری، دلار ۱۲ هزار تومانی در بازار آزاد ارز، نرخ سکه ۸۰ هزار تومان افزایش یافت، بیشترین سهم واریز یارانه‌ها به کدام استان‌ها تعلق دارد؟ قاچاق عامل افزایش قیمت گوشت و ادامه دردسر‌های کیسه هوای تاکاتا را در بر دارد.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095294_103.gif"/>
      </figure>
      <p>تابناک هر روز بسته‌ای خبری از مطالب اقتصادی با اهمیت و مهم ایران و جهان، همچون تغییرات در بازار انرژی، بازار طلا، سکه، مسکن، نفت، خودرو و ... تا خبر‌ها و رویداد‌های جذاب اقتصادی را گردآوری می‌کند.</p>
      <p>به گزارش «<a href="https://www.tabnak.ir/fa/economic">تابناک اقتصادی</a>»؛ این پیمانه تیتر‌هایی همچون واقعی‌تر شدن قیمت‌ها سینگال خوبی برای بازار سرمایه است، رشد دوباره معاملات مسکن در پاییز، شکایت آمازون به خاطر اعمال نفوذ ترامپ در مناقصه ۱۰ میلیارد دلاری، دلار ۱۲ هزار تومانی در بازار آزاد ارز، نرخ سکه ۸۰ هزار تومان افزایش یافت، بیشترین سهم واریز یارانه‌ها به کدام استان‌ها تعلق دارد؟ قاچاق عامل افزایش قیمت گوشت و ادامه دردسر‌های کیسه هوای تاکاتا را در بر دارد.</p>
      <h3>ارزش معاملات بورس تهران از ۱۶۷۶ میلیارد تومان گذشت</h3>
      <p>شاخص کل بورس تهران در معاملات روز یکشنبه با رشد 151 واحدی در ارتفاع 305 هزار و 774 واحدی قرار گرفت. به نقل از <a href="http://nabzebourse.ir/">نبض بورس<b>،</b></a> شاخص قیمت وزنی ارزشی با رشد 40 واحدی به کانال 81 هار و 916 واحدی رسید، شاخص کل هم وزن با افزایش 692 واحدی رقم 89 هزار و 307 واحدی را به نمایش گذاشت و شاخص قیمت هم وزن با رشد 462 واحدی رقم 59 هزار و 703 واحدی را به نمایش گذاشت، شاخص آزاد شناور نیز با رشد 193 واحدی به سطح 356 هزار و 323 واحدی بازگشت. شاخص بازار اول با کاهش 342 واحدی در حالی به ارتفاع 220 هزار و 143 واحدی بازگشت که شاخص بازار دوم با رشد 2348 واحدی رقم 631 هزار و 247 واحدی را به نمایش گذاشت. ارزش معاملات بورس تهران در حالی از 1680 میلیارد تومان فراتر رفت که این رقم ناشی از داد و ستد بیش از 3 میلیارد و 37 میلیون برگه سهم و اوراق مالی طی 367 هزار و 353 نوبت معاملاتی بود.</p>
      <figure>
        <img src="https://cdn.tabnak.ir/files/fa/news/1398/9/4/1095295_580.png"/>
      </figure>
      <h3>واقعی‌تر شدن قیمت‌ها سینگال خوبی برای بازار سرمایه است</h3>
      <p>مدیرعامل فرابورس ایران در خصوص آثار سهمیه‌بندی بنزین بر بازار سرمایه گفت: بورس همواره داعیه‌دار واقعی شدن قیمت‌ها بوده است؛ این اتفاق گامی مهم در جهت بهبود کیفیت ارزش‌گذاری شرکت‌هاست. امیر هامونی در گفت‌وگو با ایرنا اظهار داشت: در روزهای اخیر فعالان بازار باید تحلیل خود را به دو سطح کوتاه‌مدت و بلندمدت تقسیم کنند. در تحلیل کوتاه‌مدت، ضروری است سهامداران به این مهم توجه داشته باشند که آیا افزایش نرخ بنزین اثری بر صورت‌های مالی شرکت‌ها دارد یا خیر؛ همچنین می‌بایست به نقش سایر حامل‌های انرژی در تراز مالی شرکت‌ها توجه داشته باشند. وی در خصوص آثار بلندمدت افزایش اخیر قیمت بنزین گفت: هرچند تعدیل قیمت بنزین تنها قطعه‌ای کوچک از پازل بزرگ اصلاحات اقتصادی است، نمی‌توان از این مهم چشم پوشید که حامل سیگنالی مثبت به بازار است و دولت با استمرار در مسیر اصلاح اقتصادی، بخش مهمی از هزینه‌های خود را کاهش خواهد داد تا از این طریق با بازپرداخت بدهی‌های خود و کاهش پایه پولی، تقویت ثبات اقتصادی را به ارمغان آورد.</p>
      <h3>جدیدترین آمار از تعداد خانه‌های خریداری شده توسط ایرانی‌ها در ترکیه</h3>
      <p>میزان فروش مسکن به اتباع خارجی در سراسر ترکیه در ماه اکتبر ۲۰۱۹ به ۴۲۷۲ واحد رسید که بالاترین میزان در ده ماه سال جاری است. به گزارش ایبِنا، این میزان که نسبت به زمان مشابه در سال گذشته ۳۲ درصد کاهش را نشان می دهد، نسبت به ماه سپتامبر دو درصد افزایش یافته است. میزان فروش مسکن به اتباع خارجی در ده ماه نخست ۲۰۱۹ نسبت به دوره مشابه در سال گذشته ۱۹ درصد افزایش یافته و به ۳۶ هزار و ۱۹۷ واحد رسیده است. استانبول در ماه اکتبر با دو هزار ۴۳ واحد در جایگاه نخست فروش خانه به اتباع خارجی قرار گرفت. طی ده ماه امسال نیز ۱۶ هزار و ۳۲۲ واحد مسکن در استانبول به اتباع خارجی به فروش رسیده است. </p>
      <p>همچنین آنتالیا با ۹۱۲ واحد و بورسا با ۲۱۵ واحد در رتبه‌های بعدی فروش خانه به اتباع خارجی قرار گرفتند. در ماه اکتبر بیشترین میزان خرید مسکن را به ترتیب شهروندان عراقی، ایرانی، روس و آلمانی انجام داده اند. شهروندان عراقی در این مدت ۵۹۷ واحد، ایرانی‌ها ۵۳۶ واحد، روس‌ها ۲۹۲ واحد، آلمانی‌ها ۲۲۵ واحد و کویتی‌ها ۱۸۲ واحد مسکونی در ترکیه خریداری کرده اند. شهروندان عراقی نیز در ده ماه نخست امسال، ۶ هزار و ۱۲۴ واحد، ایرانی‌ها ۴ هزار و ۱۶۰ واحد، روس‌ها ۲ هزار ۲۳۱ واحد، شهروندان عربستان سعودی ۱۸۴۰ و افغان‌ها ۱۶۶۳ واحد مسکونی در ترکیه خریداری کرده اند.</p>
      <h3>رشد دوباره معاملات مسکن در پاییز</h3>
      <p>آمار نشان می‌دهد در آبان ماه ۱۳۹۸ بالغ بر ۴۷۴۵ فقره معامله ملک در شهر تهران انجام شده که نسبت به ماه قبل ۱۷ درصد افزایش و نسبت به ماه مشابه سال قبل ۴۸ درصد کاهش نشان می‌دهد. در بخش  اجاره نیز در آبان ماه امسال ۱۰ هزار و ۱۳۲ اجاره‌نامه در پایتخت به امضا رسیده که نسبت به  ماه قبل و ماه مشابه سال قبل به ترتیب  ۲۱ و ۱۷ درصد کاهش یافته است. آمار به دست آمده از اتحادیه مشاوران املاک حاکی از آن است که با وجود افزایش ماهیانه معاملات در تهران، در کل کشور قراردادهای خرید و فروش با ثبات ماهیانه همراه بود. آبان ماه ۱۳۹۸ در کل کشور ۲۷ هزار و ۹۵۹ قرارداد خرید و فروش ملک منعقد شده که نسبت به ماه قبل ۰.۸ درصد و نسبت به ماه مشابه  سال قبل ۴۰ درصد کاهش یافت. هم‌چنین در آبان ماه سال جاری ۳۶ هزار و ۸۸۸ قرارداد اجاره در کل کشور به امضا رسیده که نسبت به مهرماه امسال ۲۱ درصد و نسبت به آبان ماه پارسال ۸ درصد کاهش نشان می‌دهد.</p>
      <h3>شکایت آمازون به خاطر اعمال نفوذ ترامپ در مناقصه ۱۰ میلیارد دلاری</h3>
      <p>شرکت آمازون به خاطر "اعمال نفوذ" ترامپ در واگذاری یک قرارداد ۱۰ میلیارد دلاری، شکایت خود از تصمیم وزارت دفاع آمریکا را تسلیم دادگاه کرد. برنده این مناقصه در رقابت با آمازون، شرکت مایکروسافت اعلام شده و مبلغ قرارداد تا ۱۰ میلیارد دلار برآورد می‌شود. قرارداد "ابرواره‌ مشترک برای زیرساخت‌های دفاعی" به نام قرارداد جیدی (Jedi) که خبر آن در ماه مارس سال ۲۰۱۸ اعلام شد، هدف نوسازی و مدرنیزه کردن وزارت دفاع آمریکا را دنبال می‌کند. تا پیش از اعلام نام شرکت مایکروسافت به عنوان برنده مناقصه، آمازون نامزد اصلی با بیشترین شانس برای گرفتن این قرارداد محسوب می‌شد. این غول تجارت الکترونیک سپس از اعمال نفوذ و دخالت سیاسی در روند واگذاری این پروژه خبر داد. آمازون در متن شکایت ارائه‌شده به دادگاه از جمله به طرح دیدگاه‌های منفی دونالد ترامپ، رئیس جمهوری آمریکا، نسبت به خود اشاره کرده است. جف بزوس، بنیانگذار آمازون، از مدت‌ها پیش هدف حملات ترامپ قرار گرفته بود.</p>
      <h3>دلار 12 هزار تومانی در بازار آزاد ارز</h3>
      <p>در معاملات روز یکشنبه، در صرافی‌های بانکی و مجاز سطح کشور، هر اسکناس دلار آمریکا به نرخ ۱۱۸۰۰ تومان از مردم خریداری و به قیمت ۱۱۹۰۰ تومان به متقاضی دریافت ارز فروخته شد که نسبت به روز شنبه، ۱۰۰ تومان گران‌تر بود. همچنین هر اسکناس یورو، به نرخ ۱۳۰۰۰ تومان از مردم خریداری و به قیمت ۱۳۱۰۰ تومان به متقاضی دریافت یورو فروخته شد که همانند دلار، ۱۰۰ تومان افزایش داشت. این در حالی است که در بازار آزاد ارز، هر اسکناس دلار به نرخ ۱۲۱۲۰ تومان فروخته شد.</p>
      <h3>نرخ سکه ۸۰ هزار تومان افزایش یافت</h3>
      <p>هر قطعه سکه تمام بهار آزادی طرح جدید در بازار آزاد تهران روز یکشنبه به بهای چهار میلیون و ۲۰۰ هزار تومان به فروش رسید. هر قطعه سکه تمام بهار آزادی طرح جدید نسبت به دیروز حدود ۸۰ هزار تومان افزایش قیمت داشته است. همچنین هر قطعه سکه تمام بهار آزادی طرح قدیم در بازار آزاد تهران نیز در ساعت ۱۳ امروز به قیمت چهار میلیون و ۱۷۰ هزار تومان به فروش رسید. علاوه بر این، نیم سکه نیز دو میلیون و ۲۰۰ هزار تومان، ربع سکه یک میلیون و ۳۸۰ هزار تومان و هر قطعه سکه گرمی ۸۵۰ هزار تومان داد و ستد شد. بررسی انجام شده در بازار آزاد تهران هر گرم طلای خام ۱۸ عیار ۴۲۲ هزار تومان و هر مثقال طلا نیز یک میلیون و ۸۳۰ هزار تومان به فروش رسید.</p>
      <h3>بیشترین سهم واریز یارانه‌ها به کدام استان ها تعلق دارد؟</h3>
      <p>میرزایی سخنگوی ستاد شناسایی خانوارهای مشمول حمایت معیشتی دولت، درباره جزئیات واریز حمایت معیشتی خانوار در استان‌های مختلف کشور، اظهار داشت: همان طور که محمدباقر نوبخت، معاون رئیس جمهور نیز اعلام کرده، این حمایت معیشتی برای ۱۸ میلیون خانوار معادل ۶۰ میلیون تن پرداخت شده است. وی با بیان اینکه استان‌های کمتر برخوردار، بیشترین سهم را از واریز حمایت معیشتی دولت داشته‌اند، درباره توزیع استانی واریز حمایت معیشتی، افزود: خانوارهایی که مشمول حمایت معیشتی دولت شده اند، بر اساس خانوارهای یارانه بگیر در سیستم مورد شناسایی قرار گرفته اند؛ این در حالی است که در استان سیستان و بلوچستان، ۸۲.۱ درصد، استان خراسان شمالی ۷۹.۲ درصد، استان خراسان جنوبی ۷۸.۴ درصد، استان گلستان ۷۸ درصد و استان لرستان ۷۷.۷ درصد از مجموع خانوارهای یارانه بگیر مشمول دریافت حمایت معیشتی دولت شده اند. سخنگوی ستاد شناسایی خانوارهای مشمول حمایت معیشتی دولت در گفت‌وگو با مهر ادامه داد: همچنین در استان تهران ۵۷.۲ درصد، استان البرز ۶۳.۶ درصد، یزد ۶۴.۹ درصد، اصفهان ۶۵.۹ درصد و بوشهر ۶۶.۸ درصد از مجموع خانوارهای یارانه بگیر مشمول دریافت حمایت معیشتی شده اند.</p>
      <p>میرزایی افزود: آمار توزیع استانی خانوارها نشان می‌دهد استان‌هایی که به لحاظ مالی متمول هستند، سهم کمتری از حمایت معیشتی دولت داشته‌اند و همچنین استان‌های کمتر برخوردار نیز سهم بیشتری برای دریافت این کمک دولت به خود اختصاص داده‌اند. وی درباره خانوارهایی که خود را مشمول دریافت حمایت معیشتی می دانند اما در این مرحله از این کمک دولت بهره مند نشده اند نیز گفت: خانوارهایی که تاکنون حمایت معیشتی دولت را دریافت نکرده‌اند، اعم از یارانه بگیران، جاماندگان، انصراف دهندگان یارانه نقدی، یا حتی گروه هایی که به دلیل وسع مالی یارانه نقدی آنها حذف شده است، از طریق کد دستوری #۶۳۶۹* می توانند اعلام نیاز کنند.  </p>
      <h3>روسیه از درخواست ایران برای دریافت وام ۲ میلیارد دلاری از این کشور خبر داد</h3>
      <p>رویترز: الکساندر نوآک، وزیر انرژی روسیه گفت ایران از روسیه یک وام 2 میلیارد دلاری دیگر برای ساخت پروژه‌های نیروگاه برق حرارتی، نیروگاه برق هیدروالکترونیک، خطوط راه‌آهن و مترو درخواست کرده است. نوآک بدون ارائه جزئیات گفت: «آنها خواستار وام حدودا 2 میلیاردی شده‌اند...آنها می‌گویند در سال 2015 به آنها وام 5 میلیارد دلاری داده شده است...ما وام‌هایی به آنها اختصاص داده‌ایم. آنها می‌خواهند مجموع این وام به 5 میلیارد دلار برسد.»</p>
      <h3>افزایش یک دلار و 46 سنتی سبد نفتی اوپک</h3>
      <p>سازمان کشورهای تولیدکننده و صادرکننده نفت خام اوپک، در آخرین به‌روز رسانی سایت خود اعلام کرد، هر بشکه سبد نفتی این سازمان پنج‌شنبه ۳۰ آبان با ۱ دلار و ۴۶ سنت افزایش ۶۳.۶۸ دلار در هر بشکه فروخته شد. سبد نفتی اوپک روز چهارشنبه ۲۹ آبان، ۶۲.۲۲ دلار در هر بشکه معامله شده بود.</p>
      <h3>قاچاق عامل افزایش قیمت گوشت</h3>
      <p>قاچاق دام از مرز‌های غربی و وارد نکردن دام از خراسان رضوی به تهران علت افزایش قیمت گوشت گوسفندی اعلام شد. علی اصغر ملکی، رئیس اتحادیه گوشت گوسفندی در مصاحبه با خبرگزاری صدا وسیما، افزود: معمولاً گوشت مصرفی تهران از شرق و غرب کشور تأمین می‌شود. وی گفت: گزارش‌هایی که به دست ما از مرز‌های غربی رسیده است، شاهد قاچاق گسترده دام از شهر‌های اشنویه و پیرانشهر به کشور عراق هستیم. ملکی افزود: از طرفی استاندار خراسان رضوی خروج دام از این استان را به دلیل مصرف داخلی استان ممنوع کرده و این هم یکی از علت‌های کم شدن گوشت گوسفندی در تهران است. </p>
      <p>وی در ادامه گفت: اگر مسئولین ذیربط به این دو موضوع رسیدگی کنند، قطعا قیمت گوشت کاهش خواهد یافت و به همان قیمت‌های دو هفته قبل می‌رسیم. ملکی در خصوص تأثیر افزایش قیمت بنزین در گوشت قرمز هم گفت: به دلیل اینکه حمل و نقل گوشت در کشور با بنزین ارتباطی ندارد افزایش قیمت بنزین تأثیری در افزایش قیمت گوشت قرمز ندارد. ملکی در پایان گفت: قیمت گوشت گوسفندی در هفته‌های گذشته به ۸۰ هزار تومان رسیده بود و قیمت هر کیلو گوشت تحویل داده شده به مغازه دار ۸۳ هزار تومان بود، اما امروز تحویل درب مغازه به ۹۳ هزار تومان رسیده که مغازه دار با ۱۰ درصد افزایش آن را به دست مشتری می‌دهد.</p>
      <h3>گوجه فرنگی ارزان می شود</h3>
      <p>قیمت گوجه فرنگی با افزایش عرضه این محصول در میدان مرکزی میوه و سبزی و بازار خرده فروشی کاهش می یابد. مصطفی دارایی نژاد رئیس اتحادیه بارفروشان با اشاره به اینکه ۵۰۰ تن گوجه فرنگی به میدان میوه و تره بار مرکزی وارد شده است، افزود: افزایش عرضه گوجه فرنگی همچنان ادامه دارد که این روند سبب کاهش قیمت این محصول به صورت روزانه ۵۰۰ تا ۱۰۰۰ تومان خواهد شد. وی با بیان اینکه تا ده روز آینده قیمت این محصول به ۴ تا ۵ هزار تومان در مرکز عمده فروشی خواهد رسید، گفت: هم اکنون گوجه فرنگی بوته‌ای از ۷ تا ۹ هزار تومان، گوجه فرنگی گلخانه‌ای از ۱۰ تا ۱۲ هزار تومان و گوجه فرنگی انباری از ۴ تا ۵ هزار تومان عرضه می‌شود. رئیس اتحادیه بارفروشان افزود: سرما علت عقب افتادن زمان تولید گوجه در مزارع و کاهش عرضه این محصول در بازار بوده است.</p>
      <h3>ادامه دردسرهای کیسه‌‌ هوای تاکاتا</h3>
      <p>دنیای اقتصاد: شرکت تسلا در نظر دارد تا ۱۴ هزار و ۲۱۳ دستگاه از مدل‌های تسلا‌اس را که بین سال‌های ۲۰۱۴ و ۲۰۱۶ تولید شده‌اند، فراخوان دهد. دلیل این فراخوان که قرار است در چین اجرایی شود، احتمال انفجار کیسه‌های هوا و پرتاب اشیای فلزی بسیار ریز به درون کابین اعلام شده است. بنا بر اعلام نهاد نظارتی خودروسازی چین، این امر می‌تواند حتی مرگ سرنشینان را هم به‌دنبال داشته باشد. این کیسه‌های هوا از نوع تاکاتا هستند که نقص فنی مرگبار آنها موجب فراخوان میلیون‌ها دستگاه از خودروها با برند‌های مختلف در سراسر جهان شده و این بار نوبت به تسلا رسیده است. فراخوان‌های مربوط به جایگزینی کیسه‌های هوای تاکاتا از سال ۲۰۱۳ تاکنون ادامه داشته است. فراخوان مزبور قرار است از دهم ژانویه ۲۰۲۰، در چین اجرا شود. تسلا اعلام کرده است که بدون دریافت هزینه، کیسه‌های هوا در خودروهای یادشده را جایگزین خواهد کرد. نخستین‌بار یک سرنشین خودروی هوندا در سال ۲۰۰۴ که در خیابان‌های آمریکا تردد می‌کرد، با این نقص مواجه و سرنشین آن مصدوم شد.</p>
      <h3>بهشت مالیاتی جهان کجاست؟</h3>
      <p>مؤسسه " کورپ نت" هلند در گزارشی به بررسی بهشت های مالیاتی جهان پرداخته است که در ادامه با آن ها آشنا می‌شوید؛</p>
      <p>
        <b>۱-جزایر ویرجین</b>
      </p>
      <p>این مجمع الجزایر کوچک با ۳۵ هزار و ۸۰۲ نفر جمعیت از سال ۲۰۱۵ در فهرست سیاه مالیاتی اتحادیه اروپا قرار گرفته است. با این حال مقامات این جزیره همواره ادعای فرار مالیاتی در این جزایر را رد کرده اند. اتحادیه اروپا تا پایان سال ۲۰۱۹ به این منطقه مهلت داده تا است تا قوانین مالیاتی خود را اصلاح کند.</p>
      <p>
        <b>۲- تایوان</b>
      </p>
      <p>مقامات چینی همواره ادعای مالکیت بر این منطقه را دارند. با توجه به اصلاحات مناسب در زمینه مقابله با جرایم مالیاتی، نام تایوان امسال از فهرست سیاه اتحادیه اروپا خارج شد.</p>
      <p>
        <b>۳- جرسی</b>
      </p>
      <p>یک جزیره بین انگلیس و فرانسه که از دهه ۱۹۲۰ تاکنون یکی از مراکز پولشویی ثروتمندان انگلیسی بوده است. این منطقه یکی از ضعیف ترین نظام های نظارتی مالیاتی در اروپا را دارد.</p>
      <p>
        <b>۴- برمودا</b>
      </p>
      <p>دیگر کشور حاشیه دریای کارائیب که توسط بنیاد آکسفام به عنوان بدترین نظام مالیاتی شرکت ها معرفی شد. این کشور ۷۰ هزار نفری در سال ۲۰۱۶ وارد لیست سیاه اتحادیه اروپا شد.</p>
      <p>
        <b>۵- جزایر کایمن</b>
      </p>
      <p>این کشور یکی از مقاصد محبوب فرار مالیاتی جهان است چرا که در آن مالیات بر درآمد شرکت ها و اشخاص و مالیات بر سرمایه وجود ندارد.</p>
      <p>
        <b>۶- ساموآ</b>
      </p>
      <p>این کشور ۲۰۰ هزار نفری در سال ۲۰۱۶ توسط موسسه " تکس جاستیس نتورک" به عنوان رمزآلودترین نظام مالیاتی جهان معرفی شده است.</p>
      <p>
        <b>۷- لیختن اشتاین</b>
      </p>
      <p>با وجود عضویت در اتحادیه اروپا و منطقه یورو، این کشور یکی از پایین ترین نرخ های مالیاتی را در سطح کشورهای اروپایی دارد. متوسط درآمد سرانه در این کشور یکی از سه متوسط بالای اروپا محسوب می شود.</p>
      <p>
        <b>۸- کوراکو</b>
      </p>
      <p>این جزیره تحت مالکیت هلند است و در سال ۲۰۱۷ وارد لیست خاکستری اتحادیه اروپا شد.</p>
      <p>
        <b>۹- جزایر مارشال</b>
      </p>
      <p>این کشور در حوزه قلمروی آمریکا قرار دارد و امسال از فهرست سیاه اتحادیه اروپا خارج شد اما هنوز میزان جرائم مالیاتی در آن بالاست.</p>
      <p>
        <b>۱۰- مالت</b>
      </p>
      <p>کسب و کارهای خارجی در این کشور تنها ۵ درصد مالیات بر سود خود پرداخت می کنند و به همین دلیل، مالت یکی از مقاصد محبوب سرمایه گذاری اتحادیه اروپاست. با این حال مقامات اروپایی با این کشور بر سر مسأله جرائم مالیاتی اختلاف نظر جدی دارند.</p>
    </article>
  </body>
</html>