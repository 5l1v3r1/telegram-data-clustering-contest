<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939718/%D8%B1%D8%A7%D9%87%DB%8C-%D8%AC%D8%B2-%D8%B4%D9%81%D8%A7%D9%81%DB%8C%D8%AA-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="راهی جز شفافیت وجود ندارد"/>
    <meta property="og:description" content="یک عضو کمیسیون صنایع و معادن مجلس شورای اسلامی با اشاره به خسارات ناشی از واکنش ها به اصلاح قیمت بنزین در کشور گفت:‌ آیا درآمد ۳۰ هزار میلیاردی در این حوزه با خسارات سنگینی که به کشور وارد شد برابری می‌کند؟."/>
  </head>
  <body>
    <article>
      <h1>راهی جز شفافیت وجود ندارد</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>یک عضو کمیسیون صنایع و معادن مجلس شورای اسلامی با اشاره به خسارات ناشی از واکنش ها به اصلاح قیمت بنزین در کشور گفت:‌ آیا درآمد ۳۰ هزار میلیاردی در این حوزه با خسارات سنگینی که به کشور وارد شد برابری می‌کند؟.</p>
      <p>به گزارش ایسنا، حجت الاسلام سید جواد حسینی کیا در نطق میان دستور جلسه امروز دوشنبه مجلس‌ ابراز عقیده کرد: اکنون یکی از مسائل مهم کشور موضوع گرانی بنزین است که مسائل دیگر را تحت تاثیر قرار می‌دهد. اگر هدف از این کار مبارزه با قاچاق بود چرا دولت ۶ سال پیش کارت سوخت را حذف کرد؟ اما این موضوع به چه میزان قرار است در سال جاری برای دولت درآمد داشته باشد. اعلام شده این مبلغ ۳۰ هزار میلیارد تومان است اما آیا این مبلغ با خسارات سنگین مالی و خدشه‌ای که به چهره‌ بین‌المللی نظام وارد شد برابری دارد؟</p>
      <p>وی هم‌چنین با طرح گلایه از بی‌اطلاعی مجلس از تاریخ اجرای طرح سهمیه بندی بنزین خواستار بررسی کارشناسی آثار این طرح شد و در بخش دیگری از سخنانش با بیان این که باید به هشدارها توجه می شد، مدعی شد: می‌دانید این کار ۲۰۰ درصد گرانی به بار آورده است؟</p>
      <p>نماینده مردم سنقر ادعا کرد:‌ آقای رئیسی به دلیل خساراتی که در اغتشاشات دیده‌ایم آیا حاضرید برای کسانی که در شیوه گرانی بنزین نقش داشته‌اند پرونده تشکیل دهید و آن‌ها را محاکمه کنید؟ برای حل مشکلات راهی جز شفافیت وجود ندارد. چرا دولت زیر بار شفافیت نمی‌رود و صادقانه با مردم سخن نمی‌گوید، چرا نمی‌گویید کسری بودجه باعث گرانی بنزین شد؟ مرم مرتبا تماس می‌گیرند و می‌گویند نام آنها در لیست بسته حمایتی دولت نیست.</p>
      <p>حسینی کیا در پایان ضمن اشاره به برخی مسائل حوزه انتخابیه خود اعم از مشکلات ارتباطات و بیکاری جوانان، همسان سازی حقوق بازنشستگان و اجرایی شدن طرح رتبه بندی معلمان را خواستار شد.</p>
    </article>
  </body>
</html>