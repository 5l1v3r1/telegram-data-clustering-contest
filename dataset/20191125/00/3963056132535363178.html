<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/roma/news/furbetti_rifiuti_ama_risponde_inchiesta_iene_scattati_provvedimenti_contro_fannulloni-4885610.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Roma, furbetti dei rifiuti, Ama: «Già scattati accertamenti contro fannulloni»"/>
    <meta property="og:description" content="«Chi sbaglia, paga». È inflessibile Virginia Raggi dopo lo scandalo dei furbetti dei rifiuti, portato alla luce grazie a un'inchiesta de Le Iene. In un post su Facebook, la..."/>
  </head>
  <body>
    <article>
      <h1>Roma, furbetti dei rifiuti, Ama: «Già scattati accertamenti contro fannulloni»</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>«Chi sbaglia, paga». È inflessibile <b><a href="https://www.ilmessaggero.it/ricerca/virginia-raggi/">Virginia Raggi</a></b> dopo lo scandalo dei furbetti dei rifiuti, portato alla luce grazie a un'inchiesta de<b> Le Iene</b>.<b> In un post su Facebook</b>, la sindaca di Roma, ha chiesto di avviare i «dovuti procedimenti disciplinari qualora fossero confermate le irregolarità mostrate dal servizio de <b><a href="https://www.ilmessaggero.it/ricerca/le-iene/">Le Iene</a></b>». Non si è fatta attendere la risposta dell'azienda che gestisce lo smaltimento dei rifiuti di Roma che ha fornito immediatamente il chiarimento richiesto dalla sindaca, attraverso una nota. «<b><a href="https://www.ilmessaggero.it/ricerca/ama/">Ama </a>Spa sarà inflessibile</b> nel reprimere e sanzionare eventuali comportamenti illeciti dei propri operatori, lesivi dell'immagine aziendale. <b>Sono infatti già scattati</b>, in accordo con Roma Capitale, <b>gli accertamenti a seguito del servizio de Le Iene andato in onda ieri sera</b>» Nell'inchiesta, andata in onda su Italia Uno, si vedono operatori che girano a vuoto, lasciando per strada i sacchetti, o intenti a guardare video sul cellulare fermi nel camioncino. Altri ancora entrano nei supermercati a fare compere. </p>
      <p>LEGGI ANCHE <a href="https://www.ilmessaggero.it/roma/news/rifiuti_roma_ama_le_iene_video_news-4884221.html">Rifiuti a Roma, pizza e WhatsApp: «Così i dipendenti Ama evitano il lavoro»</a></p>
      <p>«La professionalità dei tanti onesti lavoratori Ama non può e non deve essere oscurata da episodi che, se confermati, <b>sarebbero gravissimi</b>», aggiunge la sindaca. «Resta fermo l'impegno dell'azienda nel perseguire e punire, secondo quanto previsto dal Contratto nazionale del lavoro, questi comportamenti scorretti - le fa eco l'Ama -. «Lo testimoniano i <b>provvedimenti disciplinari comminati nei primi 9 mesi del 2019</b>. In questo periodo sono stati 18 i dipendenti licenziati, dei quali 13 per 'infrazioni inerenti il corretto espletamento della prestazione lavorativà. Sono state infine complessivamente 91 le sospensioni dal lavoro e dalla retribuzione, delle quali 62 hanno riguardato il non corretto svolgimento della propria attività lavorativa».</p>
      <p>LEGGI ANCHE <a href="https://www.ilmessaggero.it/roma/news/roma_rifiuti_differenziata-4842599.html">Roma, cartone e plastica nello stesso camion: differenziata beffa</a></p>
      <p>«Il comportamento di pochi infedeli - conclude l'azienda - non può però mettere in secondo piano <b>l'impegno e la professionalità della stragrande maggioranza dei 7.500 dipendenti </b>della municipalizzata capitolina, che ogni giorno gestiscono e raccolgono quasi 5mila tonnellate di rifiuti (molto di più del quantitativo di Milano e Napoli messe insieme) da un'area pari a 7 volte Milano, 10 volte Parigi o Barcellona e su una superficie complessiva di circa 1.200 Kmq (3.370 Km di strade servite)».</p>
      <footer>Ultimo aggiornamento: 17:49<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/roma/news/rifiuti_roma_ama_le_iene_video_news-4884221.html"/>
        <a href="https://www.ilmessaggero.it/roma/news/rifiuti_non_ritirati_cliniche_multiservizi-4845929.html"/>
        <a href="https://www.ilmessaggero.it/roma/news/roma_rifiuti_differenziata-4842599.html"/>
        <a href="https://www.ilmessaggero.it/roma/news/truffa_rifiuti_le_iene_indagati_multiservizi_ultime_notizie_oggi_venerdi_11_ottobre_2019-4789791.html"/>
        <a href="https://www.ilmessaggero.it/politica/m5s_filippo_roma_iene_virginia_raggi_rissa_aggressione_napoli_oggi_13_ottobre_2019-4795232.html"/>
        <a href="https://www.ilmessaggero.it/roma/news/rifiuti_roma_indagine_operatori_raccolta_differenziata_negozi_oggi_ultime_notizie-4787066.html"/>
        <a href="https://www.ilmessaggero.it/video/roma/le_iene_furbetti_rifiuti_raccolta_news-4786874.html"/>
        <a href="https://www.ilmessaggero.it/roma/news/rifiuti_roma_scioperi_raccolta_bar_ristoranti_25_ottobre_stop_bus_metro_pulizia_scuole-4798808.html"/>
      </related>
    </article>
  </body>
</html>