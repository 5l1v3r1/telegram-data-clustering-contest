<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939644/%D8%B1%D8%B4%D8%AF-%D8%B4%D8%A7%D8%AE%D8%B5%E2%80%8C%D9%87%D8%A7-%D8%AF%D8%B1-%D8%A8%D9%88%D8%B1%D8%B3%E2%80%8C%D9%87%D8%A7%DB%8C-%D8%AC%D9%87%D8%A7%D9%86"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="رشد شاخص‌ها در بورس‌های جهان"/>
    <meta property="og:description" content="شاخص‌های بورسی جهان اولین روز معاملاتی هفته جاری را با رشد آغاز کردند."/>
  </head>
  <body>
    <article>
      <h1>رشد شاخص‌ها در بورس‌های جهان</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>شاخص‌های بورسی جهان اولین روز معاملاتی هفته جاری را با رشد آغاز کردند.</p>
      <p>به گزارش ایبِنا به نقل از رویترز، معاملات امروز بازارهای سهام جهان کاملا تحت تاثیر اخبار مربوط به حوزه چگونگی خروج انگلیس از اتحادیه اروپا و جنگ تجاری بین چین و آمریکا قرار گرفت در معاملات بازارهای بورس در اروپا، شاخص‌ها عملکرد مثبتی داشتند تا جایی که شاخص "فوتسی ۱۰۰" بورس لندن با جهش ۱.۲۲ درصدی تا ۷۳۲۶.۸۱ واحد بالا رفت، شاخص "کک ۴۰" بورس پاریس با افزایش ۰.۲ درصدی در سطح ۵۸۹۳.۱۳  واحد بسته شد و شاخص "دکس ۳۰" بورس فرانکفورت در آلمان با صعود ۰.۲ درصدی و ایستادن در سطح ۱۳ هزار و ۱۶۳.۸۸ واحدی به کار خود خاتمه داد. در مادرید شاخص "ایبکس ۳۵" ۰.۴۴ درصد بالا رفت و به ۹۲۵۴.۷۰  واحد رسید.</p>
      <p>در حوزه جنگ تجاری نیز رابرت اوبرایان- مشاور امنیت ملی آمریکا- گفته است حصول توافق تجاری با چین تا پایان سال ممکن است اما در عین حال هشدار داد که واشنگتن چشمش را به روی آن چه در هنگ کنگ می‌گذرد نخواهد بست.</p>
      <p>در این ارتباط، رابرت رانی- مدیر استراتژی بازارهای مالی در موسسه " وست پاک"- گفت: این که مذاکرات هنوز در جریان است خبر خوبی محسوب می شود. نقطه عطف مذاکرات در اواسط ماه دسامبر خواهد بود تا مشخص شود آیا امریکا تعرفه ها بر روی محصولات چینی را افزایش خواهد داد یا خیر. اگر پیشرفت جدیدی حاصل شود، شاهد دادن زمان بیشتر به مذاکرات خواهیم بود.</p>
      <p>در وال استریت، همه شاخص‌ها صعودی بودند تا جایی که شاخص "داوجونز ایدانستریال اوریج"  با ۰.۳۹ درصد افزایش نسبت به روز قبل و در سطح ۲۷ هزار و ۸۷۵.۶۲  واحد بسته شد، شاخص "اس اند پی ۵۰۰" با ۰.۲۲ درصد افزایش تا سطح ۳۱۱۰.۲۹ واحدی بالا رفت و دیگر شاخص مهم بورسی آمریکا یعنی " نزدک کامپوزیت" با افزایش ۰.۱۶ درصدی در سطح ۸۵۱۹.۸۹ واحدی بسته شد.</p>
      <p>از سوی دیگر در معاملات بورس‌های آسیا، شاخص "نیک کی ۲۲۵" بورس توکیو ژاپن با افزایش ۰.۷۸ درصدی تا سطح ۲۳ هزار و ۲۹۲.۸۱  واحدی بالا رفت، شاخص " هانگ سنگ" بورس هنگ کنگ با افزایش  ۱.۵۳ درصدی به ۲۷ هزار و ۲.۰۰۱  واحد رسید.</p>
      <p>در چین شاخص " شانگ‌های  کامپوزیت " با افزایش ۰.۵۸ درصدی در سطح ۳۸۷۲.۴۶  واحد بسته شد. در استرالیا شاخص "اس اند پی اس اند ایکس ۲۰۰" بورس سیدنی با ۰.۳۲ درصد افزایش و ایستادن در سطح ۶۷۳۱.۴۱ واحدی به کار خود خاتمه داد. در بین دیگر شاخص‌های مهم آسیایی، شاخص " تاپیکس" ژاپن صعودی بود.</p>
      <p>جان هرمان، مدیر بخش نرخ بهره در موسسه " میتسوبیشی سکیوریتیز" گفت: شاهد کاهش حجم تولیدات در سراسر جهان هستیم. فکر نمی‌کنم در زمینه جنگ تجاری بین و آمریکا و چین نیز شاهد مذاکره ای جدی برای پایان دادن به این وضعیت تا انتخابات ریاست جمهوری سال آینده آمریکا باشیم.</p>
      <p>در بازار طلای سیاه، هر بشکه نفت " وست تگزاس اینتر مدیت" با ۰.۳۵  درصد افزایش به ۵۷.۹۷  دلار رسید و نفت خام برنت دریای شمال با افزایش ۰.۴۱  درصدی به ازای ۶۳.۶۵  دلار در هر بشکه مبادله شد. همچنین در بازار فلزات گران بها، بهای هر اونس طلا برای تحویل فوری با کاهش ۰.۲۴  درصدی به ۱۴۵۸.۴۱  دلار رسید. هر اونس نقره با کاهش ۰.۷۱ درصدی به ازای ۱۷.۰۲  دلار مبادله شد.</p>
    </article>
  </body>
</html>