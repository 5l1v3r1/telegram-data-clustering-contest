<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774382,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="מחקר: יותר צעירים חרדים פונים לעבוד כעצמאים בגלל היעדר השכלה"/>
    <meta property="og:description" content="מחקר של הסוכנות לעסקים קטנים ובינוניים מגלה: צעירים חרדים מתקשים למצוא פרנסה כשכירים בגלל פערי ידע, ומצליחים להשתכר יותר כבעלי עסקים קטנים, שפועלים לעתים מהבית. המשק מפסיד הכנסות ממסים, החרדים מפסידים הגשמה עצמית"/>
  </head>
  <body>
    <article>
      <h1>מחקר: יותר צעירים חרדים פונים לעבוד כעצמאים בגלל היעדר השכלה</h1>
      <h2>מחקר של הסוכנות לעסקים קטנים ובינוניים מגלה: צעירים חרדים מתקשים למצוא פרנסה כשכירים בגלל פערי ידע, ומצליחים להשתכר יותר כבעלי עסקים קטנים, שפועלים לעתים מהבית. המשק מפסיד הכנסות ממסים, החרדים מפסידים הגשמה עצמית</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">שחר אילן</a></address>
      <p>שיעור בעלי העסקים הצעירים (עד גיל 35) מקרב החרדים העובדים עומד על 8% והוא כפול משיעור העצמאים בקרב היהודים הלא חרדים הצעירים (4%). הנתון המפתיע הזה התפרסם במחקר של הסוכנות לעסקים קטנים ובינוניים במשרד הכלכלה והתעשייה, שערך מנהל תחום המחקר בסוכנות ד"ר ניר בן אהרון. בקרב בני 35-54 השיעורים דומים בשני המגזרים ועומדים על 9%-10%, ובשכבת הגיל של 55+ אף ישנו יתרון קטן ללא חרדים - 12% לעומת 10%.</p>
      <p>סיבה מרכזית לפנייה של חרדים, בדגש על גבריים, לעסקים היא שבהיעדר השכלה כללית, הם מעריכים שיוכלו להשתכר כעצמאים יותר מאשר כשכירים. ואכן, 10% מהחרדים בעלי השכלה של עד 12 שנות לימוד בלבד הם עצמאים לעומת 8% בקרב בעלי השכלה על־תיכונית או אקדמית. לנשים חרדיות השכלה רחבה יחסית לגברים ולכן קל להן יותר להיות שכירות. בפילוח לפי מגדר ניתן לראות כי 15% מהגברים החרדים העובדים הם עצמאים לעומת 10% מהנשים.</p>
      <figure>
        <img src="https://images1.calcalist.co.il/PicServer3/2019/11/24/949685/14.jpg"/>
      </figure>
      <p>סיבה נוספת לכך שגברים חרדים מעדיפים לעבוד כעצמאים היא שעות עבודה גמישות שמאפשרות להם להמשיך ללמוד במקביל בכולל (ישיבה לגברים נשואים). עם זאת, לריבוי העצמאים החרדים הצעירים תורמים גם גיל הנישואים הנמוך בציבור החרדי והעובדה שמרבית החרדים אינם משרתים בצבא.</p>
      <p>סמנכ"ל חברת הסליקה החרדית קשר אליהו דייטש מספר שחבר אחד שלו הלומד בכולל פתח עסק של מכירת נרתיקים לתפילין. חבר אחר הציב במוסדות חינוך מכונות לטעינת רב־קו כדי לקבל את העמלה. לדבריו, "אנשים לא חושבים על הגשמה עצמית אלא איך מאלתרים פרנסה. זה כואב לי מאוד".</p>
      <figure>
        <img src="https://images1.calcalist.co.il/PicServer2/20122005/526708/New/51410730100099490326no_s.jpg"/>
        <figcaption>חרדים <br/>צילום: גיל יוחנן</figcaption>
      </figure>
      <p>היזם החברתי החרדי אביגדור רבינוביץ' אומר שאנשים פותחים עסקים, אחרי שהם מבינים כמה מעט יוכלו להשתכר כשכירים בלי ידע באנגלית ובמתמטיקה. בעלי עסקים</p>
      <figure>
        <img src="https://images1.calcalist.co.il/PicServer3/2019/11/24/949644/CAL150354_h.jpg"/>
        <figcaption>אליהו דייטש, סמנכ"ל חברת הסליקה קשר <br/>צילום: יריב כץ</figcaption>
      </figure>
      <p>חרדים משתכרים משמעותית יותר משכירים חרדים. 44% מהשכירים החרדים משתכרים הרבה מתחת לממוצע, אבל רק 27% מהעצמאים משתכרים כך. מנגד, 45% מבעלי העסקים החרדים משתכרים הכנסה ממוצעת או מעליה, אבל רק 32% מהשכירים מגיעים להכנסה כזאת. עם זאת, הכנסתם של עצמאים חרדים עדין נמוכה משל שכירים לא חרדים במגזר היהודי, ש־63% מהם דיווחו על הכנסה ממוצעת או גבוהה מהממוצע. עם זאת, יש לזכור שעבודה בשחור מקובלת בציבור החרדי יותר מבציבור הכללי, מה שאולי מטה את דיווחי ההכנסות כלפי מטה.</p>
      <p>
        <b>בעיקר עסקים משפחתיים</b>
      </p>
      <p>שיעור המדווחים שהעסק שלהם רווחי וכן שיעורי ההישרדות של עסקים דומים במגזר החרדי והלא חרדי. עם זאת, שיעור העסקים החרדיים המעסיקים עובדים נוספים - דבר חשוב בפיתוח מקומות עבודה חרדים - הוא 22% בלבד לעומת 31% בציבור היהודי הלא חרדי, כלומר מדובר בינתיים בעיקר בעסקים שנשארים בתוך המשפחה.</p>
      <p>תופעה מעניינת שהמחקר איתר היא של עסקים בבעלות נשים שמנוהלים בפועל על ידי שני בני הזוג, כשהבעל מופקד בדרך כלל על ניהול הצד הכספי.</p>
      <p>בן אהרון מציין שהעובדה שכמעט כל הגברים החרדים אינם שולטים באנגלית יוצרת חסם משמעותי להתפתחות העסקים. בעיה נוספת היא ביטחון עצמי מופרז. קרוב ל־80% מהיזמים החרדים מעריכים כי יש להם יכולות וכישורים הנדרשים להקמת עסק לעומת 72% מהיזמים שאינם חרדים. זאת, למרות היעדר לימודי הליבה או היכרות עם מערכת הרגולציה. בן אהרון כותב שהדבר מעיד על "חוסר הבנה מספקת של יזמים אלו באשר למורכבות העולם העסקי".</p>
      <p>ד"ר אסף מלחי, איש המכון הישראלי לדמוקרטיה שהשתתף בהכנת המחקר, אומר שמסדי הנתונים העומדים לרשות החוקרים אינם מאפשרים לאפיין סוגי מקצועות רווחים בציבור החרדי. סביר שמדובר בעסקים רבים שהם מסורתיים ומופעלים מהבתים כמו סחר בבגדים ובפאות נוכריות.</p>
      <p>ידוע שהתפתחו בחברה החרדית גם עסקי שירותים מבוססי מחשב, כמו גרפיקה, הנהלת חשבונות ואפילו תכנות שפועלים מהבתים, אבל לא ניתן לדעת כמה אנשים עוסקים בכך או כמה מוכרים וספקי שירותים יש בתחום הטלפונים הניידים. ידוע שחלק גדול מהעסקים החרדיים מופנים פנימה לקהילה החרדית ולכן גם מוגבלים באופק הצמיחה שלהם.</p>
      <p>מנהל הסוכנות לעסקים קטנים ובינוניים במשרד הכלכלה והתעשייה רן קויתי אמר ש"בעבור קבוצות אוכלוסיות רבות הפנייה ליזמות טבעית יותר מעבודה כשכיר, שכן היא מגשרת על פערי ידע, מאפשרת לעיתים עבודה מהבית ועשויה להניב פוטנציאל השתכרות גבוה יותר".</p>
    </article>
  </body>
</html>