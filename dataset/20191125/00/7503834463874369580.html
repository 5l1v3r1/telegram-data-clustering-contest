<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/preview/een-tweede-leventje-in-animal-crossing-new-horizons/"/>
    <meta property="og:site_name" content="Power Unlimited"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Een tweede leventje in Animal Crossing: New Horizons "/>
    <meta property="og:description" content="Het lijkt me geen gewaagde uitspraak om te concluderen dat 2019 een topjaar is geweest voor Nintendo en Switch-bezitters. Terwijl een prachtig vernieuwde Zelda, de nieuwe Luigi én een nieuwe Pokémon vers in de winkel liggen, blikt Jurjen alweer vooruit naar de eerste grote Nintendo-titel van 2020."/>
  </head>
  <body>
    <article>
      <h1>Een tweede leventje in Animal Crossing: New Horizons </h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Jurjen</a></address>
      <p>
        <b>Het lijkt me geen gewaagde uitspraak om te concluderen dat 2019 een topjaar is geweest voor Nintendo en Switch-bezitters. Terwijl een prachtig vernieuwde Zelda, de nieuwe Luigi én een nieuwe Pokémon vers in de winkel liggen, blikt Jurjen alweer vooruit naar de eerste grote Nintendo-titel van 2020.</b>
      </p>
      <p>In 2013 deed ik het elke dag: even op mijn 3DS kijken hoe het ervoor stond met mijn tweede leven in Animal Crossing. Even een praatje maken met de antropomorfe (dieren die zich als mensen gedragen) buren. Appels uit bomen schudden, vissen, insecten vangen … Gewoon een beetje niksen dus. Tenminste, dat maakte ik mezelf toen wijs. Want écht niksen kan geen mens, vrees ik. Stiekem ben je toch altijd wel doelbewust bezig. Dat was toen ook zo in Animal Crossing.</p>
      <figure>
        <iframe src="https://www.youtube.com/embed/sRWjpjNVOCM" width="608" height="370" data-service="Youtube" scrolling="no"/>
      </figure>
      <p>  </p>
      <h3>Hypotheek</h3>
      <p>Ik wilde in 2013 een groter huis. Mooiere meubels, meer Nintendo-trofeeën verzamelen en mijn dorpje verfraaien met lantaarnpalen, bruggen en een fucking fontein. Die terloopse zaken als appels uit bomen schudden, vissen en insecten vangen – en zelfs de praatjes met mijn buren; eigenlijk deed ik het allemaal alleen nog maar om de Bells te verdienen waarmee ik mijn hypotheek kon afbetalen en verdere wensen kon bekostigen om mijn dromen te verwezenlijken.</p>
      <p>Dus eigenlijk is Animal Crossing onder zijn zachtmoedige vachtje gewoon een keiharde kapitalisme-simulator. Tenminste, dat wás het altijd. Het lijkt erop dat New Horizons daar een nieuwe draai aan gaat geven.</p>
      <p> </p>
      <figure>
        <img src="https://cdn2.pu.nl/media/niels/media-4.image.jpg"/>
      </figure>
      <p>   </p>
      <h3>Gratis!</h3>
      <p>Mijn tweede leventje – op een onbewoond eiland deze keer – begint verrassend vriendelijk. De beer Tom Nook (die zich in eerdere delen steevast als geldwolf ontpopte) staat me op te wachten voor zijn winkel op het (ahum) onbewoonde eiland. Hij geeft me een tent. Gratis! Dat betekent dus dat ik me niet meteen diep in de schulden hoef te steken om een huis te kunnen betrekken. En dan krijg ik ook nog eens een gratis telefoon van hem: de nieuwste NookPhone. Wauw! Ik kan er foto’s mee maken! En er staan allemaal apps op! Maar goed, laat ik nu niet meteen in mijn beeldscherm duiken – eerst maar eens het eiland verkennen.</p>
      <p> </p>
      <figure>
        <img src="https://cdn2.pu.nl/media/niels/animal-crossing-new-horizons-2020-switch.jpg"/>
      </figure>
      <p>  </p>
      <h3>Doe-het-zelf</h3>
      <p>Ik schud aan bomen en er vallen geen appels maar takken uit. Ik pluk bloemen en raap stenen op. Maar het is allemaal niet voor niets! In de winkel/werkplaats van Tom Nook maak ik van twee stukken hout en één steen een bijl. Ik pluk tulpen om er een hoofdtooi van te maken. Dat past wel bij het hippie-achtige doe-het-zelfsfeertje op mijn eigen eiland. Op mijn NookPhone zie ik DIY-recepten voor een kampvuur, schep, visnet, hengel, bijl, gieter, bankje, waslijn, kachel en koekenpan, dus volop mogelijkheden om mijn leven op dat eiland te veraangenamen, waarbij ik meubels deze keer ook buiten (dus bijvoorbeeld op het strand) kan plaatsen.</p>
      <p>En het mooie is: alles wat ik maak en doe wordt nog eens extra beloond!</p>
      <p> </p>
      <figure>
        <img src="https://cdn2.pu.nl/media/niels/5d0111e26fc920513913d6de.jpg"/>
      </figure>
      <p>  </p>
      <h3>Gekke beer</h3>
      <p>Wat een feest allemaal. Ik kijk er inmiddels erg naar uit om Animal Crossing weer in mijn leven te integreren en zie vooruitblikkend naar maart 2020 geen vuiltje aan de lucht. Maar dan staat Tom Nook opeens bij mijn tent. Die gekke beer toch, hij wil zeker een praatje maken.</p>
      <p>Dat wil hij zeker, en daarbij overhandigt hij me een rekening voor mijn Deserted Island Getaway Package. Inclusief vlucht, accommodatie, werkloon, belasting en NookPhone komt mijn schuld aan de beer neer op … 49.800 Bells! Nééééé!</p>
      <figure>
        <img src="https://cdn2.pu.nl/media/niels/animal-crossing-new-horizons-inventory-screen.jpg"/>
      </figure>
      <hr/>
      <h3>Conclusie </h3>
      <p>De craft-elementjes en camping-setting uit de spin-offs lijken in dit nieuwe hoofddeel in de AC-franchise eindelijk goed uit de verf te komen, terwijl de game nu voor het eerst een werkelijk interessante multiplayer-stand heeft. Vooruit, dan neem ik die beginschuld op de koop toe!</p>
    </article>
  </body>
</html>