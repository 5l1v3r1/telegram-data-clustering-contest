<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/ceo-nikola-motor-si-utahuje-z-muska-ponuka-krajsi-dizajn-pick-upu/"/>
    <meta property="og:site_name" content="TECHBOX"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="CEO Nikola Motor si uťahuje z Muska, ponúka krajší dizajn pick-upu"/>
    <meta property="og:description" content="Tesla Cybertruck stihol od piatku všetkých pobúriť aj nadchnúť, pohnúť s akciami Tesly, zarobiť spoločnosti..."/>
  </head>
  <body>
    <article>
      <h1>CEO Nikola Motor si uťahuje z Muska, ponúka krajší dizajn pick-upu</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Juraj Recký</a></address>
      <p>
        <b>Tesla Cybertruck stihol od piatku všetkých pobúriť aj nadchnúť, pohnúť s akciami Tesly, zarobiť spoločnosti miliardy a vyprovokovať CEO Nikola Motor.</b>
      </p>
      <p>Tesla Cybertruck vďaka svojmu dizajnu rozdelila fanúšikov elektromobility na dva nezmieriteľné tábory. Ten prvý neortodoxné dizajnové riešenie miluje, alebo ho aspoň akceptuje, ten druhý ho nenávidí a dobre sa na ňom zabáva.</p>
      <figure>
        <img src="https://techbox.dennikn.sk/wp-content/uploads/2019/11/tesla-cybertruck-nocolored-2.jpg"/>
        <figcaption>Tesla Cybertruck<cite>ZDROJ | Tesla</cite></figcaption>
      </figure>
      <p>Nie je to však len dizajn, ktorý 3-motorovému elektrickému pick-upu, nehrá úplne do kariet. Zbabraná bola aj samotná prezentácia, na ktorej sa Elon Musk chcel pochváliť nerozbitnými sklami. Ako sme mnohí videli, <a href="https://www.businessinsider.com/video-tesla-cybertruck-launch-blooper-armour-windows-smashed-oops-2019-11">niekde nastala chyba a sklá rozbitné boli</a>. Vraj ku cti slúži aspoň to, že guľa sklom neprešla naskrz.</p>
      <p>Toto faux pax stálo Muska nie malo peňazí, pretože akcie spoločnosti sa na burze okamžite prepadli o <a href="https://www.cnbc.com/2019/11/23/elon-musk-says-tesla-has-received-146000-orders-for-its-cybertruck.html">6,1 % na sumu 333,04 USD za akciu</a>. A to aj napriek tomu, že Tesla veľmi rýchlo demonštrovala, <a href="https://www.motor1.com/news/384068/cybertruck-window-demo-not-breaking/">že sklá sú skutočne nerozbitné</a>.</p>
      <related>
        <a href="https://techbox.dennikn.sk/tesla-konecne-odhalila-svoj-plne-elektricky-pick-up-zvladne/"/>
      </related>
      <p>Napriek všetkému, Tesla Cybertruck zaujal, čoho dôkazom je naozaj solídne množstvo predobjednávok, <a href="https://electrek.co/2019/11/23/tesla-cybertruck-pre-orders/">ktoré sa dostalo až na číslo 146 000</a>. Tesla tak môže zarobiť až 8 milárd amerických dolárov. Ak premýšľate, s čím mohol futuristický pick-up niekoho presvedčiť, pripomeňte si všetky dôležité informácie, ktoré sme vám priniesli hneď po predstavení v článku <a href="https://techbox.dennikn.sk/tesla-konecne-odhalila-svoj-plne-elektricky-pick-up-zvladne/">Tesla Cybertruck je ako tank, plne elektrický a s tromi motormi!</a></p>
      <p>Dokonca sme sa pozreli na to, ako by Tesla Cybertruck vyzerala v civilnejších farbách. V redakcii sme tak zafarbili niektoré press fotografie a náš pohľad sme vám priniesli v článku <a href="https://techbox.dennikn.sk/ruzova-tesla-cybertruck-vieme-ako-by-mohla-vyzerat/">Ružová Tesla Cybertruck?! Vieme, ako by mohla vyzerať.</a></p>
      <figure>
        <img src="https://techbox.dennikn.sk/wp-content/uploads/2019/11/tesla-cybertruck-colored-9.jpg"/>
      </figure>
      <p>Komu sa očividne Tesla Cybertruck nepozdáva je CEO spoločnosti Nikola Motors, Trevor Milton. Ten cez Twitter ponúkol spoločnosti Tesla ich verziu elektrického picku-upu, ktorý je výrazne civilnejší.</p>
      <p>Milton bezprostredne po odhalení Tesla Cybertruck na svoj Twitter napísal: „Hey @elonmusk nestaviame autá ani pick-upy, ale som rád, že ti môžem ponúknuť tento dizajn tracku ak so svojim tímom chceš zasiahnuť širší trh. Náš tím ho navrhol len tak, no budem rád ak ho vy postavíte. My ho stavať nebudeme. Daj vedieť a môžeme sa porozprávať.“</p>
      <figure>
        <iframe data-src="https://twitter.com/nikolatrevor/status/1197749716580093952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nikola Motor je spoločnosť venujúca sa vývoju elektrických a vodíkových ťahačov, ekologických energetických riešení a elektrických vozidiel určených do terénu. Spoločnosť podľa všetkého nemá ambíciu vstúpiť na trh osobných elektrických automobilov, no po Miltonovom podrypnutí, by nebolo prekvapením, keby sa elektrický pick-up s logom Nikola Motor objavil.</p>
      <figure>
        <img src="https://techbox.dennikn.sk/wp-content/uploads/2019/11/nikola-motor-pick-up.jpg"/>
        <figcaption>
          <cite>ZDROJ | Nikola Motor</cite>
        </figcaption>
      </figure>
      <p>Je však na mieste sa pýtať, či Elon Musk s jeho Tesla Cybetruck skutočne šokoval. Tesla sa totiž nikdy neprofilovala ako spoločnosť, ktorá chce ponúknuť tradičné automobily na elektrinu. Cieľom vždy bolo presvedčiť ľudí, že elektrické automobily majú zmysel a sú budúcnosť. Alebo aspoň na nejaký čas nástupcami dnešných automobilov.</p>
      <p>Môžete oponovať úspešným Modelom 3, ktorý je po dizajnovej stránke naozaj skôr tradičný automobil, no po nahliadnutí do interiéru by ste nám za pravdu zrejme dali. V Tesla nenájdete fyzické tlačidlá ani krútiace ovládacie prvky. Všetko je dotykové a minimalistické. Pre niekoho až priveľmi.</p>
      <figure>
        <img src="https://techbox.dennikn.sk/wp-content/uploads/2019/11/nikola-motor-pick-up-1.jpg"/>
        <figcaption>
          <cite>ZDROJ | Nikola Motor</cite>
        </figcaption>
      </figure>
      <p>Čo z toho všetkého vyplýva? V Tesla sa očividne neboja experimentovať a potvrdili, že im ide o elektormobilitu. Podrypnutie od Miltona? Zdravý konkurenčný boj je pre konečného spotrebiteľa vždy ku prospechu. Ak by Nikola Motor predsa len ponúkli svoju verziu elektrického pick-upu, ukázalo by sa ako veľmi sa v Tesla s dizajnom mýlili, alebo mierili do čierneho. Zrejme by sa pohli aj ceny. Samozrejme, smerom k spokojnosti zákazníkov. Čo myslíte vy? Napíšte svoj pohľad do diskusie.</p>
      <footer><b>Zdroj: </b><a href="https://www.businessinsider.com/video-tesla-cybertruck-launch-blooper-armour-windows-smashed-oops-2019-11">businessinsider.com</a>,<a href="https://www.cnbc.com/2019/11/23/elon-musk-says-tesla-has-received-146000-orders-for-its-cybertruck.html">cnbc.com</a>,<a href="https://electrek.co/2019/11/23/tesla-cybertruck-pre-orders/">electrek.co</a>,<a href="https://www.teslarati.com/tesla-cybertruck-design-elon-musk-tweet-nikola-ceo/">teslarati.com</a></footer>
    </article>
  </body>
</html>