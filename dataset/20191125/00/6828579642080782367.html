<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telepolis.pl/wiadomosci/wydarzenia/google-facebook-prawa-czlowieka-amnesty-international"/>
    <meta property="og:site_name" content="Telepolis"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Google i Facebook są zagrożeniem dla praw człowieka - uważa Amnesty International"/>
    <meta property="og:description" content="Google i Facebook opanowały cyfrową przestrzeń stosując masową inwigilację miliardów użytkowników, co w konsekwencji jest poważnym zagrożeniem dla podstawowych praw człowieka - ocenia Amnesty International. Władze oraz regulatorzy poszczególnych krajów powinny mieć ściślejszy nadzór nad działaniami internetowych gigantów."/>
  </head>
  <body>
    <article>
      <h1>Google i Facebook są zagrożeniem dla praw człowieka - uważa Amnesty International</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">msnet</a></address>
      <p>
        <b>Google i Facebook opanowały cyfrową przestrzeń stosując masową inwigilację miliardów użytkowników, co w konsekwencji jest poważnym zagrożeniem dla podstawowych praw człowieka - ocenia Amnesty International. Władze oraz regulatorzy poszczególnych krajów powinny mieć ściślejszy nadzór nad działaniami internetowych gigantów.</b>
      </p>
      <p><b>Amnesty International</b> podaje w raporcie <b>„Surveillance Giants”</b>, dotyczącym funkcjonowania największych firm technologicznych, że model biznesowy Google'a i Facebooka, oparty przede wszystkim na inwigilacji, jest niezgodny z prawem do prywatności oraz stanowi zagrożenie dla szeregu innych praw. Mowa jest o wolności wyrażania opinii i wypowiedzi, wolności myśli, prawa do równego traktowania oraz prawa do nie bycia dyskryminowanym.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/aplikacje-i-rozrywka/jak-google-manipuluje-wynikami-wyszukiwania"/>
        <a href="https://www.telepolis.pl/wiadomosci/aplikacje-i-rozrywka/google-cloud-print-testy-beta-koniec"/>
      </related>
      <p>Google i Facebook zdominowały główne kanały online, z których korzysta dzisiaj większość świata, w celu realizacji swoich prawa. Różne platformy należące go obu firm ułatwiają wyszukiwanie i udostępnianie informacji, a także angażowanie się w debatę i uczestnictwo w życiu społecznym. Podczas gdy takie firmy, jak Apple, Amazon i Microsoft zdobyły znaczące wpływy w innych obszarach, serwisy Google'a i Facebooka stały się fundamentem tego, w jaki sposób ludzie się ze sobą komunikują i wchodzą w interakcje. Wszystko to pozornie za darmo - giganci otrzymują w zamian za soje usługi dane osobowe użytkowników.</p>
      <blockquote>- Google i Facebook dominują w naszym życiu, zyskując niespotykaną władzę nad światem cyfrowym, poprzez zbieranie i zarabianie na danych osobowych miliardów ludzi. Ich kontrola nad naszym cyfrowym życiem podważa prawo do prywatności i jest jednym z głównych wyzwań związanych z prawami człowieka w naszej erze.<br/>Na domiar złego to nie jest ten sam internet, z którego korzystali ludzie, kiedy te platformy powstały. Google i Facebook z czasem coraz bardziej ograniczały naszą prywatność. Jesteśmy w pułapce. Musimy poddać się tej wszechobecnej inwigilacji – w której nasze dane wykorzystywane są po to, aby nami manipulować i wpływać na nas – lub zrzec się korzyści płynących ze świata cyfrowego. Taki wybór nigdy nie może być uzasadniony. Musimy odzyskać tę publiczną przestrzeń, tak abyśmy mogli z niej korzystać bez naruszania naszych praw.</blockquote>
      <p>- powiedział Kumi Naidoo, sekretarz generalny Amnesty International</p>
      <related>
        <h4>Zobacz:</h4>
        <a href="https://www.telepolis.pl/wiadomosci/aplikacje-i-rozrywka/twitter-reklamy-polityczne-facebook"/>
        <a href="https://www.telepolis.pl/wiadomosci/aplikacje-i-rozrywka/facebook-udostepnial-tinderowi-i-badoo-dostep-do-danych-uzytkownikow"/>
      </related>
      <p>Autorzy raportu Amnesty International wyjaśniają, że platformy Google i Facebook są oparte na systemach algorytmicznych, które przetwarzają ogromne ilości danych. W efekcie mogą wyciągać wnioski na temat poszczególnych użytkowników oraz wpływać na sposób, w jaki korzystają oni z Internetu. Dzięki przetwarzaniu danych także reklamy, na których zarabiają internetowi giganci, mogą być kierowane bezpośrednio do wybranych osób.</p>
      <p>Amnesty International podkreśla również, że dane użytkowników można wykorzystać w celu manipulowania nimi i wywierania na nich wpływu. Doskonale pokazała to afera związana z <b>Cambridge Analytica</b> oraz amerykańskimi wyborami prezydenckimi w 2016 roku. W związku z tym rządy poszczególnych państwa powinny pilnie podjąć działania mające na celu dokładne zbadanie modelu biznesowego opartego na inwigilacji i zapewnić ochronę przed łamaniem praw człowieka przez przedsiębiorstwa, między innymi poprzez wprowadzenie w życie przepisów o ochronie danych i skutecznych regulacji odnoszących się do wielkich firm technologicznych.</p>
      <p>W pierwszej kolejności rządy muszą uchwalić prawo gwarantujące, że firmy takie jak Google i Facebook, nie będą mogły uzależniać dostępu do swoich usług od uzyskania „zgody” użytkowników na zbieranie, przetwarzanie lub udostępnianie ich danych osobowych w celach marketingowych lub reklamowych. Są one również odpowiedzialne za przestrzeganie praw człowieka, niezależnie od tego, gdzie i jak działają</p>
      <blockquote>- Facebook i Google nie mogą dyktować naszego stylu życia w Internecie. Firmy te wybrały konkretny model biznesowy, polegający na inwigilacji, który wpływa na prywatność, wolność wypowiedzi i inne prawa człowieka. Technologia stojąca za Internetem nie jest niezgodna z naszymi prawami, ale niezgodny z nimi jest model biznesowy, który wybrały firmy takie jak Facebook i Google.</blockquote>
      <p>- podsumował Kumi Naidoo</p>
      <related>
        <h4>Zobacz:</h4>
        <a href="https://www.telepolis.pl/wiadomosci/prawo-finanse-statystyki/rzad-chce-sledzic-gdzie-i-kiedy-jedziemy-uberem"/>
        <a href="https://www.telepolis.pl/wiadomosci/prawo-finanse-statystyki/zmiany-norm-pem-promieniowanie-elektromagnetyczne-5g"/>
      </related>
      <p>Źródło tekstu: Wirtualnemedia.pl</p>
      <related>
        <h4>Czytaj więcej na ten temat</h4>
        <a href="https://www.telepolis.pl/wiadomosci/aplikacje-i-rozrywka/facebook-z-samymi-tylko-zdjeciami"/>
        <a href="https://www.telepolis.pl/wiadomosci/aplikacje-i-rozrywka/facebook-udostepnial-tinderowi-i-badoo-dostep-do-danych-uzytkownikow"/>
        <a href="https://www.telepolis.pl/wiadomosci/aplikacje-i-rozrywka/amerykanie-coraz-rzadziej-korzystaja-z-facebooka"/>
        <a href="https://www.telepolis.pl/wiadomosci/wydarzenia/facebook-news-mark-zuckerberg-bedzie-walczyl-z-dezinformacja"/>
        <a href="https://www.telepolis.pl/wiadomosci/aplikacje-i-rozrywka/instagram-fake-news-dezinformacja"/>
      </related>
    </article>
  </body>
</html>