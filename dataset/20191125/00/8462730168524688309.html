<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/100313/1841075/Hviezda-markizackych-Oteckov-priznala-vztah--Randi-s-kolegom-"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Hviezda markizáckych Oteckov priznala vzťah: Randí s kolegom!"/>
    <meta property="og:description" content="BRATISLAVA – Slovenskej herečke ide karta. V minulosti ju vystrelila na výslnie úloha v seriáli Chlapi neplačú, kde si zahrala hlavnú postavu, teraz sa pravidelne objavuje v Oteckoch. Dominika Kavaschová (30) má však šťastie aj v súkromí. Našla totiž lásku v náručí svojho hereckého kolegu Daniela Fischera (32)."/>
  </head>
  <body>
    <article>
      <h1>Hviezda markizáckych Oteckov priznala vzťah: Randí s kolegom!</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Hviezda markizáckych Oteckov priznala vzťah: Randí s kolegom!</h3>
      <p>
        <i>BRATISLAVA – Slovenskej herečke ide karta. V minulosti ju vystrelila na výslnie úloha v seriáli Chlapi neplačú, kde si zahrala hlavnú postavu, teraz sa pravidelne objavuje v Oteckoch. Dominika Kavaschová (30) má však šťastie aj v súkromí. Našla totiž lásku v náručí svojho hereckého kolegu Daniela Fischera (32).</i>
      </p>
      <p>Svoj vzťah priznala v rozhovore pre Eurotelevíziu. Kým doposiaľ si ju každý spájal s hercom Lukášom Dózom či Richardom Autnerom, teraz je tomu koniec. Sympatická herečka totiž našla lásku po boku ďalšieho herca. Čím to je, že Dominikini partneri sú stále z jej brandže? <b><i>„Nemala som tu iné zázemie priateľov, iba tých zo školy a z divadla, teda z našej brandže,“</i></b> vyjadrila sa Kavaschová.</p>
      <figure>
        <img src="https://img.topky.sk/big/2524751.jpg/Dominika-Kavaschova-FOTO--TV-Markiza.jpg"/>
      </figure>
      <p>Dominika Kavaschová našla šťastie po boku hereckého kolegu. <a href="https://www.topky.sk/gl/628061/2524751/Hviezda-markizackych-Oteckov-priznala-vztah--Randi-s-kolegom-"/> Zdroj: TV MARKÍZA</p>
      <p>Tentokrát jej do oka padol herecký kolega, ktorý sa aktuálne objavuje na obrazovkách televízie JOJ, Daniel Fischer. <i><b>„Myslím si, že každému človeku vyhovuje niečo iné. A keď sa zamiluje, je jedno, či je to kolega alebo lekár, alebo smetiar. Ide o to, ako si tí dvaja rozumejú a vedia spolu fungovať,“</b></i> hovorí zamilovaná herečka.</p>
      <p>Jej srdce si napokon získal Daniel, ktorý bol na škole jej spolužiak a poznajú sa desať rokov. Sama tvrdí, že jej nikdy nenapadlo, že sa zamiluje práve do spolužiaka. Medzi nimi bolo vždy kamarátske puto. No podľa slov herečky je práve o tom život. Láska si nevyberá a príde vtedy, keď to od nej najmenej čakáme.</p>
      <p>Čím ju však Fischer očaril, že sa priateľstvo napokon zmenilo na vzťah? <i><b>„Spája nás láska, ktorá je veľmi čistá, priateľská, bezproblémová a slobodná. Je to môj priateľ, môj blízky, moja opora a človek, ktorému absolútne verím. Je to človek, s ktorým sa veľa smejem a pri ktorom sa cítim veľmi spokojne,“ </b></i>rozplýva sa Dominika nad svojím partnerom.</p>
      <figure>
        <img src="https://img.topky.sk/big/2524741.png/FOTO--TV-JOJ-Delukse-Daniel-Fischer.jpg"/>
      </figure>
      <p>Srdce Dominiky Kavaschovej si získal herec Daniel Fischer.<a href="https://www.topky.sk/gl/628061/2524741/Hviezda-markizackych-Oteckov-priznala-vztah--Randi-s-kolegom-"> </a>Zdroj: TV JOJ</p>
    </article>
  </body>
</html>