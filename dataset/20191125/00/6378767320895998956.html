<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/kolumbia-vyhosti-59-venezuelcanov-ktori-sa-zucastnili-na-protestoch-cl722935.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Kolumbia vyhostí 59 Venezuelčanov, ktorí sa zúčastnili na protestoch"/>
    <meta property="og:description" content="24hod.sk - Kolumbia vyhostí 59 Venezuelčanov, ktorí sa zúčastnili na protestoch - Policajti stoja pri protivládnom demonštrantovi, ktorého zasiahol slzotvorný plyn počas potýčok v centre Bogoty 22. novembra 2019."/>
  </head>
  <body>
    <article>
      <h1>Kolumbia vyhostí 59 Venezuelčanov, ktorí sa zúčastnili na protestoch</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Policajti stoja pri protivládnom demonštrantovi, ktorého zasiahol slzotvorný plyn počas potýčok v centre Bogoty 22. novembra 2019.</b><br/>Bogota 25. novembra (TASR) - Kolumbijské úrady v pondelok rozhodli o vyhostení 59 Venezuelčanov v spojitosti s ohrozovaním bezpečnosti v hlavnom meste Bogota počas protivládnych protestov. Informovala o tom agentúra DPA s odvolaním sa na migračný úrad.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574714304.'"/>
      </figure>
      <p>Venezuelčania sa podľa vyhlásenia migračného úradu údajne dopustili konania, ktoré<i> "ohrozovalo verejný poriadok a národnú bezpečnosť</i>".<br/><br/>Celoštátne protesty zachvátili Kolumbiu vo štvrtok, keď do ulíc vyšlo viac ako 200.000 ľudí. Demonštranti vyjadrovali nesúhlas s údajnými plánmi vlády zvýšiť vek odchodu do dôchodku a znížiť minimálnu mzdu pre mladých ľudí.<br/><br/>Niektoré z prevažne pokojných demonštrácií prerástli do prejavov násilia a pokračovali aj v piatok. Víkendové zhromaždenia boli prevažne pokojné. Celkovo tri osoby prišli počas protestov o život a jedna utrpela vážne zranenia.<br/><br/>Kolumbijský prezident Iván Duque ešte pred začiatkom protestov vyslovil varovanie, že venezuelský prezident Nicolás Maduro by mohol poslať ľudí, aby vnikli na zhromaždenia a šírili chaos. V sobotu Duque povedal, že medzi násilníckymi protestujúcimi identifikovali niekoľko cudzincov. Duque takisto v sobotu rokoval s novozvolenými guvernérmi a starostami v pokuse potlačiť protesty.<br/><br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>