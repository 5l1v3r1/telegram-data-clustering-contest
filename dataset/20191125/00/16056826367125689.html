<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200867"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="সম্রাট হাসপাতালে জিজ্ঞাসাবাদে নিতে পারেনি দুদক"/>
    <meta property="og:description" content="অসুস্থ হওয়ায় ঢাকা মহানগর দক্ষিণ যুবলীগের সভাপতি (বহিষ্কৃত) ইসমাইল চৌধুরী সম্রাটকে জিজ্ঞাসাবাদের জন্য দুর্নীতি দমন কমিশনে আনা যায়নি। অবৈধ সম্পদ অর্জনের মামলায় তাকে রিমাণ্ডে এনে জিজ্ঞাসাবাদের কথা ছিল। দুদক জানায়, কাশিমপুর কারাগারে থাকা সম্রাট শনিবার রাতে অসুস্থবোধ করায় ঢাকায় বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতালে আনা হয়। তিনি সেখানে চিকিৎসা নিচ্ছেন। হাসপাতাল থেকে কারাগারে ফেরত যাওয়ার পর সম্রাটকে দুদকে আনা হবে। দুদকের আবেদনের পরিপ্রেক্ষিতে গত ১৭ই নভেম্বর সম্রাটের রিমান্ড মঞ্জুর করেন আদালত। সূত্র জানায়, সম্রাটের বিপুল সম্পদের তথ্য পাওয়া গেলেও সুনির্দিষ্টভাবে ২ কোটি ৯৪ লাখ টাকার অবৈধ সম্পদের প্রমাণ পেয়েছে দুদক। তার ওপর ভিত্তি করে সম্রাটের বিরুদ্ধে অবৈধ সম্পদ অর্জনের অভিযোগে মামলা হয়। ১২ই নভেম্বর সম্রাটের বিরুদ্ধে ওই মামলা করেন দুদকের উপপরিচালক জাহাঙ্গীর আলম। কাশিমপুর কারাগারের জেলার বিকাশ রায়হান জানান, সম্রাটের হার্টের সমস্যা দেখা দিলে শনিবার রাতে তাকে গাজীপুরের শহীদ তাজউদ্দীন আহমদ মেডিকেল কলেজ হাসপাতালে নেয়া হয়। সেখান থেকে তাকে বিএসএমএমইউ হাসপাতালে পাঠানো হয়।"/>
  </head>
  <body>
    <article>
      <h1>সম্রাট হাসপাতালে জিজ্ঞাসাবাদে নিতে পারেনি দুদক</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">স্টাফ রিপোর্টার</a></address>
      <p>অসুস্থ হওয়ায় ঢাকা মহানগর দক্ষিণ যুবলীগের সভাপতি (বহিষ্কৃত) ইসমাইল চৌধুরী সম্রাটকে জিজ্ঞাসাবাদের জন্য দুর্নীতি দমন কমিশনে আনা যায়নি। অবৈধ সম্পদ অর্জনের মামলায় তাকে রিমাণ্ডে এনে জিজ্ঞাসাবাদের কথা ছিল। দুদক জানায়, কাশিমপুর কারাগারে থাকা সম্রাট শনিবার রাতে অসুস্থবোধ করায় ঢাকায় বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতালে আনা হয়। তিনি সেখানে চিকিৎসা নিচ্ছেন। হাসপাতাল থেকে কারাগারে ফেরত যাওয়ার পর সম্রাটকে দুদকে আনা হবে। দুদকের আবেদনের পরিপ্রেক্ষিতে গত ১৭ই নভেম্বর সম্রাটের রিমান্ড মঞ্জুর করেন আদালত। সূত্র জানায়, সম্রাটের বিপুল সম্পদের তথ্য পাওয়া গেলেও সুনির্দিষ্টভাবে ২ কোটি ৯৪ লাখ টাকার অবৈধ সম্পদের প্রমাণ পেয়েছে দুদক। তার ওপর ভিত্তি করে সম্রাটের বিরুদ্ধে অবৈধ সম্পদ অর্জনের অভিযোগে মামলা হয়।</p>
      <p>১২ই নভেম্বর সম্রাটের বিরুদ্ধে ওই মামলা করেন দুদকের উপপরিচালক জাহাঙ্গীর আলম। কাশিমপুর কারাগারের জেলার বিকাশ রায়হান জানান, সম্রাটের হার্টের সমস্যা দেখা দিলে শনিবার রাতে তাকে গাজীপুরের শহীদ তাজউদ্দীন আহমদ মেডিকেল কলেজ হাসপাতালে নেয়া হয়। সেখান থেকে তাকে বিএসএমএমইউ হাসপাতালে পাঠানো হয়।</p>
      <p>এই বিভাগের সর্বাধিক পঠিত</p>
    </article>
  </body>
</html>