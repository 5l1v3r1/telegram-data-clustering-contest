<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/liga-arabskych-statov-kritizovala-izraelsku-zmenu-politiky-usa-cl722942.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Liga arabských štátov kritizovala izraelskú zmenu politiky USA"/>
    <meta property="og:description" content="24hod.sk - Liga arabských štátov kritizovala izraelskú zmenu politiky USA - Americký prezident DOnald Trump, foto z archívu."/>
  </head>
  <body>
    <article>
      <h1>Liga arabských štátov kritizovala izraelskú zmenu politiky USA</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Americký prezident DOnald Trump, foto z archívu.</b><br/>Káhira 25. novembra (TASR) - Ministri zahraničných vecí Ligy arabských štátov (LAŠ) v pondelok kritizovali minulotýždňové vyhlásenie americkej vlády, na základe ktorého už nebude pokladať židovské osady v Predjordánsku za nelegálne. Informovala o tom agentúra AP.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574726760.'"/>
      </figure>
      <p>Generálny tajomník LAŠ Ahmad Abúl Ghajt na pondelkovom mimoriadnom stretnutí označil rozhodnutie USA za <i>"nečestne zaujaté a neprijateľné"</i>. USA podľa neho stratili svoje postavenie nestranného sprostredkovateľa medzi Izraelom a Palestínčanmi.<br/><br/>Zmena prístupu USA vyvolala medzinárodnú kritiku. Podľa AP bola jedným z nedávnych krokov Bieleho domu, v rámci ktorých sa pridal na stranu izraelskej pravicovej vlády v kľúčových otázkach dlhoročného konfliktu s Palestínčanmi.<br/><br/>Organizácia Spojených národov (OSN) minulý týždeň uviedla, že zmena americkej politiky nemá vplyv na legálnosť izraelských osád na západnom brehu Jordánu a v anektovanom východnom Jeruzaleme. Tieto osady podľa OSN porušujú medzinárodné právo.<br/><br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>