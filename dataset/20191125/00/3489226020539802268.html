<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/taktopoioyn-th-geitona-ths-novartis-enw-afhnoyn-ta-sxoleia-me-kena"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Τακτοποιούν τη Γείτονα της Novartis, ενώ αφήνουν τα σχολεία με κενά"/>
    <meta property="og:description" content="Την κόρη της Μαρίας Γείτονα και διευθύντρια της υπό δικαστική διερεύνηση οικογενειακής εταιρείας διόρισε η Νίκη Κεραμέως στο ινστιτούτο που χαράσσει την εκπαιδευτική πολιτική"/>
  </head>
  <body>
    <article>
      <h1>Τακτοποιούν τη Γείτονα της Novartis, ενώ αφήνουν τα σχολεία με κενά</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Βασίλης Ανδριανόπουλος</a></address>
      <h4>Την κόρη της Μαρίας Γείτονα και διευθύντρια της υπό δικαστική διερεύνηση οικογενειακής εταιρείας διόρισε η Νίκη Κεραμέως στο ινστιτούτο που χαράσσει την εκπαιδευτική πολιτική</h4>
      <p>Μπορεί μαθητές της Γ΄ λυκείου να μην έχουν ακόμη καθηγητή κατεύθυνσης, ολοήμερα ταπεινών χωριών της επαρχίας να μη λειτουργούν, ειδικά σχολεία να παρακαλάνε για δάσκαλο, αλλά ευτυχώς η υπουργός Παιδείας Νίκη Κεραμέως διόρισε τη Ζωή Γείτονα, των εκπαιδευτηρίων Κωστέα-Γείτονα, μέλος του νέου ΔΣ του Ινστιτούτου Εκπαιδευτικής Πολιτικής, επιστημονικού φορέα ο οποίος υποστηρίζει το υπουργείο σε θέματα που καλύπτουν όλο το εύρος των ζητημάτων στην εκπαίδευση. Και γιατί όχι, θα πείτε. Το βιογραφικό της άλλωστε είναι το υπόδειγμα αριστείας που ευαγγελίζεται η κυβέρνηση της ΝΔ την οποία υπηρετεί. Η Ζ. Γείτονα, κόρη της Μαρίας Γείτονα, είναι διευθύντρια της οικογενειακής εταιρείας Ελληνική Εκπαιδευτική Εταιρεία, η οποία εμπλέκεται σε υπόθεση που ερευνάται από τη Δικαιοσύνη και σχετίζεται με το σκάνδαλο Novartis, ενώ τα εκπαιδευτήρια Κωστέα-Γείτονα έχουν κατηγορηθεί ακόμη και για συμμετοχή σε λόμπι που απεργάζεται την ίδρυση ιδιωτικών πανεπιστημίων. «Το δημόσιο και κοινωνικό αγαθό της παιδείας βρίσκεται σε ασφαλή χέρια» ανέφερε σε ανακοίνωσή της η ομοσπονδία των εκπαιδευτικών στα ιδιωτικά σχολεία που έχει πλειστάκις καταγγείλει τα εκπαιδευτήρια Κωστέα-Γείτονα για σειρά σοβαρών παρατυπιών, καυτηριάζοντας τον διορισμό της Ζ. Γείτονα σε έναν δημόσιο φορέα η δραστηριότητα του οποίου σχετίζεται άμεσα με το μέλλον της πολύπαθης στη χώρα μας παιδείας… Αριστεία λοιπόν από τη μία και μαθητές χωρίς δασκάλους από την άλλη, δύο μήνες από την έναρξη της σχολικής χρονιάς. Οι δύο όψεις ενός κίβδηλου νομίσματος.</p>
      <p>
        <b>Η Ζωή Γείτονα στο νέο ΔΣ του Ινστιτούτου Εκπαιδευτικής Πολιτικής</b>
      </p>
      <p>Μετά βαΐων και κλάδων ανακοίνωσε η υπουργός Παιδείας και Θρησκευμάτων Νίκη Κεραμέως τα μέλη του νέου ΔΣ του Ινστιτούτου Εκπαιδευτικής Πολιτικής (ΙΕΠ), ενός επιτελικού επιστημονικού φορέα που υποστηρίζει το υπουργείο σε θέματα τα οποία καλύπτουν όλο το εύρος των ζητημάτων που αφορούν την εκπαίδευση. Το πρόσωπο που ξεχωρίζει από τα νέα μέλη του ΔΣ είναι αδιαμφισβήτητα η Ζωή Γείτονα. Και αυτό επειδή είναι αντιπρόεδρος του ΔΣ των ιδιωτικών εκπαιδευτηρίων Κωστέα-Γείτονα, τα οποία έχουν κατηγορηθεί ακόμη και για συμμετοχή σε λόμπι που απεργάζεται την ίδρυση ιδιωτικών πανεπιστημίων. </p>
      <p>Αν η τοποθέτηση της Ζ. Γείτονα στο ΔΣ ενός φορέα που υποτίθεται ότι στοχεύει στην υπεράσπιση και διαρκή αναβάθμιση της δημόσιας παιδείας δεν προκαλεί εντύπωση, αφού η κυβέρνηση αλλά και η ίδια η υπουργός έχουν ταχθεί ανοιχτά υπέρ της ίδρυσης ιδιωτικών πανεπιστημίων, υπάρχει μια πτυχή που παραλείπεται στο βιογραφικό της που κοινοποίησε το υπουργείο: η Ζωή Γείτονα είναι διευθύντρια της Ελληνικής Εκπαιδευτικής Εταιρείας. Πρόκειται για εταιρεία που έγινε γνωστή λόγω της εμπλοκής της στο σκάνδαλο Novartis, σε μια υπόθεση που εξακολουθεί να ερευνάται από τη Δικαιοσύνη. </p>
      <p>Ολα αυτά όμως φαίνεται ότι φαντάζουν πταίσματα για την κ. Κεραμέως, η οποία δεν περίμενε να κλείσει η υπόθεση, η οποία οδήγησε ακόμη και σε κατάσχεση υλικού από το σπίτι της μητέρας της Ζωής Γείτονα Μαρίας Γείτονα, προχωρώντας στον διορισμό της πρώτης. Είναι χαρακτηριστικό ότι η ομοσπονδία των εκπαιδευτικών στα ιδιωτικά σχολεία (ΟΙΕΛΕ), που έχει πλειστάκις καταγγείλει τα εκπαιδευτήρια Κωστέα-Γείτονα για σειρά σοβαρών παρατυπιών, καυτηρίασε τον διορισμό της Ζ. Γείτονα αναφέροντας σκωπτικά ότι τώρα «το δημόσιο και κοινωνικό αγαθό της παιδείας βρίσκεται σε ασφαλή χέρια…». </p>
      <p>Ολα αυτά συμβαίνουν την ώρα που το μείζον στον τομέα ευθύνης της κ. Κεραμέως, που είναι η εύρυθμη λειτουργία των σχολείων, η παιδεία των παιδιών μας δηλαδή, πνέει τα λοίσθια, με χιλιάδες χαμένες ώρες διδασκαλίας έως τώρα επειδή δεν έχουν τοποθετηθεί ακόμη καθηγητές. </p>
      <p>
        <b>25.000 ευρώ χορηγία από τη Novartis </b>
      </p>
      <p>Στις 3-7 Νοεμβρίου 2012 διοργανώθηκε στο Βερολίνο συνέδριο για τη φαρμακοοικονομία από τη Διεθνή Εταιρεία Φαρμακοοικονομίας και Ερευνας Αποτελεσμάτων (ISPOR). Ηταν ένα συνέδριο στο οποίο, όπως έχει αποκαλύψει το Documento, συμμετείχαν πάνω από 40 στελέχη του υπουργείου Υγείας και εποπτευόμενων οργανισμών. Ανάμεσά τους βρίσκονταν σύμβουλοι υπουργών, μέλη των επιτροπών που καθορίζουν την τιμή για το φάρμακο, γιατροί και καθηγητές από τον χώρο της δημόσιας υγείας. Τα έξοδα για τη μετάβαση και παραμονή των συμμετεχόντων στο Βερολίνο για πέντε ημέρες κάλυψε το ελληνικό τμήμα της ISPOR, το οποίο διηύθυνε η Μ. Γείτονα, αναπληρώτρια καθηγήτρια Οικονομικών Υγείας στο Πανεπιστήμιο Πελοποννήσου.</p>
      <p> Στη διοίκηση του ελληνικού παραρτήματος του ISPOR συμμετείχε επίσης το στέλεχος της Novartis Μάγδα Χατζίκου. Η ISPOR είναι ένας οργανισμός χωρίς έσοδα, άρα δεν θα μπορούσε να καλύψει τα έξοδα των συμμετεχόντων. Σε έρευνα όμως που διεξήγαγε η Επιθεώρηση Δημόσιας Διοίκησης αναφορικά με το επίμαχο συνέδριο η Μ. Γείτονα κατέθεσε στους επιθεωρητές ότι τα χρήματα προέρχονταν από δωρεές. Συγκεκριμένα, το επίμαχο ταξίδι πληρώθηκε από προσφορά της Ελληνικής Εκπαιδευτικής Εταιρείας, στην οποία είναι διευθύντρια η Ζ. Γείτονα. Στη συγκεκριμένη εταιρεία, που είναι ΕΠΕ, μέτοχοι είναι ο σύζυγος της Μ. Γείτονα Ευάγγελος Γείτονας και τα δύο παιδιά τους Χρίστος και Ζωή. Εδρα της εταιρείας δηλώνονται τα εκπαιδευτήρια Κωστέα-Γείτονα στην Παλλήνη. Η Μ. Γείτονα κατέθεσε στους επιθεωρητές ότι η Ελληνική Εκπαιδευτική Εταιρεία βρήκε τα χρήματα από χορηγίες φαρμακευτικών εταιρειών, μεταξύ των οποίων και η Novartis, που πρόσφερε 25.000 ευρώ. Δηλαδή μια εταιρεία της οικογένειας Γείτονα –κι ενώ η Μ. Γείτονα ήταν τότε πρόεδρος της διοργανώτριας εταιρείας του συνεδρίου– μεσολαβεί προκειμένου να δοθούν χρήματα φαρμακευτικών εταιρειών για την κάλυψη των εξόδων των συμμετεχόντων του συνεδρίου. Σαν να μην έφτανε αυτό, βάσει του νομικού πλαισίου που υπάρχει στην Ελλάδα κάθε στέλεχος με θέση στον δημόσιο τομέα που συμμετέχει σε συνέδρια με χορηγούς φαρμακευτικές εταιρείες πρέπει να δηλωθεί από τις ίδιες τις φαρμακευτικές, να δοθεί ειδική άδεια συμμετοχής και να προσκομιστούν τα αποδεικτικά στοιχεία που δικαιολογούν τη συμμετοχή στο συνέδριο βάσει της επιστημονικής του ιδιότητας. Στη συγκεκριμένη περίπτωση αυτό δεν έγινε. Αλλωστε οι επίμαχες δωρεές των φαρμακευτικών εταιρειών δεν είχαν λάβει την απαιτούμενη έγκριση από τον Εθνικό Οργανισμό Φαρμάκων (ΕΟΦ), κάτι που είχε αποτέλεσμα η πρώην γενική επιθεωρήτρια δημόσιας διοίκησης Μάρη Ζεντέλη-Παπασπύρου να τις χαρακτηρίσει παράνομες σε πόρισμα που συνέταξε. Ετσι η Novartis και οι υπόλοιπες φαρμακευτικές δεν εμφανίζονταν ως χορηγοί αυτών των συνεδρίων και δεν προέκυπτε σύγκρουση συμφερόντων.</p>
      <p>
        <b>«Πολιτικό παιχνίδι ή εμπλοκή ανταγωνιστριών εταιρειών» </b>
      </p>
      <p>Το Documento είχε απευθυνθεί στη Μ. Γείτονα, η οποία είχε επιβεβαιώσει τις χορηγίες από φαρμακευτικές εταιρείες λέγοντας ότι «αποτελεί ευρύτατη τακτική των εταιρειών να προχωρούν σε χρηματοδοτήσεις». Μάλιστα υποστήριξε πως το όλο ζήτημα που ανέκυψε «πιθανόν να είναι πολιτικό παιχνίδι ή και να έχει δημιουργηθεί από ανταγωνίστριες εταιρείες». Ακόμη τόνισε ότι «όχι μόνο η Novartis, αλλά και πολλές άλλες εταιρείες έχουν επιλέξει να χρηματοδοτήσουν την Ελληνική Εκπαιδευτική Εταιρεία». Αυτή όμως δεν ήταν η μόνη σύνδεση της Μ. Γείτονα με τη Novartis. Εκτός του ότι στη διοίκηση της ISPOR συμμετείχε μαζί με το στέλεχος της εν λόγω φαρμακευτικής Μάγδα Χατζίκου, ήταν επίσης επιβλέπουσα καθηγήτρια στη διδακτορική διατριβή της τελευταίας. Επιπλέον, η Μ. Γείτονα ήταν επιστημονική υπεύθυνη σε επτά έρευνες ή κλινικές μελέτες που χρηματοδοτήθηκαν από τη Novartis. Δύο από αυτές έγιναν για φάρμακα της πολυεθνικής. Χαρακτηριστικό παράδειγμα οι 15.000 ευρώ που έλαβε από τη Novartis για μελέτη σχετική με το φάρμακο Glivec της πολυεθνικής. Επίσης, σε ένα από τα συνέδρια στα οποία συμμετείχε η Μ. Γείτονα το 2012 από την ISPOR Ελλάδας συμμετείχαν ακόμη ο γενικός διευθυντής της Novartis Κωνσταντίνος Φρουζής και ο πρώην βουλευτής του ΚΙΝΑΛ και πρώην πρύτανης του Πανεπιστημίου Πελοποννήσου Θεόδωρος Παπαθεοδώρου. </p>
      <p>
        <b>Η έφοδος στο σπίτι και τα συνέδρια της ΕΣΔΥ </b>
      </p>
      <p>Το συγκεκριμένο πανεπιστήμιο ήταν ιδιαίτερα αγαπητό στη Novartis. Σε ένα από τα κατασχεμένα εσωτερικά έγγραφα της πολυεθνικής συμπεριλαμβάνεται και μια λίστα προσώπων με τα οποία η ίδια η Novartis συστήνει στα στελέχη της να μην επικοινωνούν, επειδή παρουσιάζονται ως εμπλεκόμενα στο σκάνδαλο. Σε αυτήν τη λίστα εντοπίζεται ολόκληρο το Πανεπιστήμιο Πελοποννήσου αλλά και η Μ. Γείτονα, για την οποία η Εισαγγελία Πρωτοδικών είχε δώσει παραγγελία να κατασχεθούν από το σπίτι της ηλεκτρονικά μέσα αποθήκευσης. Στο επίμαχο εσωτερικό έγγραφο της Novartis συμπεριλαμβάνεται και ο καθηγητής Οικονομικών της Υγείας του Πανεπιστημίου Αθηνών Γιάννης Υφαντόπουλος, ο οποίος ήταν στη διοίκηση του ελληνικού παραρτήματος της ISPOR μαζί με τη Μ. Γείτονα όταν διεξάχθηκε το συνέδριο στο Βερολίνο, αλλά και ο πρώην κοσμήτορας της Εθνικής Σχολής Δημόσιας Υγείας (ΕΣΔΥ) Γιάννης Κυριόπουλος. Ο Γ. Κυριόπουλος έχει ουκ ολίγες φορές απασχολήσει το Documento λόγω συνεδρίων της ΕΣΔΥ, πολλά εκ των οποίων διοργάνωνε η εταιρεία της Λίνας Νικολοπούλου-Στουρνάρα Mindwork Business Solutions. Συνέδρια που χορηγούνταν αδρά από φαρμακευτικές εταιρείες και στα οποία συμμετείχε κατά κύριο λόγο ένα κλειστό λόμπι καθηγητών. Κοινός παρονομαστής αυτών των συνεδρίων ήταν ο Γ. Κυριόπουλος. Χαρακτηριστικό παράδειγμα είναι το forum «Για τα οικονομικά και τις πολιτικές Υγείας», φορείς διοργάνωσης του οποίου ήταν τρεις μη κερδοσκοπικές επιστημονικές εταιρείες. Ιδρυτής και επίτιμος πρόεδρος αυτών των εταιρειών, που δεν εμφάνιζαν κάποια άλλη δραστηριότητα, ήταν ο Γ. Κυριόπουλος. Η Μ. Γείτονα, σύμφωνα με όσα δήλωσε σε συνέντευξη που παραχώρησε το 2009, υπήρξε πρόεδρος μιας εξ αυτών, της Ελληνικής Επιστημονικής Εταιρείας Φαρμακοοικονομίας (ΕΕΕΦ), συμπληρώνοντας ότι το ελληνικό τμήμα της ISPOR «ιδρύθηκε στα πλαίσια της ΕΕΕΦ». </p>
      <p>
        <b>«Δεν θα έχετε πού να σταθείτε» </b>
      </p>
      <p>Η Ν. Κεραμέως, που δεν φάνηκε να επηρεάζεται από το… βιογραφικό της οικογένειας Γείτονα, είχε και άλλα στοιχεία στη διάθεσή της για τα Εκπαιδευτήρια Κωστέα-Γείτονα. Με αφορμή την ανάληψη των καθηκόντων της τον Ιούλιο του 2019, η Ομοσπονδία Ιδιωτικών Εκπαιδευτικών Λειτουργών Ελλάδας έστειλε επιστολή στην υπουργό στην οποία μεταξύ άλλων αναφέρεται στα Εκπαιδευτήρια Κωστέα-Γείτονα, επισημαίνοντας ότι «μετά από καταγγελία της ομοσπονδίας η Επιθεώρηση Εργασίας εντόπισε δεκάδες αδήλωτους εκπαιδευτικούς και τμήματα διδασκαλίας, εκατοντάδες αδήλωτες ώρες εργασίας και απλήρωτες υπερωρίες και, το συγκλονιστικότερο, διδάσκοντες χωρίς τα προβλεπόμενα από τον νόμο τυπικά προσόντα, δηλαδή χωρίς καν πτυχίο! Διόλου τυχαία, όλο το προηγούμενο διάστημα εκπρόσωποι της ιδιοκτησίας εξαπέλυαν επιθέσεις κατά των εκπροσώπων των εκπαιδευτικών στο σχολείο με ανοίκειες εκφράσεις τύπου “όταν φύγει αυτή η κυβέρνηση δεν θα έχετε πού να σταθείτε”, “πρώτα θα σας τελειώσουμε και μετά θα πεθάνουμε”». </p>
      <p>
        <b>«Δεν εμπλέκεται το υπουργείο στην υπόθεση» </b>
      </p>
      <p>Το Documento επικοινώνησε με το γραφείο Τύπου του υπουργείου Παιδείας θέτοντας το ερώτημα αν η υπουργός Ν. Κεραμέως γνώριζε πριν από τον επίμαχο διορισμό της Ζ. Γείτονα τη σχέση της Ελληνικής Επιστημονικής Εταιρείας με το συνέδριο στο Βερολίνο, υπόθεση η οποία ακόμη ερευνάται από τη Δικαιοσύνη. Το γραφείο Τύπου μας απάντησε ότι «δεν έχουμε κάποιο θέμα που να εμπλέκεται το υπουργείο στην υπόθεση», συστήνοντάς μας να επικοινωνήσουμε με τη Ζ. Γείτονα. Λίγη ώρα μετά η κ. Γείτονα επικοινώνησε με την εφημερίδα, λέγοντας ότι αφήσαμε μήνυμα στη γραμματέα της, αν και όπως της επισημάναμε είχαμε επικοινωνήσει μόνο με το υπουργείο.</p>
      <p>
        <b>Το «καινοτόμο και πρωτοποριακό» πρόγραμμα της εταιρείας </b>
      </p>
      <p>Η ΟΙΕΛΕ έχει εκδώσει και άλλες ανακοινώσεις σχετικά με τα Εκπαιδευτήρια Κωστέα-Γείτονα. Τον Ιούλιο του 2012 κατήγγειλε παραβίαση του θεσμικού πλαισίου βάσει του οποίου «ιδιώτες έχουν στήσει παράνομα ιδιωτικά πανεπιστήμια… και θα επιχειρήσουν να χορηγήσουν ισότιμους τίτλους σπουδών ως προς τους διαγωνισμούς του ΑΣΕΠ και τα επαγγελματικά δικαιώματα». «Εδώ και αρκετές εβδομάδες σε εφημερίδες πανελλαδικής κυκλοφορίας και σε ηλεκτρονικές ενημερωτικές σελίδες εμφανίζεται διαφήμιση του εν λόγω εκπαιδευτηρίου (σ.σ.: Κωστέα-Γείτονα) για την εφαρμογή, όπως χαρακτηριστικά αναφέρεται, από τον Οκτώβριο του 2012 “καινοτόμου και πρωτοποριακού προγράμματος” σε συνεργασία με το Πανεπιστήμιο Dundee της Σκωτίας που θα χορηγεί, μετά από σπουδές τεσσάρων ετών, πτυχίο Παιδαγωγικών στην Πρωτοβάθμια Εκπαίδευση». Το πρόγραμμα είχε αναλάβει η Ελληνική Εκπαιδευτική Εταιρεία. Η ίδια εταιρεία δηλαδή που δέχτηκε δωρεές από φαρμακευτικές εταιρείες και τη Novartis για το συνέδριο της ISPOR στο Βερολίνο. </p>
      <p>Ο πρόεδρος της ΟΙΕΛΕ  Μιχάλης Κουρουτός απέστειλε τότε επιστολή για το ζήτημα προς τον πρόεδρο του Εθνικού Οργανισμού Πιστοποίησης Προσόντων (ΕΟΠΠΕΠ) Κωνσταντίνο Καλτσά, ο οποίος μεταξύ άλλων απάντησε ότι «ούτε τα εκπαιδευτήρια Κωστέα-Γείτονα έχουν δικαίωμα να παρέχουν υπηρεσίες εκπαίδευσης και κατάρτισης με πανεπιστημιακά ιδρύματα του εξωτερικού από τη στιγμή που δεν κατέχουν άδεια ως ΚΕΜΕ ούτε η Ελληνική Εκπαιδευτική Εταιρεία Περιορισμένης Ευθύνης από τη στιγμή που δεν έχει ολοκληρωθεί η διαδικασία αδειοδότησής της». Ως αποτέλεσμα, η ΟΙΕΛΕ έκρινε ότι «η θρασύτατη αυτή υπόθεση αποδεικνύει περίτρανα την απόλυτη περιφρόνηση των επιχειρηματιών της εκπαίδευσης προς τους νόμους και τους θεσμούς του ελληνικού κράτους», ενώ αναφέρθηκε σε συγκεκριμένο «λόμπι των επιχειρηματιών, επιφανές στέλεχος του οποίου είναι ο κ. Γείτονας, συμμετέχοντας μάλιστα ενεργά σε εκδηλώσεις με τις οποίες το λόμπι ζητούσε μέχρι και… κρατική χρηματοδότηση για τις επιχειρήσεις του! Διόλου τυχαίο δεν είναι το γεγονός ότι μεγάλος αριθμός στελεχών πολιτικών κομμάτων έχουν αναφανδόν ταχθεί υπέρ της ίδρυσης ιδιωτικών πανεπιστημίων…».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>