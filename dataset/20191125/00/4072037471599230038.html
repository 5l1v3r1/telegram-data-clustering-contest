<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/sport/proiect-pentru-romania-gica-hagi-vrem-sa-devenim-cei-mai-buni-sau-doar-vrem-sa-existam-aceasta-i-intrebarea-mea-galerie-foto-705955.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Gică Hagi - „Vrem să devenim cei mai buni sau doar vrem să existăm? Aceasta-i întrebarea mea!“ (galerie foto)"/>
    <meta property="og:description" content="Gica Hagi, managerul tehnic al FC Viitorul si cel mai mare fotbalist din istoria Romaniei, vede si avantaje, si dezavantaje din faptul ca echipa nationala a Romaniei va intalni Islanda in semifinala ..."/>
  </head>
  <body>
    <article>
      <h6 class="kicker">Proiect pentru România!</h6>
      <h1>Gică Hagi - „Vrem să devenim cei mai buni sau doar vrem să existăm? Aceasta-i întrebarea mea!“ (galerie foto)</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Marian BOCAI</a></address>
      <p>
        <a href="https://www.ziuaconstanta.ro/stiri/sport/proiect-pentru-romania-gica-hagi-vrem-sa-devenim-cei-mai-buni-sau-doar-vrem-sa-existam-aceasta-i-intrebarea-mea-galerie-foto-705955.html?imagini=1#scroll">🖼️ Galerie foto (5)</a>
      </p>
      <p><b>Gică Hagi</b>, managerul tehnic al FC Viitorul şi cel mai mare fotbalist din istoria României, vede şi avantaje, şi dezavantaje din faptul că echipa naţională a României va întâlni Islanda în semifinala barajului pentru accederea la Campionatul European din 2020.  <br/> <br/>„Asta e situaţia, am văzut-o cu toţii. E un moment dificil, dar Dumnezeu a fost cu noi, ne-a mai dat o şansă (n.r. la baraj) şi de data acesta sperăm să reuşim. Trebuie să strângem rândurile. Cu Islanda, va fi total diferit faţă de meciurile din vremea noastră. Altă perioadă, altă echipă. Greu. Plecăm cu un dezavantaj destul de mare, jucând în deplasare, dar avantajul e că vine un nou an, altă energie, altă gândire, alţi jucători probabil, mult mai motivaţi, mai entuziaşti şi mai pregătiţi probabil. Poate fi altă situaţie, foarte bună pentru noi. Sunt dezamăgit că echipa României nu mai ştie să atace. Am observat acest lucru în jocul ei. În ultimele două meciuri, în care trebuia să atacăm, n-am putut să o facem. Aici e cheia. Trebuie gândit serios. Trebuie să atacăm. Ca să ajungi bun, puternic, mare, trebuie să ai jucători care să ştiu să atace, iar apoi să se apere. Când ai nevoie de rezultat, să câştigi, trebuie să ataci şi să marchezi. Aici e minusul nostru mare“, a declarat Gică Hagi.<br/> </p>
      <h3>„Nu“ şi groapa</h3>
      <p> <br/>„Regele“ este de părere că, în momentul de faţă, trebuie făcută o analiză pertinentă, unde suntem şi ce trebuie să facem ca să devenim iar competitivi. Iar soluţia e una singură, un proiect câştigător.<br/> <br/>„România, ca ţară, are nevoie de proiect, iar Naţionalele României au nevoie de un manager puternic, care să construiască un proiect mare, câştigător. Singurul proiect viabil e să creezi o nouă generaţie mai bună ca a noastră. Nu există altceva! Trebuie să creezi succesul, să aduci entuziasm între oameni, să ne dezvoltăm la stadioane, să vină lumea la meciuri, să fie arenele pline, să păstrăm jucătorii cât mai mult posibil, să creştem bugetele. Sunt lucruri importante care trebuie realizate în România. Trebuie făcută o analiză reală. Unde suntem şi ce trebuie să facem pe viitor ca să ajungem iar competitivi. Nu vorbiţi de jucători, problemele sunt la conducători şi la antrenori. Eu aşa văd situaţia, mai complexă, mai grea. Nu aşa, simplu: cine-i antrenor, pe cine punem, îl lăudaţi două zile, iar apoi când îl luaţi... Contează mai puţin. Contează dacă România are un proiect şi unde vrem să ajungem. Vrem să devenim cei mai buni sau doar vrem să existăm? Aceasta-i întrebarea mea! Eu aşa sunt. Zic ce gândesc. Dacă vom crede că totul e cu nu, eu zic că am căzut în groapă. Și va fi foarte greu să mai ieşim. Dacă îl luăm pe «da, se poate», încercăm să împingem în altă direcţie“, a arătat liderul Generaţiei de Aur.  <br/> </p>
      <h3>„Nu avem subiectul şi predicatul“</h3>
      <p> <br/>Gică Hagi a mai spus că trebuie schimbată optica şi mers pe lucrurile pozitive. „Toţi oamenii pozitivi, care se uită înainte şi cred în succes, trebuie să iasă în faţă. Dacă spunem «nu putem, am ajuns nu ştiu unde, e greu să ne batem cu nu ştiu cine», atunci deja ţi-ai pus în minte că nu se poate şi nu mai iese. Trebuie să schimbăm total optica şi să mergem pe a fi pozitiv şi a crede, a ne băga presiune, a-ţi plăcea să lucrezi cu presiune. Să câştigi înseamnă că ai presiune. Nu-i uşor. Nu oricine poate s-o facă, s-o zică şi s-o accepte. Nimic nu se face de pe azi pe mâine. Românul e bun, iar istoria ne arată că România a produs numai campioni în sport. Fără un proiect de succes, orice antrenor care va veni la echipa naţională va avea probleme. Zilele acestea, toată lumea s-a întrebat cine-i antrenorul, dar nimeni nu a vorbit de un proiect. Italienii, spaniolii sau germanii au vorbit de proiect, în momentele dificile, pe termen mediu şi lung, nu de azi pe mâine, care e opinie, dezbatere. Aşa, vorbim de pomană. Nu avem subiectul şi predicatul, care înseamnă proiectul. Trebuie să construim o generaţie nouă. Jucători şi echipe, învingătoare, puternice“, a punctat Hagi.   <br/> </p>
      <h3>„Ianis a avut un an foarte bun“</h3>
      <p> <br/>Managerul tehnic al FC Viitorul a făcut referire şi la fiul său, Ianis, transferat dd la echipa constănţeană la campioana Belgiei, Genk. „Ianis are cel mai bun an al lui. Creşte. E unul dintre cei mai buni jucători pe 2019. La echipa de club şi naţională a făcut fantastic, la un turneu final, purtând numărul 10 pe spate. Tricoul l-a câştigat, nu i s-a dat, a demonstrat la nivelul cel mai înalt de performanţă. Apoi s-a transferat, a debutat în Liga Campionilor, a jucat foarte bine cu echipe foarte bune, şi-n ultima lună a mai stat, că era obosit (n.r. râde). Asta e. Dar a avut un an foarte bun. Creşte, e în dezvoltarea lui, e pe drumul cel bun. Normal că un jucător când nu joacă câteva partide e preocupat. Dar atât. În rest, arată bine, toată lumea e fericită cu el, şi cei de la Genk sunt foarte mulţumiţi de el, de progresul lui şi de comportamentul lui. Pentru el s-au întâmplat numai lucruri frumoase în acest an. A fost o perioadă de o lună mai nefericită, îl rest are foarte multe realizări în 2019. Cred că puţini jucători de la noi au avut realizările lui din acest an“, a menţionat Gică Hagi.       <br/> <br/><b>Sursa foto 1: FC Viitorul     </b><br/>      <br/><b>Citeşte şi:</b><br/> <br/><a href="https://www.ziuaconstanta.ro/stiri/sport/cateodata-ca-sa-castigi-trebuie-sa-si-risti-cine-crede-gica-hagi-ca-va-fi-noul-selectionar-al-nationalei-romaniei-dupa-cosmin-contra-705885.html">„Câteodată, ca să câştigi, trebuie să şi rişti“ Cine crede Gică Hagi că va fi noul selecţionar al Naţionalei României, după Cosmin Contra</a><br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/sport/mult-succes-in-continuare-primarul-orasului-ovidiu-george-scupra-prezent-la-evenimentul-de-lansare-a-cartii-campionii-creeaza-campioni-galerie-705937.html"/>
        <a href="https://www.ziuaconstanta.ro/stiri/sport/cateodata-ca-sa-castigi-trebuie-sa-si-risti-cine-crede-gica-hagi-ca-va-fi-noul-selectionar-al-nationalei-romaniei-dupa-cosmin-contra-705885.html"/>
        <a href="https://www.ziuaconstanta.ro/stiri/monden/pe-cine-ati-vedea-sa-joace-rolul-gica-hagi-in-film-iata-ce-a-raspuns-regele-705882.html"/>
        <a href="https://www.ziuaconstanta.ro/stiri/editorial/editorial-zece-ani-de-academia-hagi-si-fc-viitorul-o-poveste-frumoasa-care-a-redat-speranta-705831.html"/>
        <a href="https://www.ziuaconstanta.ro/stiri/sport/aniversare-fc-viitorul-si-academia-hagi-gica-popescu-dorim-sa-devenim-cel-mai-important-club-din-romania-705844.html"/>
        <a href="https://www.ziuaconstanta.ro/stiri/deschidere-editie/simona-halep-si-gica-hagi-printre-sportivii-celebri-din-expozitia-figurilor-de-ceara-nu-lipsesc-nici-messi-sau-ronaldo-galerie-foto-705296.html"/>
        <a href="https://www.ziuaconstanta.ro/stiri/sport/constanta-surprize-din-partea-campionilor-fc-viitorul-si-academia-hagi-sarbatoresc-zece-ani-de-activitate-printr-un-eveniment-inedit-704928.html"/>
        <a href="https://www.ziuaconstanta.ro/stiri/sport/fiecare-meci-va-fi-un-test-gica-hagi-nemultumit-de-inconstanta-fotbalistilor-de-la-fc-viitorul-galerie-foto-704830.html"/>
        <a href="https://www.ziuaconstanta.ro/stiri/sport/louis-munteanu-noul-pusti-minune-de-la-fc-viitorul-o-zi-de-neuitat-la-17-ani-a-marcat-primul-gol-in-liga-1-ce-i-a-spus-hagi-galerie-foto-704274.html"/>
        <a href="https://www.ziuaconstanta.ro/stiri/sport/medalie-pentru-rege-gica-hagi-skandenberg-cu-multiplul-campion-ion-oncescu-la-campionatul-mondial-de-la-constanta-704208.html"/>
        <a href="https://www.ziuaconstanta.ro/stiri/sport/fc-viitorul-louis-munteanu-marcator-la-17-ani-in-liga-1-gica-hagi-ma-bucur-pentru-el-a-aratat-ca-are-o-calitate-incredibila-704182.html"/>
        <a href="https://www.ziuaconstanta.ro/stiri/sport/constanta-se-lanseaza-cartea-campionii-creeaza-campioni-conceputa-de-gica-hagi-704082.html"/>
        <a href="https://www.ziuaconstanta.ro/stiri/sport/eurogolul-contra-lui-dinamo-prima-sa-reusita-in-liga-1-fundasul-radu-boboc-de-la-fc-viitorul-inclus-in-echipa-ideala-a-etapei-a-14-a-703970.html"/>
        <a href="https://www.ziuaconstanta.ro/stiri/sport/era-ceva-fantastic-daca-si-egalam-gica-hagi-a-trimis-pe-teren-tinerii-iar-fc-viitorul-s-a-apropiat-pe-tabela-de-dinamo-galerie-foto-703778.html"/>
        <a href="https://www.ziuaconstanta.ro/stiri/sport/dinamo-fc-viitorul-duminica-la-ovidiu-in-iulie-echipa-lui-hagi-a-castigat-cu-5-0-va-fi-alt-meci-fata-de-cel-din-tur-703598.html"/>
      </related>
    </article>
  </body>
</html>