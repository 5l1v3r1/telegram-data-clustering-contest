<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/rezort-zahranicia-nasilie-na-zenach-je-stale-problemom-aj-v-sr-cl722871.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="REZORT ZAHRANIČIA: Násilie na ženách je stále problémom aj v SR"/>
    <meta property="og:description" content="24hod.sk - REZORT ZAHRANIČIA: Násilie na ženách je stále problémom aj v SR - Násilie na ženách je naďalej aktuálnym problémom aj na Slovensku. Upozorňuje na to Ministerstvo práce, sociálnych vecí a rodiny (MPSVaR) SR pri príležitosti pondelkového ..."/>
  </head>
  <body>
    <article>
      <h1>REZORT ZAHRANIČIA: Násilie na ženách je stále problémom aj v SR</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Násilie na ženách je naďalej aktuálnym problémom aj na Slovensku. Upozorňuje na to Ministerstvo práce, sociálnych vecí a rodiny (MPSVaR) SR pri príležitosti pondelkového ...</b><br/>Bratislava 25. novembra (TASR) - Násilie na ženách je naďalej aktuálnym problémom aj na Slovensku. Upozorňuje na to Ministerstvo práce, sociálnych vecí a rodiny (MPSVaR) SR pri príležitosti pondelkového Medzinárodného dňa eliminácie násilia páchaného na ženách. Minister práce Ján Richter (Smer-SD) pripomína, že bezpečné prostredie ženám nedokážu zabezpečiť iba zákony, polícia a služby, ale podstatná je zmena prístupu celej spoločnosti a každého z nás. TASR o tom informovala Daniela Rodinová z tlačového a komunikačného odboru ministerstva práce.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574700768.'"/>
      </figure>
      <p>Hoci v oblasti prevencie a eliminácie násilia na ženách sme podľa ministerstva urobili v posledných rokoch výrazný pokrok, stále máme rezervy v oblasti špecifických postupov a pomoci obetiam sexuálneho násilia. <i>„Preto sa MPSVaR SR v spolupráci s Inštitútom pre výskum práce a rodiny a v rámci neho zriadeným Koordinačno-metodickým centrom pre prevenciu násilia na ženách rozhodlo venovať v budúcich projektoch špecificky problematike sexuálneho násilia,“</i> uviedol minister.<br/><br/>Podľa výskumu Inštitútu pre výskum práce a rodiny z roku 2017 zažilo sexuálne násilie 4,9 percenta žien na Slovensku, teda asi 100.000 obyvateliek. <i>"Ženy najčastejšie zažívali znásilnenie (38 %), pokus o znásilnenie (42 %), vynútený súhlas so sexom zo strachu (36%) a nútené dotyky na intímnych miestach (35 %)," </i>približuje ministerstvo. K sexuálnemu násiliu najčastejšie došlo za použitia fyzickej sily a vyhrážok.<br/><br/>Páchateľmi sexuálneho násilia v dospelosti boli výlučne muži. Až 88 percent žien páchateľa poznalo. Najčastejšie išlo o bývalých alebo súčasných partnerov žien (38%) alebo známych žien (28%). Desať percent páchateľov tvorili príbuzní. Pomer neznámych páchateľov je rovnaký ako pomer páchateľov z pracoviska ženy - nadriadení, kolegovia (12%). <br/><br/><i>"Oproti tomu sú čísla hlásených a vyšetrených prípadov oveľa nižšie,"</i> konštatuje rezort. Vlani bolo políciou zistených 567 skutkov sexuálneho násilia, z toho 82 percent obetí boli ženy. Špecifickou formou je znásilnenie, ktoré sa podľa slovenského Trestného zákona týka iba žien. Vlani polícia vyšetrovala 99 znásilnení a 67 z nich objasnila. <i>"Tretina znásilnení teda zostáva neobjasnená, nehovoriac o množstve skutkov, ktoré ženy ani neohlásia,"</i> uvádza MPSVaR SR.<br/><br/>Násilie na ženách odmieta aj mimoparlamentné KDH. Dobrá legislatíva a hlavne jej dôsledná aplikácia v praxi, ochrana obetí a komplexné služby, výchova a vzdelávanie o ľudskej dôstojnosti človeka a spoločný postup zainteresovaných sú podľa KDH najdôležitejšie nástroje v boji proti domácemu násiliu. "<i>Obete násilia potrebujú rýchlu, nebyrokratickú pomoc, v prípade ohrozenia na živote aj bezpečné a utajené bývanie</i>," tvrdí. KDH vyhlasuje, že ako parlamentná strana urobí revíziu príslušnej legislatívy, avšak bez "<i>kontroverzných</i>" častí Istanbulského dohovoru, s ktorými hnutie nesúhlasí.<br/><br/>Ministerstvo pripomína, že v prípade potreby je pre ženské obete a všetkých, ktorí chcú pomôcť, zriadená bezplatná nonstop telefonická linka 0800 212 212. Informácie k problematike násilia páchanom na ženách sú k dispozícii na stránke www.zastavmenasilie.sk<br/><br/>OSN vyhlásilo v roku 1999 25. november za Medzinárodný deň eliminácie násilia páchaného na ženách. V tento deň sa začínajú celosvetové aktivity, a to v rámci kampane <i>„16 dní aktivizmu proti násiliu páchanom na ženách“,</i> ktorá potrvá do Medzinárodného dňa ľudských práv (10. 12.). Jej cieľom je upozorniť na skutočnosť, že napriek dlhodobému úsiliu občianskej spoločnosti a medzinárodných i národných inštitúcií je násilie páchané na ženách stále jednou z najrozšírenejších foriem porušovania ich ľudských práv a zásahu do ľudskej dôstojnosti.<br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>