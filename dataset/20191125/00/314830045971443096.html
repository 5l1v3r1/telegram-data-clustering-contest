<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939632/%D8%A7%D9%81%D8%B2%D8%A7%DB%8C%D8%B4-%D9%85%D8%B5%D8%B1%D9%81-%D8%B1%D9%88%D8%B2%D8%A7%D9%86%D9%87-%D8%A8%D9%86%D8%B2%DB%8C%D9%86-%D8%A8%D9%87-%DB%B1%DB%B0%DB%B5-%D9%85%DB%8C%D9%84%DB%8C%D9%88%D9%86-%D9%84%DB%8C%D8%AA%D8%B1"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="افزایش مصرف روزانه بنزین به ۱۰۵ میلیون لیتر"/>
    <meta property="og:description" content="رئیس پلیس راهنمایی و رانندگی ناجا درباره اثر اجرای طرح سهمیه‌بندی بنزین در میزان مصرف گفت: پیش از این مصرف روزانه بنزین در کشور ۹۴ میلیون لیتر بود در صورتی که طی دو روز گذشته این مصرف افزایش یافته و به ۱۰۵ میلیون لیتر در روز رسیده است."/>
  </head>
  <body>
    <article>
      <h1>افزایش مصرف روزانه بنزین به ۱۰۵ میلیون لیتر</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>رئیس پلیس راهنمایی و رانندگی ناجا درباره اثر اجرای طرح سهمیه‌بندی بنزین در میزان مصرف گفت: پیش از این مصرف روزانه بنزین در کشور ۹۴ میلیون لیتر بود در صورتی که طی دو روز گذشته این مصرف افزایش یافته و به ۱۰۵ میلیون لیتر در روز رسیده است.</i>
      </p>
      <figure>
        <img src="https://cdn.tabnak.ir/files/fa/news/1398/9/4/1095425_651.jpg"/>
      </figure>
      <p>رئیس پلیس راهنمایی و رانندگی ناجا درباره اثر اجرای طرح سهمیه‌بندی بنزین در میزان مصرف گفت: پیش از این مصرف روزانه بنزین در کشور ۹۴ میلیون لیتر بود در صورتی که طی دو روز گذشته این مصرف افزایش یافته و به ۱۰۵ میلیون لیتر در روز رسیده است.</p>
      <p>به گزارش تابناک اقتصادی به نقل از ایرنا، سردار سیدکمال هادیانفر در حاشیه نشست تخصصی پلیس راهنمایی و رانندگی ناجا افزود: مدیریت ترافیک، تسهیل و ایمنی تردد و ارائه خدمات مطلوب به کاربران ترافیک از برنامه های اولویت دار پلیس راهنمایی و رانندگی ناجا است که در واقع بر این محورها تمرکز کرده ایم.</p>
      <h3>17 هزار نفر سال 97 بر اثر تصادف جان باختند </h3>
      <p>رئیس پلیس راهنمایی و رانندگی ناجا با اشاره به تعداد جان باختگان تصادفات و مجروحان گفت: متأسفانه سال گذشته بیش از ۱۷ هزار نفر در تصادفات جان خود را از دست دادند و این در حالیست که در این میان ۳۶۵ هزار نفر مجروح و مصدوم شدند، بنابراین همچنان کاهش تصادفات و جان باختگان جاده ای را به عنوان یک رویکرد و اولویت جدی دنبال می کنیم.</p>
      <p>وی ادامه داد: امروز علاوه بر برگزاری نشست سالیانه، افتتاح مرکز همایش های پلیس راهور ناجا، سایت جدید این پلیس و افتتاح گشت های کنترلی را نیز در دستورکار داریم.</p>
      <p>این مقام عالی انتظامی در تشریح کارکرد گشت های کنترلی، گفت: گشت های کنترلی در واقع یکی از رویکردهای جدید این پلیس در راستای کاهش تصادفات است و فعالیت گشت ها بیشتر در مناطق کوهستانی و صعب العبور است، از طرفی امروز ۱۲۰ دستگاه خودرو REW۴ برای نقاط صعب العبور و ۵۰ دستگاه خودرو سراتو در حوزه پلیس نامحسوس به ناوگان خودرویی راهنمایی و رانندگی ناجا اضافه می شود.</p>
      <p>سردار هادیانفر در پاسخ به این سوال که منظور از سایت جدید پلیس راهور چیست؟ پاسخ داد: در واقع این سایت، همان سایت قبلی (www.rahvar۱۲۰.ir) است اما تغییرات فنی و قابلیت های جدیدی بر آن اضافه کرده ایم، تغییر شکل، ظرفیت ها و قابلیت های سایت جدید برای ارائه خدمات بهتر به مردم است.</p>
      <p>رئیس پلیس راهنمایی و رانندگی ناجا در پاسخ به سوالی درباره اینکه آیا اجرای طرح سهمیه بندی بنزین و افزایش قیمت آن می تواند در کاهش تصادفات موثر باشد یا نه گفت: براساس گزارش های دریافتی هنوز کاهش مصرف سوخت با اجرای این طرح در کشور محقق نشده، پیش از این مصرف روزانه بنزین در کشور ۹۴ میلیون لیتر بوده در صورتی که طی دو روز گذشته (پریروز) این مصرف افزایش داشته و به ۱۰۵ میلیون لیتر در روز رسیده است.</p>
      <h3>سهمیه بندی بنزین اثر چندانی بر کاهش تصادفات ندارد </h3>
      <p>وی اضافه کرد: براساس مطالعات و گزارشات، در برهه های پیشین، اجرای طرح سهمیه بندی بنزین و افزایش قیمت آن تقریبا معادل سه درصد در کاهش تصادفات اثربخش بوده و این سه درصد عددی حدود ۵۵۱ نفر است و این اثربخشی محدود به یک دوره زمانی «یک ساله» بوده و بعد از یک سال اثربخشی آن کمتر می شود، در واقع باید بگویم اثربخشی اجرای این طرح در کاهش تصادفات خیلی زیاد نیست و حدود ۲ الی ۳ درصد است.</p>
      <h3>تاکید بر هوشمندسازی پلیس </h3>
      <p>سردار هادیانفر با بیان اینکه ۲۱۷ هزار کیلومتر راه اصلی، فرعی و روستایی در کشور داریم، عنوان کرد: اکنون ۳۴ میلیون وسیله نقلیه در کشور تردد می کنند این در حالیست که می دانیم سه عامل مهم انسان، خودرو و راه در وقوع تصادفات موثر هستند. بنابراین باید با اتخاذ رویکردهای نوین به سمت کاهش تصادفات و جان باختگان جاده ای برویم و راهکار تحقق این مهم «هوشمندسازی پلیس» است.</p>
      <p>وی اضافه کرد: علاوه بر هوشمندسازی پلیس، تحلیل داده ها از روند تصادفات و جان باختگان سال های گذشته می تواند در آسیب شناسی و آینده پژوهی به ما کمک کند.</p>
      <h3>پراید و 405 بیشترین آسیب را در تصادفات دارند</h3>
      <p>این مقام عالی انتظامی در پاسخ به سوالی درباره روند شماره گذاری خودروهای ناایمن در سال آینده عنوان کرد: دو خودرو پراید و ۴۰۵ بیشترین آسیب را در تصادفات دارند. بنابراین طی مذاکرات جدی با مسوولان مربوطه به این نتیجه رسیده ایم که این دو خودرو در سال آینده شماره گذاری نشوند و بطور تحقق این موضوع را دنبال می کنیم و این می طلبد که یک خودروی مناسب و ایمن، جایگزین این دو خودرو شود.</p>
    </article>
  </body>
</html>