<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152880-ukrainskyh-shkoliariv-hochut-navchyty-protystoiaty-rosijskij-propagandi"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T00:25:00+00:00"/>
    <meta property="og:title" content="Українських школярів хочуть навчити протистояти російській пропаганді"/>
    <meta property="og:description" content="Міністр оборони України Андрій Загороднюк переконаний, що вміння протистояти інформаційним атакам потрібно навчати змалку."/>
  </head>
  <body>
    <article>
      <h1>Українських школярів хочуть навчити протистояти російській пропаганді</h1>
      <address>
        <time datetime="2019-11-25T00:25:00+00:00">25 Nov 2019, 00:25</time>
      </address>
      <p>Міністр оборони України <b>Андрій Загороднюк</b> переконаний, що вміння протистояти інформаційним атакам потрібно навчати змалку – таке вміння навіть може викладатися у школах. За його словами, школярів потрібно навчати, як відрізнити правду від неправди.<br/><br/>Нині такий досвід є у Бельгії, де школярі навчаються орієнтуватися в інформаційному просторі, підкреслив Андрій Загороднюк на Міжнародному безпековому форумі у Галіфаксі. Про це повідомляє <a href="https://24tv.ua/ukrayinskih_shkolyariv_mozhut_navchati_protistoyati_rosiyskiy_propagandi_n1238797">24 Канал.</a><br/><br/>Міністр наголосив, що сьогодні Україна є країною, яка не лише протистоїть збройній агресії, а фактично стала й "полем битви” і постійно відбиває атаки – як в інформаційному, так і в кібернетичному просторі.<br/><br/>"Ми постійно вчимося, багато чого знаємо і розуміємо. Ми вже навчилися відбивати такі атаки, але простір постійно розвивається, спонукаючи нас діяти набагато активніше", – підкреслив міністр.<br/><br/>За його словами, багато країн нині інвестують в інформаційну безпеку, але ніколи не можна діяти швидше ніж, ті, хто цілеспрямовано розробляє нові форми ведення інформаційних і кібернетичних війн.<br/><br/>Тому єдиним можливим фактором спротиву є загальні зусилля країн, а також людей, які в них проживають, протистояти таким викликам,<br/>– сказав очільник оборонного відомства.<br/><br/>На думку міністра, це має викладатися у школах, аби змалечку навчати населення, як відрізняти правду від неправди, як перевіряти інформацію і дотримуватися "цифрової гігієни".</p>
    </article>
  </body>
</html>