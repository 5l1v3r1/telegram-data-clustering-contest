<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/usa-odvolali-svojho-velvyslanca-z-juzneho-sudanu-na-konzultacie-cl722960.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="USA odvolali svojho veľvyslanca z Južného Sudánu na konzultácie"/>
    <meta property="og:description" content="24hod.sk - USA odvolali svojho veľvyslanca z Južného Sudánu na konzultácie - Prezident Južného Sudánu Salva Kiir. Foto z archívu."/>
  </head>
  <body>
    <article>
      <h1>USA odvolali svojho veľvyslanca z Južného Sudánu na konzultácie</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Prezident Južného Sudánu Salva Kiir. Foto z archívu.</b><br/>Washington 25. novembra (TASR) - Spojené štáty odvolali svojho veľvyslanca v Južnom Sudáne späť do Washingtonu na konzultácie. Stalo sa tak v čase, keď USA prehodnocujú svoje vzťahy s Južným Sudánom, ktorého lídri oznámili odklad vytvorenia vlády národnej jednoty. Informovala o tom v pondelok agentúra AP s odvolaním sa na oznámenie amerického rezortu diplomacie.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574722339.'"/>
      </figure>
      <p>Prezident Južného Sudánu Salva Kiir a vodca opozície Riek Machar sa dohodli na odklade vytvorenia vlády národnej jednoty o ďalších sto dní, do polovice februára. Títo politickí rivali pôvodne v septembri oznámili, že novú prechodnú vládu vytvoria do 12. novembra. Podľa ich vyjadrení im to znemožnil fakt, že ešte neboli vyriešené niektoré záležitosti týkajúce sa bezpečnosti a vlády.<br/><br/>USA vyjadrili názor, že tento odklad spochybňuje vhodnosť týchto lídrov aj naďalej viesť mierový proces v krajine.<br/><br/>Spojené štáty, ktoré Južnému Sudánu poskytujú značnú humanitárnu pomoc, v minulosti pohrozili sankciami v prípade neschopnosti tamojších lídrov vytvoriť vládu.<br/><br/>Na základe dohody o vzniku prechodnej vlády, ktorú Kiir a Machar spolu s ďalšími opozičnými lídrami podpísali v septembri 2018, sa má Machar vrátiť do funkcie viceprezidenta, ktorú zastával do roku 2013.<br/><br/>Južný Sudán vznikol v atmosfére optimizmu v roku 2011, keď získal nezávislosť od Sudánu.<br/><br/>Rivalita medzi juhosudánskym prezidentom Kiirom a vodcom povstalcov Macharom však vyústila v roku 2013 do občianskej vojny sprevádzanej surovým násilím, znásilňovaním a obavami z etnických čistiek. Počas vojny zahynuli desaťtisíce ľudí a štyri milióny obyvateľov ušli zo svojich domovov. Konflikt zanechal hospodárstvo tejto krajiny s ložiskami ropy v troskách.<br/><br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>