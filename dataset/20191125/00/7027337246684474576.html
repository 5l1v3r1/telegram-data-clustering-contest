<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700251/%DA%A9%D8%B4%D9%81-30-%D8%AA%D9%86-%D9%85%D9%88%D8%A7%D8%AF-%D9%85%D8%AE%D8%AF%D8%B1-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C-%D8%B3%D8%A7%D9%84"/>
    <meta property="og:site_name" content="عصر ايران"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="کشف 30 تن مواد مخدر در خراسان جنوبی از ابتدای سال"/>
    <meta property="og:description" content="جانشین فرمانده انتظامی خراسان جنوبی از کشف ۳۰ تن انواع مواد مخدر در ۸ ماهه امسال در استان خبر داد."/>
  </head>
  <body>
    <article>
      <h1>کشف 30 تن مواد مخدر در خراسان جنوبی از ابتدای سال</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/4/1040960_175.jpg"/>
      </figure>
      <p>جانشین فرمانده انتظامی خراسان جنوبی از کشف ۳۰ تن انواع مواد مخدر در ۸ ماهه امسال در استان خبر داد.</p>
      <p>به گزارش خبرگزاری تسنیم از بیرجند، سرهنگ سعید دادگر شامگاه دوشنبه در شورای هماهنگی مبارزه با مواد مخدر استان اظهار کرد: در 8 ماهه امسال بیش از 30 تن انواع مواد مخدر در خراسان جنوبی کشف شده است که سهم فرماندهی انتظامی استان از این میزان 29.5 میلیون تن بوده است.</p>
      <p>وی با بیان اینکه از این میزان 21 تن تریاک بوده است، افزود: در این رابطه 909 دستگاه خودرو نیز توقیف شده است.</p>
      <p>جانشین فرمانده انتظامی خراسان جنوبی از تشکیل 3 هزار و 300 پرونده در این رابطه نیز خبر داد و بیان کرد: این تعداد پرونده به مراجع قضایی ارجاع شده است.</p>
      <p>دادگر با بیان اینکه کشفیات مواد مخدر نسبت به سال گذشته 30 درصد افزایش یافته است، گفت: استان خراسان جنوبی استان برتر در حوزه مقابله ای است.</p>
      <p>وی از امحای 5 هزار و 167 بوته خشخاش نیز از ابتدای امسال در استان خبر داد و افزود: این خشخاش‌ها بیشتر در شهرستان‌های خوسف، طبس، نهبندان و قاین بوده است.</p>
      <p>جانشین فرمانده انتظامی خراسان جنوبی با اشاره به اینکه 25 درصد اراضی شهرستان‌های خوسف و درمیان زیر کشت شاهدانه است، ادامه داد: برای جایگزین کردن کشت شاهدانه و کاهش آن دچار مشکلاتی هستیم که باید پیگیری و رفع شود.</p>
      <p>دادگر از افزایش چشمگیر کشفیات شیشه در سال جاری خبر داد و گفت: امسال یک تن و 193 تن شیشه در استان کشف شده است.<br/>وی با بیان اینکه مصرف شیشه به خاطر سبک بودن، بدون بو بودن و بحث اقتصادی به شدت در حال افزایش است، افزود: باید برای حل این موضوع تدابیر لازم اندیشیده شود‌.</p>
      <p>
        <b>فعالیت 86 مرکز درمان اعتیاد در استان</b>
      </p>
      <p>معاون بهداشتی دانشگاه علوم پزشکی بیرجند نیز تعداد مراکز درمان در بحث اعتیاد را 86 مرکز فعال اعلام و بیان کرد: ازاین تعداد 7 کمپ، یک پناهگاه، 2 مرکز مشاوره، 5 بخش بستری و 65 بخش ال.ان.تی است این 65 مرکز در تمام شهرستان‌های استان فعال است.</p>
      <p>کامبیز مهدی‌زاده از تحت پوشش بودن 14 هزار و 185 نفر معتاد در این مراکز خبر داد و بیان کرد: در سال گذشته هزار و 267 نفر از سوی مقامات قضایی در این مراکز پذیرش و درمان شدند.</p>
      <p>وی ادامه داد: در هشت ماهه سال 98 نیز 227 نفر از طرف مراکز قضایی در این مراکز پذیرش و در حال درمان هستند.</p>
      <p>معاون بهداشتی دانشگاه علوم پزشکی بیرجند افزود: امسال مجموع دستگاه‌هایی که در بخش درمان اعتیاد تفاهم‌نامه داشتند بالغ بر یک میلیارد و 330 میلیون تومان تفاهمنامه بوده که روند پرداخت اعتبارات نیز مناسب بوده است.</p>
      <p>مهدی‌زاده از 130 مورد نظارت بر این مراکز نیز در سال جاری خبر داد و بیان کرد: تعداد معتادان متهاجر در استان نیز 356 نفر است.<br/>وی عدم پوشش بیمه‌ای در مراکز درمانی اعتیاد را یکی از مشکلات این مراکز عنوان کرد و گفت: در سال 99 قرار است این مشکل برطرف شود.</p>
      <p>
        <b>درمان 90 کودک معتاد در استان</b>
      </p>
      <p>معاون بهداشتی دانشگاه علوم پزشکی بیرجند از درمان 90 کودک معتاد نیز از ابتدای امسال خبر داد و یادآور شد: 20 دانش‌آموز معتاد نیز شناسایی و به مراکز درمان ارجاع شده اند.</p>
      <p>سید مصطفی حسینی نماینده سمن‌های استان نیز گفت: استان خراسان جنوبی اولین استانی است که طرح یاری‌گران زندگی را بومی سازی کرده است.</p>
      <p>وی افزود: از موضوعات این طرح این است که اجتماعی بوده و بستری برای اقدامات پیشگیرانه در جامعه است.</p>
      <p>حسینی یکی از مهمترین موضوعات در این طرح را اطلس اعتیاد عنوان و بیان کرد: باید اطلس اعتیاد را در استان کلید بزنیم که 27 مورد از شاخه‌های اطلس اعتیاد تاکنون احصا شده است.</p>
      <p>وی افزود: در طرح یاری‌گران زندگی 45 هزار و 320 نفر ساعت در مجموع برنامه تدارک دیده شده که این طرح با اولویت در اختیار سازمان‌های مردم نهاد قرار خواهد گرفت.</p>
      <p>نماینده سمن‌های استان با بیان اینکه هماهنگی بین بخشی در استان ما کمتر است که باید صورت بگیرد، عنوان کرد: طرح یاری‌گران زندگی ظرفیت اجرای آن در خراسان جنوبی وجود دارد که نقاط ضعف آن باید برطرف شود.</p>
      <p>حسینی افزود: در حوزه اشتغال و صیانت از معتادان بهبود یافته در استان نیز ظرفیت‌های خوبی وجود دارد که حرفه آموزی، ایجاد اشتغال و توانمندسازی در راستای اجرای این طرح در دستور کار است.</p>
      <p>وی یادآور شد: 20 دستگاه شناسایی شدند که ما را باید در این طرح یاری کند و طرح اطلس اعتیاد نیز با همکاری چهار تشکل اجتماعی اجرایی می‌شود.</p>
    </article>
  </body>
</html>