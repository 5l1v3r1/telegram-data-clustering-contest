<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743412"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T00:02:00+00:00"/>
    <meta property="og:title" content="ลุ้นศาลตัดสิน&quot;คดีฟอกเงิน&quot; เชื่อ&quot;โอ๊ค&quot;มาฟังด้วยตัวเอง"/>
    <meta property="og:description" content="ศาลอาญาคดีทุจริตและประพฤติมิชอบกลาง นัดอ่านคำพิพากษา คดีฟอกเงินกู้ธนาคารกรุงไทย จำกัด (มหาชน) แหล่งข่าวยันโอ๊คยังอยู่ในประเทศไทย เชื่อมาฟังคำตัดสินด้วยตัวเอง"/>
  </head>
  <body>
    <article>
      <h1>ลุ้นศาลตัดสิน"คดีฟอกเงิน" เชื่อ"โอ๊ค"มาฟังด้วยตัวเอง</h1>
      <address>
        <time datetime="2019-11-25T00:02:00+00:00">25 Nov 2019, 00:02</time>
      </address>
      <p>
        <b>ศาลอาญาคดีทุจริตและประพฤติมิชอบกลาง นัดอ่านคำพิพากษา คดีฟอกเงินกู้ธนาคารกรุงไทย จำกัด (มหาชน) แหล่งข่าวยันโอ๊คยังอยู่ในประเทศไทย เชื่อมาฟังคำตัดสินด้วยตัวเอง</b>
      </p>
      <p>เมื่อวันที่ 25 พ.ย. ผู้สื่อข่าวรายงานว่า ในวันนี้ ศาลอาญาคดีทุจริตและประพฤติมิชอบกลาง จะมีการนัดอ่านคำพิพากษาเวลา 10.00 น. ในคดีฟอกเงินกู้ธนาคารกรุงไทย จำกัด (มหาชน) โดยคณะกรรมการฝ่ายคดีพิเศษ 4 เป็นโจทก์ฟ้องนายพานทองแท้ ชินวัตร ความผิดฐานร่วมกันฟอกเงิน และสมคบการฟอกเงิน ตามพระราชบัญญัติป้องกันและปราบปรามการฟอกเงิน พ.ศ.2542 มาตรา 5 9 และ 60 และพระราชบัญญัติป้องกันและปราบปรามการฟอกเงินฉบับที่ 5 พ.ศ.2558 มาตรา 10 ประกอบประมวลกฎหมายอาญามาตรา 83 และ 91<br/><br/>ทั้งนี้สืบเนื่องจากกรณีที่ นายพานทองแท้ รับโอนเงินเป็นเช็คจำนวน 10 ล้านบาท เข้าบัญชีโดยเงินนั้นเป็นส่วนหนึ่งของการกระทำจากการทุจริตปล่อยเงินกู้สินเชื่อระหว่างธนาคารกรุงไทยกับกลุ่มกฤษดามหานคร ที่มีนายวิชัย กฤษดาธานนท์ อายุ 80 ปี ผู้บริหารกฤษดามหานคร กับนายรัชฎา กฤษดาธานนท์ อายุ 53 ปีบุตรชาย และอดีตคณะผู้บริหารธนาคารกรุงไทยตกเป็นจำเลย คดีของศาลฎีกาแผนกคดีอาญาของผู้ดำรงตำแหน่งทางการเมือง คดีดังกล่าวศาลมีคำพิพากษาถึงที่สุดแล้วให้จำคุกนายวิชัยและนายรัชฎา บุตรชายคนละ 12 ปี นอกจากนี้นายวิชัย นายรัชฎา และกลุ่มอดีตกรรมการบริษัทเอกชนในเครือกฤษดารวม 6 คน ยังถูกอัยการยื่นฟ้องความผิดฐานฟอกเงินการปล่อยกู้ดังกล่าวต่อศาลอาญาทุจริตและประพฤติมิชอบด้วย<br/><br/>ขณะที่ นายพานทองแท้ จำเลย ให้การปฏิเสธว่า ไม่ได้กระทำความผิดตามฟ้อง เงินจำนวน 10 ล้านบาทที่โอนเข้าบัญชีเป็นการร่วมลงทุนธุรกิจรถซุปเปอร์คาร์กับนายรัชฎา ที่ผ่านมาศาลไต่สวนพยานโจทก์และจำเลยแล้วเสร็จจึงได้มีคำพิพากษาดังกล่าว อย่างไรก็ตาม  นายพานทองแท้ เคยกว่าไว้ว่า ตัวเองคาดหวังกับสิ่งที่ให้การในชั้นศาล เพื่อให้คำตัดสินออกมาดีที่สุด และจะเข้าฟังคำพิพากษาคดีนี้ด้วยตนเอง<br/><br/>ด้านแหล่งข่าวใกล้ชิด นายพานทองแท้ ระบุว่า นายพานทองแท้ยังอยู่ในประเทศไทย ไม่ได้หนีไปต่างประเทศอย่างที่มีกระแสข่าว ล่าสุดเมื่อสัปดาห์ที่ผ่านมา นายพานทองแท้ ยังเดินทางไปร่วมงานเลี้ยงฉลองครบรอบวันเกิดของคุณหญิงพจมาน ดามาพงศ์ มารดา พร้อม น.ส.พินทองทา และน.ส.แพทองธาร ชินวัตร และเครือญาติ ซึ่งเชื่อว่าในวันที่ 25 พ.ย. นายพานทองแท้ จะเดินทางไปฟังคำตัดสินด้วยตัวเอง.</p>
    </article>
  </body>
</html>