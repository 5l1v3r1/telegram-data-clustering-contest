<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/motori/news-motori/2019/11/25-63803613/mercedes_glb_sale_l_attesa_per_il_suv_compatto/"/>
    <meta property="og:site_name" content="Tuttosport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Mercedes GLB, sale l'attesa per il SUV compatto"/>
    <meta property="og:description" content="Per il nuovo GLB bisognerà attendere ancora qualche mese, probabilmente a marzo, per vederlo nelle nostre concessionarie, causa ritardi nella fabbrica messicana di Aguascalientes"/>
  </head>
  <body>
    <article>
      <h1>Mercedes GLB, sale l'attesa per il SUV compatto</h1>
      <h2>Per il nuovo GLB bisognerà attendere ancora qualche mese, probabilmente a marzo, per vederlo nelle nostre concessionarie, causa ritardi nella fabbrica messicana di Aguascalientes</h2>
      <address><time datetime="2019-11-25T00:00:00+00:00">25 Nov 2019</time> by <a rel="author"> Pasquale Di Santillo</a></address>
      <p>Alla guerra dei centimetri, <b>Mercedes</b> ne toglie tre per inserire un altro SUV nella sua già vasta gamma, l’ottavo figlio di una famiglia sconfinata<b> (e 7 milioni di pezzi venduti)</b>, quel GLB tanto atteso e per il quale bisognerà… attendere ancora qualche mese, <b>probabilmente a marzo, per vederlo nelle nostre concessionarie</b>, causa ritardi nella fabbrica messicana di Aguascalientes che lo produce a livello globale insieme a quella cinese di Pechino.</p>
      <p>A Stoccarda continuano a chiamarlo <b>SUV compatto</b>, nonostante di compatto abbia in realtà la piattaforma dalla quale nasce, cioè<b> quella della Classe B.</b> Con i suoi 4,63 metri di lunghezza, GLB è più corto appunto di 3 centimetri rispetto al <a href="https://www.tuttosport.com/news/motori/prove/2019/06/12-57908685/mercedes_glc_il_test_off-road_foto_e_video/">fratello maggiore GLC</a>. Ma, a differenza degli altri componenti della famiglia allargata della Stella, è il primo che, a richiesta, offre la <b>disponibilità dei 7 posti</b>, anche se i passeggeri dell’ultima fila è meglio non superino i 168 cm di altezza.</p>
      <p>
        <a href="https://www.tuttosport.com/news/motori/news-motori/2019/06/11-57896298/nuova_mercedes_glb_il_suv_compatto_e_a_sette_posti/">Mercedes GLB, il nuovo SUV compatto della Stella</a>
      </p>
      <h3>Da record</h3>
      <p>In realtà non è certo lo spazio quello che manca a GLB che <b>con i suoi 2,829 metri conquista il record</b> del passo nel settore dei SUV compatti, come quello del segmento per lo spazio per la testa nella prima fila di sedili (1.069 millimetri), per non parlare della<b> grande comodità della seconda fila di sedili</b> nella versione cinque posti (967 mm per le gambe) e del bagagliaio che varia la sua capacità da 570 a 1.805 litri.</p>
      <p>Ma al netto dei numeri, quello che colpisce di questa vettura è la sua <b>anima multifunzione</b>, capace di soddisfare le esigenze della famiglia e quella del divertimento, inteso come offroad. Eh già perchè tutto il design è orientato proprio in questo senso: proporzioni importanti, sbalzi corti, alternati a superfici lisce congiunte bene con tutto il resto della vettura, che aggiunte a qualità dinamiche davvero notevoli creano di fatto una macchina capace davvero di camminare ovunque e in ogni condizione. Grazie anche alla <b>trazione integrale 4Matic (a richiesta)</b> con ripartizione variabile della coppia gestibile attraverso l’interruttore dynamic select.</p>
      <p>Dal punto di vista tecnologico spicca sempre il <b>sistema di interfaccia MBUX</b> con due display da 7” (a richiesta da 10.25”). In più ha radar e telecamere che consentono alla macchina di vedere fino a 500 metri davanti a se.</p>
      <figure>
        <a href="https://www.tuttosport.com/foto/motori/news-motori/2019/09/20-61363243/mercedes-amg_glb_53_4matic_al_salone_di_francoforte_2019_le_immagini/">
          <img src="https://cdn.tuttosport.com/images/2019/09/20/163006728-b8dc5f47-91b6-4efc-ae71-c2bf8d90c7d0.jpg"/>
        </a>
        <figcaption>Mercedes-AMG GLB 53 4Matic al Salone di Francoforte 2019: le immagini<br/><a href="https://www.tuttosport.com/foto/motori/news-motori/2019/09/20-61363243/mercedes-amg_glb_53_4matic_al_salone_di_francoforte_2019_le_immagini/">Guarda la gallery</a></figcaption>
      </figure>
      <h3>I motori</h3>
      <p>Le <b>motorizzazioni vanno dal 2 litri (200d e 220d) da 116, 150 e 190 cv turbodiesel (4Matic per gli ultimi due)</b>; e due benzina l’1.4163 cv e il 2.5 da 224 cv. Infine il 35 AMG 2 litri turbo benzina da 306 cv. <b>Per i Diesel</b> c’è l’introduzione del due litri OM654q che ha già superato tutti i test per le emissioni e l’omologazione 6d, grazie al post trattamento dei gas di scarico. Perchè sia chiaro, da queste parti<b> la resistenza del Diesel non conosce soste</b>, con buona pace dell’elettrificazione. Perchè il confronto tra queste due filosofie e tecnologie motoristiche ormai è di alto livello, anche se qualcuno continua a far finta di non accorgersene. </p>
      <related>
        <a href="https://www.tuttosport.com/archivio/motori/news-motori"/>
        <a href="https://www.tuttosport.com/news/motori/news-motori/2019/11/14-63380656/mustang_mach-e_il_suv_elettrico_ispirato_alla_pony_car/?related_news"/>
        <a href="https://www.tuttosport.com/news/motori/news-motori/2019/11/12-63330301/mercedes-maybach_in_cina_l_esordio_del_suv/?related_news"/>
        <a href="https://www.tuttosport.com/news/motori/news-motori/2019/11/07-63134030/aston_martin_dbx_svela_il_prezzo_e_gli_interni/?related_news"/>
        <a href="https://www.tuttosport.com/news/motori/news-motori/2019/10/28-62760345/cupra_ateca_limited_edition_il_suv_si_rinnova/?related_news"/>
      </related>
    </article>
  </body>
</html>