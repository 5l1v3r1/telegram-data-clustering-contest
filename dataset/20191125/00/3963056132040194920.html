<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/pay/edicola/luca_sacchi_omicidio_papa_anstasia_roma_oggi_ultime_notizie-4884047.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Delitto Sacchi, il papà di Luca: «Anastasia nasconde qualcosa»"/>
    <meta property="og:description" content="Il tempo si è fermato mentre i giorni corrono via veloci e lui, Alfonso Sacchi, è rimasto immobile: «Perché mio figlio è stato ammazzato?». Un mese fa, ormai,..."/>
  </head>
  <body>
    <article>
      <h1>Delitto Sacchi, il papà di Luca: «Anastasia nasconde qualcosa»</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Camilla Mozzetti</a></address>
      <p>Il tempo si è fermato mentre i giorni corrono via veloci e lui, Alfonso Sacchi, è rimasto immobile: «Perché mio figlio è stato ammazzato?». Un mese fa, ormai, dal proiettile di un revolver calibro 38 esploso alla nuca. Se lo domanda di giorno, appena apre gli occhi, di notte quando prova a riposarsi. Ma non c’è alcun ristoro. Nulla che possa mitigare il suo dolore e acquietare l’animo di un padre che sembra quello di un animale chiuso in gabbia. Lui sa che c’è una vittima – suo figlio Luca – e un carnefice – Valerio Del Grosso, pasticcere 21enne di Casal Monastero – che ha premuto il grilletto.</p>
      <p>
        <a href="https://www.ilmessaggero.it/roma/news/luca_sacchi_omicidio_anastasia_princi_auto_roma_ultime_notizie-4880293.html">Luca Sacchi, il giallo di Princi: spostò l'auto di Anastasia dopo lo sparo</a>
        <br/>
        <a href="https://www.ilmessaggero.it/pay/edicola/luca_sacchi_omicidio_roma_indagini_ultime_notizie_news-4877968.html">Omicidio Luca Sacchi, gli avvocati: «Ucciso perché sapeva qualcosa»</a>
        <br/>
        <a href="https://www.ilmessaggero.it/roma/news/luca_sacchi_omicidio_padre_mamma_anastasia_sogno_oggi_ultime_notizie-4877839.html">Omicidio Luca Sacchi, il papà: «Anastasia deve parlare. Ho sognato Luca, mi ha detto che mamma non deve più piangere»</a>
      </p>
      <p>Ma le dicotomie non bastano a spiegare l’assurdità di una tragedia consumata in una Roma che, la sera del 23 ottobre scorso, odorava ancora di estate.<br/>Ad Alfonso Sacchi non basta una sola verità, che è quella oggettiva, con due ragazzi appena ventenni – Del Grosso e il suo complice Paolo Pirino –, rinchiusi in carcere con l’accusa di omicidio. Vuole sapere il perché Luca è morto. Non basta dire che è accaduto. Ci sono persone che erano lì e che sono rimaste in silenzio. Ragazzi che, stando alle indagini, si sono comportati in modo «anomalo». E non erano dei passanti o degli emeriti sconosciuti. C’era Anastasia, la fidanzata di Luca, nel cui zainetto, secondo gli intermediari di Del Grosso, c’era il denaro per acquistare marijuana o cocaina e «che forse nasconde qualcosa», dice papà Alfonso.</p>
      <p>E Giovanni Princi ex compagno di scuola del figlio «che se fosse stato un amico si sarebbe dovuto comportare diversamente». Non punta il dito e non cerca dei colpevoli morali. Vuole solo sapere se suo figlio, il suo «orgoglio», è morto – come pensa – da innocente o se invece era coinvolto in una presunta trattativa per l’acquisto di una partita di droga. Ma nessuno finora lo ha aiutato a capire.</p>
      <p>Signor Alfonso un mese fa suo figlio Luca veniva ucciso da un colpo di revolver alla testa. Il suo assassino e il complice sono in carcere ma lei cerca ancora delle risposte. <br/>«Certo, è normale, ci sono troppi lati oscuri».</p>
      <p>Anastasia, che lei considerava una figlia, non ha mai spiegato puntualmente cosa è accaduto quella sera del 23 ottobre di fronte al “John Cabot” pub. Crede stia nascondendo qualcosa?<br/>«Probabilmente sì, visti i suoi comportamenti».</p>
      <p>Dietro l’omicidio di Luca si è scoperta una trattativa per l’acquisto di droga pilotata forse da un amico di suo figlio: Giovanni Princi. Cosa sa e cosa pensa di questo ragazzo?<br/>«Vorrei saperlo anche io cosa è successo. Riguardo Princi, penso che un amico si sarebbe comportato diversamente. L’amicizia è un’altra cosa».</p>
      <p>È emerso che Princi abbia spostato, dopo il ferimento di Luca, l’auto di Anastasia. Secondo lei perché lo ha fatto?<br/>«Probabilmente doveva nascondere qualcosa, è l’unica spiegazione. Anche perché, in quel contesto, avrebbe dovuto pensare a Luca e non a spostare una macchina».</p>
      <p>Quella sera lei stesso aveva fatto un’iniezione di antidolorifico a suo figlio per il mal di schiena. Poi Luca è uscito dopo aver ricevuto una telefonata. Lei era a lavoro, sua moglie cosa le disse?<br/>«Che sarebbe tornato da lì a poco. Ogni tanto lui ed Anastasia prima di pranzo o cena si vedevano per un aperitivo».</p>
      <p>Nelle ultime settimane avevate percepito qualcosa, lei o sua moglie, che vi aveva insospettito? Un cambio di atteggiamento di Luca verso Anastasia, ad esempio, o un suo particolare nervosismo?<br/>«Forse un atteggiamento più distaccato si era avvertito, ma più che altro nei nostri confronti».</p>
      <p>Si dice che i genitori sappiano leggere negli sguardi dei figli la verità e la menzogna. Chi era Luca ai suoi occhi?<br/>«Il mio orgoglio».</p>
      <p>La madre di Valerio Del Grosso si è scusata, ha denunciato il figlio. Lei crede nel perdono?<br/>«No».<br/> </p>
      <footer>Ultimo aggiornamento: 17:10<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/fotogallery/roma/luca_sacchi_funerali_roma_oggi_ultime_notizie-4845359.html"/>
        <a href="https://www.ilmessaggero.it/roma/news/luca_sacchi_omicidio_anastasia_princi_auto_roma_ultime_notizie-4880293.html"/>
        <a href="https://www.ilmessaggero.it/pay/edicola/luca_sacchi_omicidio_roma_indagini_ultime_notizie_news-4877968.html"/>
        <a href="https://www.ilmessaggero.it/roma/news/luca_sacchi_omicidio_padre_mamma_anastasia_sogno_oggi_ultime_notizie-4877839.html"/>
        <a href="https://www.ilmessaggero.it/roma/news/luca_sacchi_ultime_notizie_news_anastasia-4874923.html"/>
        <a href="https://www.ilmessaggero.it/roma/news/luca_sacchi_ultime_notizie_roma_anastasia_zaino_soldi-4864397.html"/>
        <a href="https://www.ilmessaggero.it/pay/edicola/luca_sacchi_omicidio_inchiesta_roma_oggi_ultime_notizie-4860774.html"/>
        <a href="https://www.ilmessaggero.it/roma/news/omicidio_sacchi_anastasia-4885738.html"/>
      </related>
    </article>
  </body>
</html>