<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939606/%D8%AA%D8%B1%D8%A7%D9%85%D9%BE-%D8%AC%D8%A7%D9%86%D8%B4%DB%8C%D9%86-%D9%85%D8%B3%D8%A6%D9%88%D9%84-%D8%A7%D8%B1%D8%B4%D8%AF-%D8%A7%D8%AE%D8%B1%D8%A7%D8%AC%DB%8C-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%B1%D8%A7-%D9%85%D8%B9%D8%B1%D9%81%DB%8C-%DA%A9%D8%B1%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ترامپ جانشین مسئول ارشد اخراجی نیروی دریایی را معرفی کرد"/>
    <meta property="og:description" content="در پی اقدام وزیر دفاع آمریکا در اخراج مقام ارشد غیرنظامی نیروی دریایی این کشور، دونالد ترامپ جانشین وی را معرفی کرد."/>
  </head>
  <body>
    <article>
      <h1>ترامپ جانشین مسئول ارشد اخراجی نیروی دریایی را معرفی کرد</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>در پی اقدام وزیر دفاع آمریکا در اخراج مقام ارشد غیرنظامی نیروی دریایی این کشور، دونالد ترامپ جانشین وی را معرفی کرد.</i>
      </p>
      <p>در پی اقدام وزیر دفاع آمریکا در اخراج مقام ارشد غیرنظامی نیروی دریایی این کشور، دونالد ترامپ جانشین وی را معرفی کرد.</p>
      <p>به گزارش ایسنا، به نقل از پایگاه هیل، مارک اسپر، وزیر دفاع آمریکا اقدام به اخراج ریچارد اسپنسر، مقام ارشد غیرنظامی نیروی دریایی در ارتباط با پرونده یک کماندوی این نیرو که به علت ارتکاب تخلفاتی در عراق محکوم شده و بعدا مورد عفو ریاست جمهوری قرار گرفت، کرده است.  </p>
      <p>دونالد ترامپ، رئیس جمهور آمریکا در پی اخراج اسپنسر، در توئیتی اعلام کرد، کنت برَتوِیت، فرستاده فعلی آمریکا به نروژ و از دریاداران بازنشسته نیروی دریایی را به عنوان جانشین اسپنر در این سمت معرفی می‌کند.</p>
      <p>ترامپ در این توئیت نوشت:"کنت وظیفه‌اش را به شکلی برجسته انجام خواهد داد."</p>
      <p>مارک اسپر هم چند ساعت قبل از آن از معرفی کنت برتویت به عنوان مقام ارشد غیرنظامی جدید نیروی دریایی به جای اسپنسر خبر داده بود.</p>
      <p>ادوارد گلگر، یک سرباز نیروی دریایی آمریکا است که متهم به ارتکاب جرایم جنگی در سال 2017 شده و تنزل درجه پیدا کرد.</p>
      <p>یک سخنگوی پنتاگون در بیانیه ای اعلام کرده بود، اسپنسر به صورت خصوصی و بدون آن که به مارک اسپر از قبل خبر داده باشد، به کاخ سفید پیشنهاد داده بود گلگر اجازه بازنشسته شدن با درجه فعلی‌اش و بدون از دست دادن جایگاه خود به عنوان یک کماندوی ویژه نیروی دریایی را پیدا کند.</p>
      <p>اسپر و ژنرال مارک میلی، رئیس ستاد مشترک ارتش آمریکا چند روز پیش بعد از آنکه دونالد ترامپ پیشنهاد خصوصی اسپنسر به کاخ سفید را افشا کرد، از مطرح شدن این پیشنهاد مطلع شدند.</p>
      <p>اسپنسر در بیانیه‌ خود برای اعلام استعفایش، اشاره‌ای به پرونده گلگر به عنوان دلیل استعفای خود نکرد اما صرفا گفت "دیگر تفاهمی با فرمانده کل قوا ندارد."</p>
      <p>ترامپ چند وقت پیش در پرونده‌های چند نظامی محکوم شده آمریکایی به اتهام جنایات جنگی مداخله و آنها را مورد عفو قرار داد.</p>
      <p>ترامپ ابتدا متیو گلستاین را که سال آینده میلادی قرار بود به اتهام قتل محاکمه شود به همراه کلینت لورنس که در سال 2013 از بابت قتل دو مرد غیرمسلح در افغانستان محکوم شناخته شده بود مورد عفو قرار داد و در ادامه ادوارد گلگر را بعد از تبرئه شدن از بابت اتهام قتل و پس از آنکه که تنزل درجه یافته بود به درجه قبلی خود به عنوان کماندوی نیروی ویژه بازگرداند.</p>
      <p>گلگر بعد از آن درگیر این پرونده شد که با جسد یک شبه‌نظامی کشته شده در جریان ماموریت استقرارش در سال 2017 در عراق عکس انداخت و در این پرونده به سبب با چاقو کشتن این اسیر دست بسته، با اتهام قتل روبرو اما بعدا از این اتهام تبرئه شد.</p>
    </article>
  </body>
</html>