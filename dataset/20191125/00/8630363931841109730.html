<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://golossokal.com.ua/zgadajemo/23-listopada-v-sokali-vshanyvali-pam-iat-jertv-golodomoriv.html"/>
    <meta property="og:site_name" content="Голос Сокальщини - новини Сокаля, Червонограда"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="23 листопада в Сокалі вшанували пам’ять жертв голодоморів"/>
    <meta property="og:description" content="Традиційно, в четверту неділю листопада Україна вшановує пам’ять жертв геноциду українського народу...."/>
  </head>
  <body>
    <article>
      <h1>23 листопада в Сокалі вшанували пам’ять жертв голодоморів</h1>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://golossokal.com.ua/author/zhovkivchka" target="_blank">Андрій Гаврилюк</a></address>
      <p>Традиційно, в четверту неділю листопада Україна вшановує пам’ять жертв геноциду українського народу. Як і кожного року, цього дня, 23 листопада,  громада Сокаля зібралась біля церкви святих апостолів Петра і Павла, щоб жалобною процесією пройти до колишньої катівні НКВД, де зараз знаходиться абонентський відділ газового управління і там згадала ці страшні події, які вбили мільйони українців.</p>
      <p>У поминальному заході взяли участь священнослужителі різних конфесій, голова Сокальської районної ради Микола Пасько, заступник голови Сокальської райради Василь Бойко, районні депутати, представники громадських та політичних організацій. Серед людей, які прийшли на жалобне віче багато було школярів, які тримали в руках запалені лампадки. Кожен виступаючий звертався до молоді, яка повинна вчити і знати нашу історію, страшну ціну, яку заплатив і досі платити український народ за незалежність України і не залишитись байдужими до трагедії, яка спіткала українців в 1932-1933 роках.</p>
      <p>Розпочалось віче із панахиди, далі із промовою виступив митрофорний протоієрей, отець Ярослав Кащук. Він згадав  про реакцію закордонної спільноти на Голодомор, як духовенство, зокрема митрополит Андрей Шептицький, одні з перших почали говорити про голод в Україні: <i>«Історія повторюється. Як в далеких 30-тих роках минулого століття ворог заперечував загибель українців від голоду, так і сьогодні, коли на Сході України йде війна і гинуть наші воїни, ворог знову каже, що це неправда».</i></p>
      <p>Голодомор 1932-1933 років охопив центральні та східні регіони України. Галичани  не ставились до цих подій байдуже і не стояли осторонь. Як розповів почесний голова братства вояків ОУН-УПА Михайло Куцяба, Організація Українських Націоналістів здійснила атентат (замах на вбивство) на начальника канцелярії радянського консульства у Львові Олексія Майлова.  Це складне випробування випало на долю молодого націоналіста 18-річного Миколу Лемика. Виконавши складне завдання, він на судовому процесі засудив дії радянської влади проти українського народу. Таким чином, вчинок Миколи Лемика призвів до широкого розголосу серед світової громадського про голодомор на Україні.</p>
      <p>До слова запросили голову Сокальської районної ради Миколу Паська. Очільник району нагадав присутнім скільки українців були позбавлені волі через закон «Про три колоски». Коли за кілька зернин принесених з поля, людину могли відправити у тюрму. Результати цього терору ми особливо відчуваємо на  сході України. Коли голод знищив там українське селянство, на цих землях оселились люди, які вважають українців ворогами. Тому Микола Пасько звернувся до дітей із закликом: вчити українську історію, українську мову, читати українських письменників. «<i>Ми повинні думати, знати, не забувати про ті страшні події. В іншому випадку – голодомор, можливо інший спосіб, але повторитись.  У нас сьогодні йде війна, а ми обираємо людей, які дозволяють собі насміхатись з України, з Героїв Майдану, які планують дозволити під час війни, продавати українську землю. Я хочу нагадати політикам, що під час війни землю не продають, а її боронять».</i></p>
      <p>На завершення жалобного віча присутні запалили лампадки та приєднались до всеукраїнської хвилини мовчання.</p>
      <slideshow>
        <figure>
          <img src="https://golossokal.com.ua/wp-content/uploads/2019/11/2feea4e0301f0b563868d6e41484f439.jpg"/>
        </figure>
        <figure>
          <img src="https://golossokal.com.ua/wp-content/uploads/2019/11/5959c2dec0d2f8f40ad80ddf40f368ea.jpg"/>
        </figure>
        <figure>
          <img src="https://golossokal.com.ua/wp-content/uploads/2019/11/c2a5f66fddad2f1e6c705f8bc3096ffc.jpg"/>
        </figure>
        <figure>
          <img src="https://golossokal.com.ua/wp-content/uploads/2019/11/82ebb078cf64ec450cfa71dffc9e24dd.jpg"/>
        </figure>
        <figure>
          <img src="https://golossokal.com.ua/wp-content/uploads/2019/11/a4b43d3675431e1e9c011a08f04999f0.jpg"/>
        </figure>
        <figure>
          <img src="https://golossokal.com.ua/wp-content/uploads/2019/11/ae46eec49701bc0603f42477ec633f77.jpg"/>
        </figure>
        <figure>
          <img src="https://golossokal.com.ua/wp-content/uploads/2019/11/85d169cb15bd9846ac702ce20838ae17.jpg"/>
        </figure>
        <figure>
          <img src="https://golossokal.com.ua/wp-content/uploads/2019/11/cdecd887d8bb2dea3eaf6e5e66e6370c.jpg"/>
        </figure>
      </slideshow>
      <related>
        <h4>Публікації по темі</h4>
        <a href="https://golossokal.com.ua/zgadajemo/v-sokalskomy-raionnomy-narodnomy-domi-prezentyvali-proiekt-stejkami-geroiv-sokalshini.html"/>
        <a href="https://golossokal.com.ua/zgadajemo/na-lvivshini-vshanovyut-pamiat-pravednogo-mitropolita-andreia.html"/>
        <a href="https://golossokal.com.ua/zgadajemo/na-lvivshini-vidbylasia-zagalnooblasna-akciia-diakyiemo-veteranam-ypa.html"/>
      </related>
    </article>
  </body>
</html>