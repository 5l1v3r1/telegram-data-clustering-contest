<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939607/%D9%85%D8%A7%DB%8C%DA%A9%D9%84-%D8%A8%D9%84%D9%88%D9%85%D8%A8%D8%B1%DA%AF-%D8%A8%D8%B1%D8%A7%DB%8C-%D8%B4%DA%A9%D8%B3%D8%AA-%D8%AA%D8%B1%D8%A7%D9%85%D9%BE-%D9%88%D8%A7%D8%B1%D8%AF-%D8%B4%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="مایکل بلومبرگ برای &quot;شکست ترامپ&quot; وارد شد"/>
    <meta property="og:description" content="&quot;مایکل بلومبرگ&quot; برای نامزدی در انتخابات ۲۰۲۰ آمریکا ثبت نام کرده و قصد دارد تا ۳۷ میلیون دلار برای تبلیغات تلویزیونی در سراسر این کشور هزینه کند."/>
  </head>
  <body>
    <article>
      <h1>مایکل بلومبرگ برای "شکست ترامپ" وارد شد</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>"مایکل بلومبرگ" برای نامزدی در انتخابات ۲۰۲۰ آمریکا ثبت نام کرده و قصد دارد تا ۳۷ میلیون دلار برای تبلیغات تلویزیونی در سراسر این کشور هزینه کند.</i>
      </p>
      <p>"مایکل بلومبرگ" برای نامزدی در انتخابات ۲۰۲۰ آمریکا ثبت نام کرده و قصد دارد تا ۳۷ میلیون دلار برای تبلیغات تلویزیونی در سراسر این کشور هزینه کند.</p>
      <p>به گزارش ایسنا، بیانیه‌ای که در وبسایت رسمی مایکل بلومبرگ، میلیاردر آمریکایی و شهردار سابق نیویورک منتشر شده، نشان می‌دهد که او برای نامزدی در انتخابات ۲۰۲۰ به عنوان نماینده‌ای از حزب دموکرات ثبت نام کرده است.</p>
      <p>به گزارش خبرگزاری رویترز، بلومبرگ در این باره اظهار کرد: من برای انتخابات ریاست جمهوری نامزد شدم تا دونالد ترامپ را شکست دهم و آمریکا را بازسازی کنم. ما گنجایش تحمل اقدامات بی‌محابا و غیراخلاقی دونالد ترامپ را برای چهار سال دیگر نداریم. او تهدیدی برای کشور و ارزش‌های ما است. اگر او بتواند یک دوره دیگر در جایگاه ریاست جمهوری باقی بماند، ممکن است هرگز نتوانیم آثار مخرب ریاست جمهوری‌اش را جبران کنیم.</p>
      <p>وی افزود: ما باید در این انتخابات پیروز شویم و بازسازی آمریکا را آغاز کنیم. من معتقدم تجربیاتم در تجارت، مدیریت و امور خیرخواهانه باعث خواهند شد که بتوانم پیروز شوم و پیشتاز باشم.</p>
      <p>گزارش شده است که بلومبرگ برای تبلیغات تلویزیونی کمپینش طی دو هفته آینده تا ۳۷ میلیون دلار هزینه خواهد کرد.</p>
      <p>برنده انتخابات مقدماتی دموکرات‌ها در تابستان ۲۰۲۰ مشخص خواهد شد و سپس دونالد ترامپ را بر سر تصدی جایگاه ریاست جمهوری به چالش خواهد کشید.</p>
      <p>بلومبرگ که هشتمین ثروتمند آمریکا است مدت‌ها به دنبال فرصتی برای رقابت با دونالد ترامپ، دیگر میلیاردر نیویورک بوده است. این دو معمولا در رویدادهای اجتماعی نیز با یکدیگر رقابت داشته‌اند. او البته پیش از ورود ترامپ به سیاست، گهگاه او را تحسین کرده است اما حالا ادعا کرده که بهترین جایگزین برای ترامپ در زمینه خشونت‌های مربوط به اسلحه و تغییرات اقلیمی است.</p>
      <p>شبکه فاکس نیوز گزارش کرده، بلومبرگ هفته گذشته ۱۰۰ میلیون دلار برای خرید تبلیغات دیجیتال در اینترنت علیه دونالد ترامپ در دوره مقدماتی رقابت‌های انتخاباتی هزینه کرده است.</p>
      <p>ترامپ پیشتر ورود احتمالی بلومبرگ به رقابت‌های انتخاباتی را مسخره کرده و گفته بود، او جادوی مورد نیاز برای این کار را ندارد و "مایکل کوچولو می‌بازد."</p>
    </article>
  </body>
</html>