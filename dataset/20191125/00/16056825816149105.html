<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200802"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="রাজশাহীতে পুলিশি প্রহরায় পিয়াজ বিক্রি"/>
    <meta property="og:description" content="রাজশাহীতে পুলিশি প্রহরায় ট্রেডিং কর্পোরেশন অফ বাংলাদেশ (টিসিবি) পিয়াজ বিক্রি শুরু হয়েছে। নগরীর ৫টি পয়েন্টে খোলা বাজারে পিয়াজ বিক্রি করছে ডিলাররা। গতকাল সকাল সাড়ে ৯ টা থেকে পিয়াজ বিক্রি শুরু হয়। সংশ্লিষ্ট সূত্রে জানা গেছে, রাজশাহীর পাঁচটি পয়েন্টের মধ্যে নগরীর সাহেববাজার জিরো পয়েন্ট, কোর্ট এলাকা, ভদ্রা মোড়, গোরহাঙ্গা রেলগেট ও আমচত্ত্বর এলাকায় ট্রাকে করে বিক্রি হচ্ছে টিসিবির পিয়াজ। পিয়াজ ক্রয় করতে ক্রেতাদের ভিড় লক্ষ্য করা গেছে। তবে পর্যাপ্ত পিয়াজের যোগান রয়েছে বলে জানিয়েছে টিসিবির ডিলাররা। টিসিবি সূত্র জানায়, রোববার সকাল থেকে নগরীর ৫টি পয়েন্টে ৪৫ টাকা করে বিক্রি হচ্ছে পিয়াজ। বাজার থেকে একজন ভোক্তা প্রতিদিন সর্বোচ্চ এক কেজি পিয়াজ কিনতে পারবেন। বর্তমান খুচরা বাজারের চাইতে ১০০ থেকে ১২০ টাকা কমে ক্রেতারা পিয়াজ সংগ্রহ করতে পারবেন। নগরীর সাহেববাজার জিরো পয়েন্ট, রেলগেট, ভদ্রা এলাকা ঘুরে টিসিবির পিয়াজ ক্রয় করতে ক্রেতাদের ভীড় লক্ষ্য করা যায়। বিভিন্ন এলাকা থেকে দলে দলে পিয়াজ সংগ্রহ করতে আসছেন ক্রেতারা। প্রতিটি ট্রাকের সামনে লাইনে দাড়িয়ে বিভিন্ন শ্রেণি-পেশার বিভিন্ন বয়সীয় নারী পুরুষদের পিয়াজ কিনতে দেখা গেছে। শুধু নগরী নয়,…"/>
  </head>
  <body>
    <article>
      <h1>রাজশাহীতে পুলিশি প্রহরায় পিয়াজ বিক্রি</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">স্টাফ রিপোর্টার, রাজশাহী থেকে</a></address>
      <p>রাজশাহীতে পুলিশি প্রহরায় ট্রেডিং কর্পোরেশন অফ বাংলাদেশ (টিসিবি) পিয়াজ বিক্রি শুরু হয়েছে। নগরীর ৫টি পয়েন্টে খোলা বাজারে পিয়াজ বিক্রি করছে ডিলাররা। গতকাল সকাল সাড়ে ৯ টা থেকে পিয়াজ বিক্রি শুরু হয়। সংশ্লিষ্ট সূত্রে জানা গেছে, রাজশাহীর পাঁচটি পয়েন্টের মধ্যে নগরীর সাহেববাজার জিরো পয়েন্ট, কোর্ট এলাকা, ভদ্রা মোড়, গোরহাঙ্গা রেলগেট ও আমচত্ত্বর এলাকায় ট্রাকে করে বিক্রি হচ্ছে টিসিবির পিয়াজ। পিয়াজ ক্রয় করতে ক্রেতাদের ভিড় লক্ষ্য করা গেছে। তবে পর্যাপ্ত পিয়াজের যোগান রয়েছে বলে জানিয়েছে টিসিবির ডিলাররা। টিসিবি সূত্র জানায়, রোববার সকাল থেকে নগরীর ৫টি পয়েন্টে ৪৫ টাকা করে বিক্রি হচ্ছে পিয়াজ। বাজার থেকে একজন ভোক্তা প্রতিদিন সর্বোচ্চ এক কেজি পিয়াজ কিনতে পারবেন।</p>
      <p>বর্তমান খুচরা বাজারের চাইতে ১০০ থেকে ১২০ টাকা কমে ক্রেতারা পিয়াজ সংগ্রহ করতে পারবেন। নগরীর সাহেববাজার জিরো পয়েন্ট, রেলগেট, ভদ্রা এলাকা ঘুরে টিসিবির পিয়াজ ক্রয় করতে ক্রেতাদের ভীড় লক্ষ্য করা যায়। বিভিন্ন এলাকা থেকে দলে দলে পিয়াজ সংগ্রহ করতে আসছেন ক্রেতারা। প্রতিটি ট্রাকের সামনে লাইনে দাড়িয়ে বিভিন্ন শ্রেণি-পেশার বিভিন্ন বয়সীয় নারী পুরুষদের পিয়াজ কিনতে দেখা গেছে। শুধু নগরী নয়, নগরীর বাইরে থেকে পিয়াজ সংগ্রহ করছেন ক্রেতাগণ। নওগাঁর মান্দা থেকে রাজশাহী কলেজে এসেছিলেন শিক্ষার্থী আহসান হাবিব। বাড়ি ফেরার পথে পিয়াজ সংগ্রহ করে নিযে যাচ্ছেন তিনি। আহসান হাবিব বলেন, পিয়াজের মূল্য সবখানে বেশি। যেখানে কম পাওয়া যায় সেখানে পিয়াজ সংগ্রহ করছি। বাজারে ক্রেতাদের চাহিদা পুরণে টিসিবি প্রতিদিন সরবরাহ করবে মোট পাঁচ টন পিয়াজ। প্রতি পয়েন্টে দেয়া হবে এক টন করে। দেশে পিয়াজের বাজার স্বাভাবিক না হওয়া পর্যন্ত টিসিবির এই কার্যক্রম অব্যাহত থাকবে। টিসিবির রাজশাহী কার্যালয়ের আঞ্চলিক প্রধান প্রতাপ কুমার জানান, পিয়াজের মূল্য স্বাভাবিক না হওয়া পর্যন্ত খোলা বাজারে টিসিবির পিয়াজ বিক্রি অব্যাহত থাকবে। বিমানযোগে আমদানী করা পিয়াজগুলোই বিক্রি করা হবে।</p>
      <p> </p>
      <p>এই বিভাগের সর্বাধিক পঠিত</p>
    </article>
  </body>
</html>