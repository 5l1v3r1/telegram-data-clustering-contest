<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/ekh-tning-demokratik-institutlar-va-inson-u-u-lari-b-yicha-b-25-11-2019"/>
    <meta property="og:site_name" content="uza.uz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="ЕХҲТнинг Демократик институтлар ва инсон ҳуқуқлари бўйича бюроси миссияси иш бошлади​"/>
  </head>
  <body>
    <article>
      <h1>ЕХҲТнинг Демократик институтлар ва инсон ҳуқуқлари бўйича бюроси миссияси иш бошлади​</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b>Тошкентда 25 ноябрда мамлакатимизда бўлиб ўтадиган парламент сайловларини кузатиш бўйича ЕХҲТ Демократик институтлар ва инсон ҳуқуқлари бўйича бюроси (ДИИҲБ) миссияси ўз ишини бошлади.</b> <br/>Каэтана Де Зулуэта Оутрам раҳбарлигидаги ушбу миссия таркиби пойтахтимизда 11 мутахассисдан иборат асосий гуруҳ ҳамда 3 декабрдан бутун мамлакат бўйлаб фаолиятини йўлга қўядиган 30 нафар узоқ муддатли кузатувчилардан иборат. Бундан ташқари, ДИИҲБ мурожаатига асосан, сайловдан бир неча кун олдин мамлакатимизга ЕХҲТга аъзо давлатлардан 250 нафар қисқа муддатли кузатувчилар етиб келади. <br/>Миссия сайловларнинг ЕХҲТ талаблари ва бошқа халқаро мажбуриятларга, демократик сайлов стандартларига, миллий қонунчиликка мувофиқлигини баҳолайди. Овоз берувчиларни рўйхатга олиш, сайлов комиссияси ва бошқа тегишли давлат органлари фаолияти, қонун ҳужжатлари ижроси, шунингдек, муҳим сиёсий жараён билан боғлиқ низоларнинг ҳал этилиши, сайлов кампаниясининг ОАВда ёритилишини кузатиб боради. <br/>Давлат ҳокимияти органлари, сиёсий партиялар, фуқаролик жамияти институтлари, оммавий ахборот воситалари ва халқаро ҳамжамият вакиллари билан учрашувлар ҳам кузатувнинг ажралмас қисми ҳисобланади. <br/>Миссия вакиллари сайлов куни ЕХҲТнинг Парламент ассамблеяси билан биргаликда сайлов участкалари очилишини, овоз бериш, овозларни ҳисоблаш ва якуний натижалар бўйича ҳисоботни кузатишда иштирок этади. <br/>Кузатув давомида ўрганишлар натижалари ҳақида жамоатчиликни хабардор қилиш мақсадида оралиқ ҳисобот чоп этилади. Сайловдан сўнг миссиянинг дастлабки хулоса ва фикр-мулоҳазалари тақдим этилади. <br/>Кузатувларга оид якуний ҳисобот эса сайловдан сўнг икки ой мобайнида чоп этилади. <br/>Миссия ва ЕХҲТнинг мамлакатимиздаги лойиҳалари мувофиқлаштирувчиси ўз фаолиятини махсус мандатга мувофиқ ташкил этади.</p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>