<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/trumptan-bagdadi-operasyonunda-gorevli-kopege-plaket-ve-madalya/1655229"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Trump'tan Bağdadi operasyonunda görevli köpeğe plaket ve madalya"/>
    <meta property="og:description" content="ABD Başkanı Trump, &quot;Conan, şu anda dünyanın en ünlü köpeği. O, Bağdadi operasyonu esnasında neler olduğunu biliyordu.&quot; açıklamasında bulundu."/>
  </head>
  <body>
    <article>
      <h1>Trump'tan Bağdadi operasyonunda görevli köpeğe plaket ve madalya</h1>
      <h2>ABD Başkanı Trump, "Conan, şu anda dünyanın en ünlü köpeği. O, Bağdadi operasyonu esnasında neler olduğunu biliyordu." açıklamasında bulundu.</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Dildar Baykan  </a></address>
      <h4>Washington</h4>
      <p><b>ABD Başkanı Donald Trump</b>, <b>DEAŞ elebaşı Ebubekir el-Bağdadi</b>'nin etkisiz hale getirildiği operasyonda yaralanan "<b>Conan</b>" adlı köpeği Beyaz Saray'da ağırlayarak <b>plaket </b>ve <b>madalya </b>verdi.</p>
      <p>Trump, eşi Melania Trump, Başkan Yardımcısı Mike Pence ve Bağdadi operasyonunda kullanılan Conan ile Beyaz Saray'ın bahçesinde kameraların karşısına çıktı.</p>
      <p>Conan'a operasyondaki katkılarından dolayı bir plaket ve madalya verdiklerini belirten Trump, "Conan şu anda dünyanın en ünlü köpeği. O, Bağdadi operasyonu esnasında neler olduğunu biliyordu." dedi.</p>
      <p>Trump, "kahraman" olarak söz ettiği Conan'ın operasyonda aldığı yaraların iyileştiğini ve "işinin başına döndüğünü" vurguladı.</p>
      <p>Trump ayrıca, Bağdadi operasyonuna katılan özel kuvvet askerleri ile de Beyaz Saray'da bir araya geldiklerini belirtti.</p>
      <h3>ABD'nin Bağdadi operasyonu</h3>
      <p>DEAŞ elebaşı Bağdadi, ABD Özel Kuvvetleri'nin 8 helikopterle İdlib'in kuzeyinde düzenlediği operasyonda ölü ele geçirilmişti.</p>
      <p>Trump, 27 Ekim'de yaptığı basın toplantısında, Bağdadi'nin, bulunduğu evin altındaki ucu kapalı tünellerden birine girdikten sonra üzerindeki intihar yeleğini patlatarak yanındaki 3 çocukla öldüğünü açıklamıştı.</p>
      <p>Trump, daha önce Conan'a madalya taktığını gösteren ve fotomontaj olduğu anlaşılan paylaşımda bulunmuş, bu fotoğraf sosyal medyada mizah konusu olmuştu.</p>
      <related>
        <a href="https://www.aa.com.tr/tr/dunya/trumptan-bagdadi-operasyonunda-gorevli-kopege-plaket-ve-madalya/1655229"/>
        <a href="https://www.aa.com.tr/tr/dunya/trumpin-azil-sorusturmasinda-oklar-giulianiye-cevrildi/1654561"/>
        <a href="https://www.aa.com.tr/tr/dunya/abd-deniz-kuvvetleri-sekreteri-esperin-istegi-uzerine-istifa-etti-/1654429"/>
        <a href="https://www.aa.com.tr/tr/dunya/trump-katar-emiri-ile-talibanin-serbest-biraktigi-rehineleri-gorustu/1653244"/>
        <a href="https://www.aa.com.tr/tr/dunya/trump-demokratlar-beni-azlederse-cildirmislar-demektir/1653172"/>
        <a href="https://www.aa.com.tr/tr/dunya/trumptan-kuzey-koreye-anlasma-yap-cagrisi/1648263"/>
      </related>
    </article>
  </body>
</html>