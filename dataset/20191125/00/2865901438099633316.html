<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/mozda-ne-treba-kamion-sa-15-sutera-ali-treba-jedan-dobar/343410"/>
    <meta property="og:site_name" content="MozzartSport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Možda ne treba kamion sa 15 šutera, ali treba jedan dobar"/>
    <meta property="og:description" content="Partizan je u Podgorici bio kriminalan u šutu za tri poena. I to nije incidentni slučaj, nažalost po crno-bele"/>
  </head>
  <body>
    <article>
      <h1>Možda ne treba kamion sa 15 šutera, ali treba jedan dobar</h1>
      <h2>Partizan je u Podgorici bio kriminalan u šutu za tri poena. I to nije incidentni slučaj, nažalost po crno-bele</h2>
      <address><time datetime="2019-11-25T00:00:00+00:00">25 Nov 2019</time> by <a rel="author">Strahinja Klisarić</a></address>
      <p>"<b><i>Možda nam treba jedan kamion šutera, ne jedan šuter. Stavimo 15 šutera u kamion, valjda ćemo onda dati neku trojku</i></b>", rekao je <b>Andrea</b> <b>Trinkijeri</b> posle poraza od Budućnosti.</p>
      <p>Potpuno razumljivo. Nije  mogao da bude zadovoljan sa više stvari, sa suđenjem, igrom u drugom poluvremenu, ali je šut za tri poena poput ne trna, nego celog drveta u oku. Partizan je u Podgorici šutirao 13% za tri poena. Tri pogođena šuta od 23 probana. Mizerno.</p>
      <p>I to nije incidentni slučaj, nažalost po crno-bele. To je nešto što se česta događa ove sezone.</p>
      <p>Partizan jednostavno ima problem van linije 6,75. Pogledajmo samo kako su šutirali niski igrači crno-belih protiv Budućnosti - <b>Volden</b> 0/3, <b>Zagorac</b> 0/5, <b>Pejdž</b> 1/3, <b>Gordić</b> 0/4, <b>Jaramaz</b> 1/4. Potpuna katastrofa.</p>
      <p>I nije prvi put. Poređenja radi, Partizan je dobio derbi tako što je šutirao za tri poena 3/26.</p>
      <figure>
        <img src="https://mozzartsport.com/upload/CKEditor/25.11.2019./70934291_653120548514455_2279287097573507072_n.png"/>
      </figure>
      <p>Partizan do sada ima prosek od 28,4% u šutu za tri poena u ABA ligi - 56/197. U Evrokupu 60/200, što daje procenat od 30%. Sve je to relativno nisko, crno-belima je očigledno potreban igrač koji ima sigurne poene u rukama za tri poena.</p>
      <p>Mogu crno-beli da budu prezadovoljni kako su odigrali dosadašnji deo sezone s obzirom na ovakve procente kao sinoć. To sve znači da je odbrana na nivou, da Partizan igra timski, da postoji dobra baza koja treba da se nadogradi barem jednim dobrim trojkašem, ali i da ostali moraju malo da podignu procente jer sa ovakvim šutem sa distance jako je teško igrati i dobijati na najvišem nivou, posebno gledajući moderne trendove u košarci.</p>
      <p>Naravno da ovo sve znaju i u Partizanu, sigurno se radi na tome, ubacuje se veliki broj ponavljanja na treninzima, ali kada dođu utakmice ovaj segment ne štima. Džejms Bel je bio doveden da to popravi, međutim nije prošao lekarske.</p>
      <p>Sada je i dalje u toku potraga za šuterom, ali i za centrum posle rastanka sa <b>Artjomom</b> <b>Parahovskim</b>. Crno-belima je jako bitno da pogode sa tim pojačanjima. Ukoliko se to dogodi, mogli bi do kraja sezone da napadnu i završnicu Evrokupa. Ali, to je sve daleko.</p>
      <figure>
        <img src="https://mozzartsport.com/upload/CKEditor/25.11.2019./rerere.jpg"/>
      </figure>
      <p><b>Redži</b> <b>Reding</b> trenutno slovi za prvog favorita kada je bek u pitanju (postoje informacije da se samo čekaju medicinski pregledi pa da posao bude realizovan), a u opticaju je i <b>Džon</b> <b>Dženkins</b> koji je i 2017. bio želja crno-belih. </p>
      <p>Povezano sa ovim, Partizan ima i manjak nečega što je uvek imao - a to je saradnja spoljne i unutrašnje linije. To jako fali, a dolaskom centra crno-beli bi i to dobili, ali i opciju da sa dobrim unutrašnjem igračem skupe odbranu, čime bi se opet otvorila šansa za novog šutera da to kažnjava spolja.</p>
      <p>Partizan je došao u situaciju da krajem novembra još nema formiran tim. Za to je kriv veliki promašaj sa <b>Parahovskim</b>, kao i to što se od letos još čeka bek. Čak i da obojica dođu večeras, sve je to potrebno ukomponovati, uklopiti, menja se i hemija ekipe, uloge…</p>
      <p>Kako bilo, crno-beli imaju dobre rezultate, a ako uspeju da dovedu dva dobra igrača ovo može da postane i drastično bolja sezona za Parni valjak, posebno kada se to sve uklopi.</p>
      <p>U ovom momentu ne treba kamion sa 15 šutera kako je to <b>Trinkijeri</b> pomalo sarkastično rekao, ali treba jedan dobar. To je sigurno.</p>
      <figure>
        <img src="https://mozzartsport.com/upload/CKEditor/25.11.2019./8.%20Mensa.jpg"/>
      </figure>
      <figure>
        <img src="https://mozzartsport.com/upload/CKEditor/25.11.2019./74409243_2598294986926447_6296020158666244096_n.jpg"/>
      </figure>
      <p>FOTO: Star Sport</p>
    </article>
  </body>
</html>