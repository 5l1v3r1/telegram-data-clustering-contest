<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/dendias-h-ellada-einai-isxyros-yposthrikths-ths-eyrwpaikhs-prooptikhs-ths-boreias-makedonias"/>
    <meta property="og:site_name" content="Documento"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Δένδιας: Η Ελλάδα είναι ισχυρός υποστηρικτής της ευρωπαϊκής προοπτικής της Βόρειας Μακεδονίας"/>
    <meta property="og:description" content="Αποκλειστική δήλωση στο πρακτορείο Mia της Βόρειας Μακεδονίας έκανε ο υπουργός Εξωτερικών Νίκος Δένδιας λίγο πριν την πρώτη του επίσκεψη στη γειτονική χώρα, την Τρίτη."/>
  </head>
  <body>
    <article>
      <h1>Δένδιας: Η Ελλάδα είναι ισχυρός υποστηρικτής της ευρωπαϊκής προοπτικής της Βόρειας Μακεδονίας</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">Newsroom</a></address>
      <h4>Αποκλειστική δήλωση στο πρακτορείο Mia της Βόρειας Μακεδονίας έκανε ο υπουργός Εξωτερικών Νίκος Δένδιας λίγο πριν την πρώτη του επίσκεψη στη γειτονική χώρα, την Τρίτη.</h4>
      <p>Σύμφωνα <a href="https://mia.mk/dendias-za-mia-grci-a-e-silen-poddrzhuvach-na-evroperspektivata-na-severna-makedoni-a/">με το πρακτορεία Mia ο κ. Δένδιας </a>σημείωσε πως η Ελλάδα είναι ισχυρός υποστηρικτής της ευρωπαϊκής προοπτικής της Βόρειας Μακεδονίας σημειώνοντας πως η Αθήνα εργάζεται για να δοθεί το πράσινο ως προς την ευρωπαϊκή της πορεία. </p>
      <p>Στη συνέντευξή του -όπως αναφέρει το Mia – σημειώνει πως πηγαίνει σε «έναν γείτονα και σύντομα σύμμαχο της Ελλάδας στο ΝΑΤΟ» και σε μια χώρα που αναμένει ότι «θα είναι εταίρος της Ελλάδας στην Ευρωπαϊκή Ένωση στο μη απομακρυσμένο μέλλον».</p>
      <p>Όσον αφορά στη Συμφωνία των Πρεσπών, ο Έλληνας υπουργός Εξωτερικών δήλωσε ότι είναι δεσμευτική και για τις δύο χώρες και προσθέτει ότι η πλήρης εφαρμογή της (πλήρως και με συνέπεια) θα δώσει μεγαλύτερη ώθηση για την ανάπτυξη και την ευημερία των δύο εθνών.</p>
      <p>Σημειώνει μάλιστα πως η πλήρης εφαρμογή σημαίνει την εγκατάλειψη των προκλήσεων του παρελθόντος και την εδραίωση των σχέσεων καλής γειτονίας καθώς και τον αμοιβαίο σεβασμό. </p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/25/5ddc1532825e635da424bd83.jpg"/>
      </figure>
      <p>
        <b>Η ανακοίνωση του Ελληνικού υπουργείου Εξωτερικών</b>
      </p>
      <p>Οι διμερείς σχέσεις, η ευρωπαϊκή προοπτική της Βορείου Μακεδονίας, καθώς και θέματα αμοιβαίου περιφερειακού ενδιαφέροντος αναμένεται να βρεθούν στο επίκεντρο των επαφών του υπουργού Εξωτερικών Νίκου Δένδια στα Σκόπια.</p>
      <p>Σύμφωνα με ανακοίνωση του υπουργείου Εξωτερικών, ο κ. Δένδιας θα μεταβεί την Τρίτη, συνοδευόμενος και από τον υφυπουργό Εξωτερικών Κωνσταντίνο Φραγκογιάννη, στη Βόρεια Μακεδονία, όπου θα συναντηθεί με την πολιτειακή και πολιτική ηγεσία της χώρας.</p>
      <p>Ειδικότερα, ο υπουργός Εξωτερικών θα γίνει δεκτός από τον Πρόεδρο της Βόρειας Μακεδονίας Στέβο Πενταρόφσκι και τον πρωθυπουργό Ζόραν Ζάεφ, ενώ θα έχει συνομιλίες με τον ομόλογό του, Νίκολα Ντιμιτρόφ.</p>
      <p>Τέλος, ο κ. Δένδιας αναμένεται να συναντηθεί με Έλληνες επιχειρηματίες που δραστηριοποιούνται στη χώρα.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>