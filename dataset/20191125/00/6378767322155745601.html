<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/strany-maju-este-necely-tyzden-na-podanie-kandidacnych-listin-cl722794.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Strany majú ešte necelý týždeň na podanie kandidačných listín"/>
    <meta property="og:description" content="24hod.sk - Strany majú ešte necelý týždeň na podanie kandidačných listín - Ilustračná snímka."/>
  </head>
  <body>
    <article>
      <h1>Strany majú ešte necelý týždeň na podanie kandidačných listín</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Ilustračná snímka.</b><br/>Bratislava 25. novembra (TASR) - Politické strany, hnutia a koalície majú ešte necelý týždeň na to, aby podali kandidačné listiny do parlamentných volieb. Termín na ich podanie uplynie v nedeľu 1. decembra o polnoci. Návrh kandidátky ešte nedoručil žiaden subjekt. Pre TASR to uviedla Silvia Keratová z tlačového odboru Kancelárie ministra vnútra.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574690990.'"/>
      </figure>
      <p>Kandidátku musia politické subjekty doručiť elektronicky alebo listom zapisovateľovi Štátnej komisie pre voľby a kontrolu financovania politických strán. Ponúknuť na nej môžu najviac 150 mien.<br/><br/>S kandidátkou musia politické subjekty zaplatiť volebnú kauciu 17.000 eur. Vráti sa tým stranám, ktoré dostanú vo voľbách aspoň dve percentá hlasov.<br/><br/>Do 1. decembra musia strany spolu s kandidátkou podať aj zoznam členov najvyššieho orgánu strany v počte najmenej päťnásobku členov výkonného orgánu alebo zoznam členov strany rovnajúci sa najmenej dvojnásobku počtu kandidátov uvedených na kandidátnej listine.<br/><br/>Parlamentné voľby sa budú konať 29. februára 2020. Oficiálna volebná kampaň sa začala 5. novembra. Politické subjekty môžu na kampaň minúť najviac tri milióny eur vrátane dane z pridanej hodnoty. Musia mať transparentný účet. Kampaň sa končí volebným moratóriom, teda 48 hodín pred dňom konania sa volieb.<br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>