<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://academia.gal/inicio/-/asset_publisher/m2gF/content/unha-edicion-facsimilar-recolle-todos-os-manuscritos-de-rosalia-e-a-sua-poesia-completa?redirect=https%3A%2F%2Facademia.gal%2Finicio%3Fp_p_id%3D101_INSTANCE_m2gF%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-1%26p_p_col_pos%3D1%26p_p_col_count%3D4"/>
    <meta property="og:site_name" content="academia.gal"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Unha edición facsimilar recolle todos os manuscritos de Rosalía e a súa poesía completa"/>
    <meta property="og:description" content="A Real Academia Galega acolleu hoxe a presentación en rolda de prensa da edición especial Rosalía de Castro: obra poética e manuscritos de Boreal Ediciones. O presidente da Real Academia Galega, Víctor F. Freixanes, acompañou o editor Manuel Mariño, a artista Gosia Trebacz, autora das nove obras gráficas que completa esta tiraxe singular que inclúe a reprodución facsimilar de todos os manuscritos de Rosalía, e o secretario da RAG, Henrique Monteagudo, que editou e revisou os textos da escritora. Marina Mayoral, académica de honra da RAG, unha das máis recoñecidas especialistas en Rosalía, colabora tamén neste proxecto achegando o lector á súa obra poética e ao tempo histórico en que se produciu."/>
  </head>
  <body>
    <article>
      <h1>Unha edición facsimilar recolle todos os manuscritos de Rosalía e a súa poesía completa</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <b>A Real Academia Galega acolleu hoxe a presentación en rolda de prensa da edición especial <i>Rosalía de Castro: obra poética e manuscritos</i> de Boreal Ediciones. O presidente da Real Academia Galega, Víctor F. Freixanes, acompañou o editor Manuel Mariño, a artista Gosia Trebacz, autora das nove obras gráficas que completa esta tiraxe singular que inclúe a reprodución facsimilar de todos os manuscritos de Rosalía, e o secretario da RAG, Henrique Monteagudo, que editou e revisou os textos da escritora. Marina Mayoral, académica de honra da RAG, unha das máis recoñecidas especialistas en Rosalía, colabora tamén neste proxecto achegando o lector á súa obra poética e ao tempo histórico en que se produciu.</b>
      </p>
      <figure>
        <img src="https://academia.gal/image/image_gallery?uuid=6a7d100a-c8a2-43b6-9ba3-b2720b9c28a6&amp;groupId=10157&amp;t=1574688700478"/>
        <figcaption>Pola esquerda, Henrique Monteagudo, Víctore F. Freixanes, Gosia Trebacz e Manuel Mariño. Fonte: RAG</figcaption>
      </figure>
      <p>A edición recolle toda a obra poética de Rosalía de Castro en galego e castelán, o único relato en prosa que redactou en galego e as dezaseis cartas escritas por ela exhumadas a día de hoxe (catro delas en estado fragmentario). Todo isto acompáñase da reprodución facsimilar dos manuscritos autógrafos da autora que se conservan na actualidade e da súa correspondente transcrición.</p>
      <p>Os textos orixinais pertencen aos fondos da Real Academia Galega, o Arquivo Municipal da Coruña, o Arquivo da Deputación da Coruña, a Fundación Rosalía de Castro, a Fundación Penzol e arquivos privados. Son todos os conservados, mais en realidade só unha pequena parte dos orixinais de toda a obra de Rosalía de Castro, que se supón que ela mesma ordenou destruír antes de morrer. A esta perda sumouse, tras o seu pasamento, a das cartas que lle escribira ao seu home e editor, Manuel Murguía, que as fixo desaparecer.</p>
      <p><b>"A xustiza pola man", unha reivindicación pioneira contra a violencia de xénero</b><br/>"Este libro concíbese coma unha celebración e, ao mesmo tempo, coma unha homenaxe. Non substitúe outras iniciativas, por suposto, mais o editor merece parabéns", subliña o presidente da Academia dunha obra que constitúe "un esmerado produto editorial" que contén "o tesouro da palabra, unha das voces máis intensas, auténticas, comprometidas e libres da literatura de todos os tempos". "Rosalía é esa voz universal, loitadora e feminista que cultivou unha poesía social ata entón descoñecida. Con ela comeza o renacemento da literatura galega, ata converterse na voz do pobo que ama", salientou igualmente Ramón Mariño ante o libro, aberto neste Día internacional da eliminación da violencia contra a muller pola reprodución do poema "A xustiza pola man", toda unha reivindicación pioneira contra a violencia de xénero incluída en <i>Follas novas</i> (1880).</p>
      <p>O volume principal, de 640 páxinas, está encadernado en pergameo e preséntase nun estoxo que garda tamén a contribución artística de Gosia Trebacz. "A miña achega é unha serie de retratos de Rosalía interpretados nun ton do clima húmido galego, en papel vexetal de alta gramaxe. As transparencias e a textura do pergameo dialogan cos manuscritos, os apuntamentos e os seus marabillosos poemas. Unha parte dos retratos teñen un aire de arte pop e outra, do tradicional", describe a artista polaca, residente en Galicia dende hai décadas.</p>
      <p><b>Dos poemarios aos textos inéditos e publicados en revistas</b><br/><i>Rosalía de Castro: obra poética e manuscritos</i> inclúe a reprodución facsimilar dos escasos manuscritos da autora fundacional das letras galegas contemporáneas que se conservan, incluídas as últimas descubertas, entre elas a realizada no arquivo da Real Academia Galega no ano 2014. "Foi aquí onde atopamos un libro final de Rosalía, <i>Postrimerías</i>, como ela mesma o titulou, obra que debe de estar relacionada dalgunha maneira con<i> En las orillas de Sar</i>", explica Henrique Monteagudo.</p>
      <p>Esta edición é tamén unha nova ocasión para profundar en toda a obra poética rosaliana. Ademais de xuntar os libros da autora, recompila textos publicados en revistas e outros que ficaron inéditos.<br/> </p>
    </article>
  </body>
</html>