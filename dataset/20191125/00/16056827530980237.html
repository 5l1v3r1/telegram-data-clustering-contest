<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200860"/>
    <meta property="og:site_name" content="মানবজমিন"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="বাবার স্বর্ণে মোড়ানো ছবি উপহার পেলেন শেখ হাসিনা"/>
    <meta property="og:description" content="বিশেষ অতিথি হিসেবে ইডেনে ভারত-বাংলাদেশ টেস্ট দেখতে গিয়েছিলেন প্রধানমন্ত্রী শেখ হাসিনা। যেখানে পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের সঙ্গে ইডেনের ঐতিহ্যবাহী ঘণ্টা বাজিয়ে টেস্টের উদ্বোধন ঘোষণা করেন তিনি। ম্যাচের আগে দুই দলের ক্রিকেটারদের সঙ্গে কুশল বিনিময় করেন শেখ হাসিনা। ইডেনে দিবারাত্রির ঐতিহাসিক টেস্টের অংশ হওয়ায় তাকে ধন্যবাদ জানান ভারতীয় ক্রিকেট কন্ট্রোল বোর্ডের সভাপতি সৌরভ গাঙ্গুলী। শেখ হাসিনাকে জাতির জনক বঙ্গবন্ধু শেখ মুজিবুর রহমানের একটি সোনায় মোড়ানো ছবিও উপহার দেন তিনি। শনিবার দ্বিতীয় দিনের খেলা শেষে সৌরভ বলেন, ‘অনেক, অনেক, অনেক ধন্যবাদ। এক কথায় তিনি এসেছেন। অনেক ধন্যবাদ। আমরা উনাকে (প্রধানমন্ত্রী শেখ হাসিনা) উনার বাবার ছবি দিয়েছি; সোনায় মোড়ানো।’জাতির জনক বঙ্গবন্ধু শেখ মুজিবুর রহমানের জন্মশতবার্ষিকীতে ঢাকায় আসবেন সৌরভ। সংবামাধ্যমকে সৌরভ বলেন, ‘আমার সঙ্গে অনেক দিনই উনার সম্পর্ক বজায় ছিল। ২০০০ সালে যখন ভারত-বাংলাদেশ প্রথম টেস্ট ম্যাচ হয়, তখন উনি প্রধানমন্ত্রী হন (আগে থেকেই ছিলেন), তখন থেকেই উনার সঙ্গে আমার সম্পর্ক। বঙ্গবন্ধুর জন্মশতবার্ষিকীকে ঘিরে তো অনেক বড় উৎসব হচ্ছে। তোমরা দুটি ম্যাচও খেলবে,…"/>
  </head>
  <body>
    <article>
      <h1>বাবার স্বর্ণে মোড়ানো ছবি উপহার পেলেন শেখ হাসিনা</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">স্পোর্টস রিপোর্টার, কলকাতা (ভারত) থেকে</a></address>
      <p>বিশেষ অতিথি হিসেবে ইডেনে ভারত-বাংলাদেশ টেস্ট দেখতে গিয়েছিলেন প্রধানমন্ত্রী শেখ হাসিনা। যেখানে পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের সঙ্গে ইডেনের ঐতিহ্যবাহী ঘণ্টা বাজিয়ে টেস্টের উদ্বোধন ঘোষণা করেন তিনি। ম্যাচের আগে দুই দলের ক্রিকেটারদের সঙ্গে কুশল বিনিময় করেন শেখ হাসিনা। ইডেনে দিবারাত্রির ঐতিহাসিক টেস্টের অংশ হওয়ায় তাকে ধন্যবাদ জানান ভারতীয় ক্রিকেট কন্ট্রোল বোর্ডের সভাপতি সৌরভ গাঙ্গুলী। শেখ হাসিনাকে জাতির জনক বঙ্গবন্ধু শেখ মুজিবুর রহমানের একটি সোনায় মোড়ানো ছবিও উপহার দেন তিনি। শনিবার দ্বিতীয় দিনের খেলা শেষে সৌরভ বলেন, ‘অনেক, অনেক, অনেক ধন্যবাদ। এক কথায় তিনি এসেছেন। অনেক ধন্যবাদ।</p>
      <p>আমরা উনাকে (প্রধানমন্ত্রী শেখ হাসিনা) উনার বাবার ছবি দিয়েছি; সোনায় মোড়ানো।’</p>
      <p>জাতির জনক বঙ্গবন্ধু শেখ মুজিবুর রহমানের জন্মশতবার্ষিকীতে ঢাকায় আসবেন সৌরভ। সংবামাধ্যমকে সৌরভ বলেন, ‘আমার সঙ্গে অনেক দিনই উনার সম্পর্ক বজায় ছিল। ২০০০ সালে যখন ভারত-বাংলাদেশ প্রথম টেস্ট ম্যাচ হয়, তখন উনি প্রধানমন্ত্রী হন (আগে থেকেই ছিলেন), তখন থেকেই উনার সঙ্গে আমার সম্পর্ক। বঙ্গবন্ধুর জন্মশতবার্ষিকীকে ঘিরে তো অনেক বড় উৎসব হচ্ছে। তোমরা দুটি ম্যাচও খেলবে, বিশ্ব একাদশের বিপক্ষে। আমি যাবো, আমি যাবো।’ ২০২০ সালের ১৭ই মার্চ বঙ্গবন্ধু জাতির জনক শেখ মুজিবুর রহমানের জন্মগ্রহণের শততম বছর পূর্ণ হবে। বছরটিকে ‘মুজিব বর্ষ’ ঘোষণা করা হয়েছে। ক্রীড়াঙ্গনে নেয়া হয়েছে বিভিন্ন পরিকল্পনা। বিসিবি সভাপতি নাজমুল হাসান পাপন গত মার্চে জানান ক্রিকেটে বড় আয়োজনের কথা ভাবছেন তারা। ২০২০ সালের ১৮-২১শে মার্চের মধ্যে মিরপুরে অল স্টার এশিয়া ও বিশ্ব একাদশের মধ্যে দুটি টি-টোয়েন্টি ম্যাচ আয়োজনের পরিকল্পনা আছে। বঙ্গবন্ধুর জন্মশতবার্ষিকী উপলক্ষে ফেডারেশনগুলো থেকে কর্মপরিকল্পনা ও বাজেট দেয়া হয়েছে। ২০২০ সালের ১৭ মার্চ থেকে ২০২১ সালের ১৭ মার্চ পর্যন্ত মুজিব বর্ষ যথাযোগ্য মর্যাদায় পালন করার লক্ষ্যমাত্রা নির্ধারণ করা হয়েছে। সে লক্ষ্যে প্রণয়ন করা হয়েছে ক্রীড়া ক্যালেন্ডারও। ৩৬টি আন্তর্জাতিক এবং ৪৮টি জাতীয় প্রতিযোগিতার আয়োজন করা হবে। অন্যান্য অনুষ্ঠানও থাকবে। আন্তর্জাতিক প্রতিযোগিতার ক্ষেত্রে ফুটবল, ক্রিকেট, হকি, কাবাডি, হ্যান্ডবল ও শুটিংকে প্রাধান্য দেওয়া হচ্ছে। মুজিব বর্ষে বঙ্গবন্ধুর নামে প্রথমবারের মতো বাংলাদেশ গেমস আয়োজনের সিদ্ধান্ত নিয়েছে বাংলাদেশ অলিম্পিক অ্যাসোসিয়েশন (বিওএ)। বিওএ মহাসচিব সৈয়দ শাহেদ রেজা জানান, বাংলাদেশ গেমস বঙ্গবন্ধুর নামে উৎসর্গ করা হবে। এই গেমস হবে আন্তর্জাতিক মানের। বাংলাদেশ ফুটবল ফেডারেশনও (বাফুফে) বঙ্গবন্ধুর নামে তিনটি গুরুত্বপূর্ণ টুর্নামেন্ট আয়োজন করতে যাচ্ছে। টুর্নামেন্ট তিনটি হলো বঙ্গবন্ধু সাফ ফুটবল, বঙ্গবন্ধু গোল্ডকাপ এবং বঙ্গবন্ধু অনূর্ধ্ব-১৫ ফুটবল।</p>
      <p>এই বিভাগের সর্বাধিক পঠিত</p>
    </article>
  </body>
</html>