<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939703/%D9%86%D9%85%D8%A7%DB%8C%D9%86%D8%AF%D9%87-%D8%AA%D8%A8%D8%B1%DB%8C%D8%B2-%D8%A7%D8%B8%D9%87%D8%A7%D8%B1%D8%A7%D8%AA-%D8%B1%D9%88%D8%AD%D8%A7%D9%86%DB%8C-%D8%AF%D8%B1-%D8%AD%D8%AF-%D8%B1%D8%A6%DB%8C%D8%B3-%DA%A9%D9%84%D8%A7%D9%86%D8%AA%D8%B1%DB%8C-%D8%A7%D8%B3%D8%AA%D8%AD%D8%AF%D8%A7%D8%AF%D8%B9%D8%A7%D8%AF%D9%84-%DA%86%D9%87-%D8%A7%D8%B4%DA%A9%D8%A7%D9%84%DB%8C-%D8%AF%D8%A7%D8%B1%D8%AF-%DA%A9%D9%87-%D9%85%D8%B1%D8%AF%D9%85-%D8%A8%D8%AA%D9%88%D8%A7%D9%86%D9%86%D8%AF-%D8%AD%D8%B1%D9%81-%D8%AE%D9%88%D8%AF-%D8%B1%D8%A7-%D8%A8%D8%B2%D9%86%D9%86%D8%AF%D8%B6%D8%B1%D8%BA%D8%A7%D9%85%DB%8C-%D8%A7%DB%8C%D9%86%DA%A9%D9%87-%D9%85%DB%8C%E2%80%8C%DA%AF%D9%88%DB%8C%D9%86%D8%AF-%D8%A7%D8%B9%D8%B7%D8%A7%DB%8C-%D8%B3%D9%87%D9%85%DB%8C%D9%87-%D9%86%D9%82%D8%AF%DB%8C-%D8%A8%D9%87-%D8%AE%D8%A7%D8%B7%D8%B1-%D8%A7%D8%B9%D8%AA%D8%B1%D8%A7%D8%B6%E2%80%8C%D9%87%D8%A7-%D8%A8%D9%88%D8%AF%D9%87-%D8%A7%D8%B4%D8%AA%D8%A8%D8%A7%D9%87-%D8%A7%D8%B3%D8%AA%D9%85%D8%B5%D8%A8%D8%A7%D8%AD-%DB%8C%D8%B2%D8%AF%DB%8C…"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="نماینده تبریز: اظهارات روحانی در حد رئیس کلانتری است/حدادعادل: چه اشکالی دارد که مردم بتوانند حرف خود را بزنند/ضرغامی: اینکه می‌گویند اعطای سهمیه نقدی به خاطر اعتراض‌ها بوده، اشتباه است/مصباح یزدی: گاهی باید مثل شیخ فضل الله نوری تا پای جان مقاومت کنیم"/>
    <meta property="og:description" content="رصد‌خانه «تابناک»، خبر‌هایی از اخبار روز برای مخاطبان آماده می‌کند که غیررسمی هستند، یا اینکه کمتر از اهمیت خود، مورد توجه قرار می‌گیرند. تیتر‌هایی مانند: روایت فرمانده کل سپاه از توصیه یک سفیر به اروپایی‌ها در خصوص اقتصاد ایران/اصلاح‌طلبان به دنبال ممانعت از پخش اعترافات در تلویزیون/ مازنی خطاب به رحمانی فضلی: مسئولیت اتفاقات را بپذیر و استعفا بده و... رصد‌خانه امروز تابناک را تشکیل می‌دهند."/>
  </head>
  <body>
    <article>
      <h1>نماینده تبریز: اظهارات روحانی در حد رئیس کلانتری است/حدادعادل: چه اشکالی دارد که مردم بتوانند حرف خود را بزنند/ضرغامی: اینکه می‌گویند اعطای سهمیه نقدی به خاطر اعتراض‌ها بوده، اشتباه است/مصباح یزدی: گاهی باید مثل شیخ فضل الله نوری تا پای جان مقاومت کنیم</h1>
      <h2>هزار و هشتصد و چهل و سومین بسته ویژه خبری «تابناک»؛</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>رصد‌خانه «تابناک»، خبر‌هایی از اخبار روز برای مخاطبان آماده می‌کند که غیررسمی هستند، یا اینکه کمتر از اهمیت خود، مورد توجه قرار می‌گیرند. تیتر‌هایی مانند: روایت فرمانده کل سپاه از توصیه یک سفیر به اروپایی‌ها در خصوص اقتصاد ایران/اصلاح‌طلبان به دنبال ممانعت از پخش اعترافات در تلویزیون/ مازنی خطاب به رحمانی فضلی: مسئولیت اتفاقات را بپذیر و استعفا بده و... رصد‌خانه امروز تابناک را تشکیل می‌دهند.</i>
      </p>
      <p>تحولات در گذر است و اخبار روز هیچ گاه متوقف نخواهد شد؛ خبر‌هایی رسمی و گاه غیر رسمی؛ خبر‌هایی که مورد توجه قرار می‌گیرد یا ممکن است همه به راحتی از کنار آن بگذرند. رسانه‌های خبری هر یک به فراخور وابستگی جناحی خود، خبر‌هایی را برجسته می‌کنند و در مواردی هم از کنار آن می‌گذرند. اگر خبر به‌ما‌هو خبر موضوعیت داشته باشد، وابستگی جناحی نباید در کمرنگ و پر رنگ منتقل کردن آن تأثیری داشته باشد.</p>
      <p>رصد‌خانه «تابناک»؛ جایی است که خبر‌هایی گاه غیررسمی و گاه اخباری که مورد توجه قرار نمی‌گیرد، برای مخاطبان آماده می‌کند؛ خبر‌هایی که گاه به ملاحظه جناح‌های سیاسی مورد توجه قرار نمی‌گیرند و گاه به دلیل کم توجهی رسانه‌ها به حاشیه می‌روند، ولی همین خبر‌ها، اخباری هستند که مخاطبان را از پشت پرده جریانات سیاسی آگاه می‌کنند. در رصدخانه، تیتر و خلاصه‌ای از مهم‌ترین اخباری که اطلاع از آن‌ها ممکن است برای مخاطبان مهم و قابل توجه باشد، در اختیار مخاطبان قرار می‌گیرد و اینک رصدخانه تابناک را می‌بینید.</p>
      <p>
        <b>روایت فرمانده کل سپاه از توصیه یک سفیر به اروپایی‌ها در خصوص اقتصاد ایران</b>
      </p>
      <p>سرلشکر سلامی گفت: سفیر یکی از کشورها که ما اطلاعات محرمانه آن را داریم اما نامش را نمی‌گویم، همه سفرا را جمع کرد و به آنها گفت «به اروپایی‌ها بگویید ایرانی‌ها در حال بریدن وابستگی اقتصادی کشورشان به نفت هستند و به خودکفایی رسیده اند. بجنبید، نفت را باز کنید، گشایش ایجاد کنید، وگرنه ملت ایران اقتصادش از نفت جدا می‌شود».</p>
      <p>
        <b>کنترل قیمت بازار تهران با دو هزار بازرس</b>
      </p>
      <p>مدیرکل تعزیرات استان تهران گفت: اگر اجناس مغازه‌ای دو نوع قیمت دارد و پیش از حضور بازرس تعزیرات اتیکت قیمت شان را تغییر دهند و بعد از خروج بازرسان، قیمت‌ها را به روال سابق برگرداند، قطعا تخلف کرده و با آن برخورد قاطع خواهیم کرد. بعد از گران شدن بنزین تعداد بازرسان سازمان تعزیرات را دو برابر کرده و در دو شیفت جداگانه فعالیت آنها ادامه دارد./فارس</p>
      <p>
        <b>مکلف به حمایت همه‌جانبه از دولت هستیم</b>
      </p>
      <p>ترکان عضو شورای مرکزی حزب اعتدال و توسعه گفت: در شرایطی که کشور آماج دسیسه‌های دشمنان است خود را مکلف به حمایت همه‌جانبه از دولت و شخص آقای روحانی می‌دانیم. احزاب و جریان‌های همسو که در استقرار دولت تدبیر و امید سهیم بوده‌اند، اکنون که کشور در شرایط ویژه‌ای قرار گرفته است باید دولت را بیش از گذشته و فارغ از ملاحظات حزبی، جناحی و به ویژه تمایلات انتخاباتی، همراهی کنند. برجام در تاریخ سیاسی ایران دستاوردی بی‌نظیر است. هیچ دولتی در تاریخ نتوانسته چنین موافقنامه‌ای را با قدرت های مسلط جهان امضا کند./ایرنا</p>
      <p>
        <b>اصلاح‌طلبان به دنبال ممانعت از پخش اعترافات در تلویزیون</b>
      </p>
      <p>حجت الاسلام احمد مازنی، نماینده مردم تهران در مجلس، درباره طرح فراکسیون امید مبنی بر ممنوعیت پخش اعترافات از طریق رسانه‌های دیداری و شنیداری گفت: طی سال‌های گذشته شاهد پخش اعترافات از افرادی بودیم که بعدها مشخص شد یا واقعی نبودند یا این که همه آن چیزی که باید گفته نشده است. حال فردی ابزاری در دست دشمن برای جاسوسی بوده است و از او استفاده شده در دادگاه باید به اتهامات او رسیدگی و مجازاتش در همان جا هم صادر شود. اگر ما می‌خواهیم حرف‌های او را بشنویم باید دادگاهش را علنی پخش کنیم؛ همان چیزی که قانون اساسی به ما می‌گوید./ایلنا</p>
      <p>
        <b>سه استیضاح تلافی بی‌اعتنایی به مجلس؟</b>
      </p>
      <p>همه اخبار بهارستان دیروز حول یک کلمه جمع شد؛ استیضاح. از وزیر جهاد کشاورزی که هفته گذشته مطرح شده بود تا وزیر نفت و حتی وزیر کشور. نماینده‌ها گویا بعد از سکوت طولانی پس از اولین جلسه غیرعلنی درباره افزایش قیمت بنزین، در این هفته اعتراض به این مصوبه را با ابزار استیضاح پیش می‌برند. اولین جلسه استیضاح نیز طبق دستور هفتگی مجلس قرار است سه‌شنبه برگزار شود. دیروز اما مجلسی‌ها خبر دادند که محمود حجتی استعفا داده است. برخی گفتند، وزیر کشاورزی به رئیس‌جمهوری گفته که در جلسه استیضاح حاضر نخواهد شد. این اتفاق به منزله استعفاست، اما سخنگوی هیأت‌رئیسه مجلس در جمع خبرنگاران گفته که حسن روحانی این استعفا را نپذیرفته است. این آخرین خبر از استعفای حجتی تا لحظه تنظیم این گزارش است؛هرچند شایعه استعفای او مدت‌ها قبل مطرح و بعد تکذیب شد؛ شایعه‌ای که حالا به نظر می‌رسد دور از واقعیت نبوده است./شرق</p>
      <p>
        <b>اظهارات روحانی در حد رئیس کلانتری است</b>
      </p>
      <p>احمد علیرضابیگی نماینده تبریز در مجلس شورای اسلامی ایران درباره سخنان روحانی پیرامون اعتراضات اخیر گفت: «رئیس جمهور به جای اعتمادآفرینی می‌گوید که تلویزیون و دوربین‌های مانیتورینگ داریم، شناسایی و برخورد می‌کنیم. البته این ادبیات یک رئیس جمهور نیست بلکه ادبیات یک رئیس پاسگاه و کلانتری است. رئیس جمهور تجدید نظر کند.» این نماینده ضمن انتقاد از روحانی به هشدارهای اردوغان، رئیس جمهوری ترکیه و شیخ حسن نصرالله رهبر حزب‌الله لبنان درباره "وقوع تنش جدی در ایران" اشاره کرده و پرسیده با توجه به "سوابق امنیتی" روحانی، چطور او این هشدارها را جدی نگرفته است. نماینده تبریز سپس پرسیده: «در برابر همه این خون‌های ریخته شده، پاسخ دولت آقای روحانی چیست؟»</p>
      <p>
        <b>مازنی خطاب به رحمانی فضلی: مسئولیت اتفاقات را بپذیر و استعفا بده</b>
      </p>
      <p>نماینده مردم تهران گفت: توصیه‌ام به ایشان این است که یک بار به عنوان یک مسئول سیاسی در ایران بار مسئولیت یک اتفاق را بپذیرد و با جوانمردی از وزارت کشور استعفا دهد تا وقت مردم و مجلس برای استیضاح و شنیدن پاسخ‌های ایشان به سوال گرفته نشود. چون آنچه مسلم است مدیریت ایشان باعث خسارت‌هایی به کشور شده است. خسارت‌هایی که تنها مرهم آن بر آلام مردم در شرایط فعلی استعفای رحمانی فضلی از وزیر کشور است.</p>
      <p>
        <b>علی مطهری: اگر رهبری با استیضاح وزیر کشور مخالف باشند، طرح را متوقف می‌کنیم</b>
      </p>
      <p>علی مطهری می گوید: اصلی‌ترین محور استیضاح وزیر کشور به حوادث اخیر کشور برمی‌گردد. وزیر کشور مسئول اصلی اجرای تصمیم شورای هماهنگی سران قوا بوده ولی مقدمات و تمهیدات لازم برای آن را فراهم نکرد و در نتیجه آسیب جدی به نظام جمهوری اسلامی و همچنین خسارات جانی و مالی به مردم وارد شد. وی همچنین در این زمینه گفت: افرادی که طرح استیضاح را امضا کرده‌اند افراد استواری هستند که امضای خود را پس نخواهند گرفت، بنابراین امیدوارم که این استیضاح انجام شود مگر اینکه مقام رهبری مخالفت کنند که در این صورت با اعلام مخالفت ایشان، ما (نمایندگان خواستار استیضاح عبدالرضا رحمانی‌فضلی) هم موضوع استیضاح وزیر کشور را ادامه نخواهیم داد.</p>
      <p>
        <b>آیت‌الله مصباح: گاهی باید مثل شیخ فضل الله نوری تا پای جان مقاومت کنیم</b>
      </p>
      <p>مصباح یزدی، رئیس مؤسسه آموزشی و پژوهشی امام خمینی و مدرس حوزه علمیه، امروز، چهارم آذرماه، در جلسه درس اخلاق جامعة المصطفی العالمیه شعبه خراسان گفت: فرشتگان انسان را به سوی خدا می‌خوانند و وسوسه‌های شیطان به سوی دیگر، ما باید با انتخاب خود زمینه تکامل را فراهم کنیم، ارزش انسان به حرکت اختیاری و مقاومت در برابر شیطان است، برای موفقیت در این راه غیر از تحصیل علم باید تزکیه نفس کنیم و حرکت عملی داشته باشیم، بزرگانی که سال‌ها تلاش کرده و به تزکیه نفس خود پرداختند، شیطان بیشتر توان خود را برای گمراه کردن آنان می‌گذارد. امروز ابزارها و انواع دام‌های شیطان بیشتر شده و به وسیله آنان قهرمانان را به دام می‌اندازد و این نشان دهنده آن است که نسل ما چنان پیشرفت کرده که هدایت یک نفر مساوی هدایت میلیاردها انسان است و شیطان بزرگ را به خاک می‌کشد. وی با بیان اینکه شرایط مبارزه با شیطان کم و بیش برای ما فراهم است، گفت: اگر بتوانیم بین زندگی خود و هدایت مردم یکی را انتخاب کنیم، اگر بین اهم و مهم، مهم را انتخاب کنیم که این مهم مخالف و مزاحم تکلیف اهم باشد، کار حرام انجام شده است، باید وظیفه خود را درست بشناسیم، گاهی باید تا پای جان مثل شیخ فضل الله نوری مقاومت کنیم.</p>
      <p>
        <b>محجوب: نمی‌توان انتظار داشت افزایش قیمت بنزین روی قیمت سایر کالاها تأثیر نگذارد</b>
      </p>
      <p>علیرضا محجوب در نشست علنی امروز (دوشنبه، 4 آذرماه) مجلس شورای اسلامی با اشاره به موضوع طرح مدیریت مصرف سوخت، گفت: با تشکر از کسانی که در این ایام متحمل مشکلاتی شدند، فشار بسیاری بر جامعه وارد شده است. وی ادامه داد: دستمزد کارگران در سال گذشته با وجود افزایش سهم آن 6 درصد کاهش پیدا کرده است، با این تصمیم باید بگوییم چقدر این دستمزد حقیقی کاهش پیدا خواهد کرد؟ کارگران باید چه کنند با این حقوقی که دریافت می‌کنند؟ نماینده مردم تهران در مجلس شورای اسلامی ادامه داد: تصمیمات ما فقط ماخذ قانونی دارد، ماخذ علمی ندارد، علم می‌گوید نمی‌توان قیمت کالایی را اضافه کرد که تأثیری بر قیمت باقی کالاها نداشته باشد آن هم کالایی که قیمت آن جهانی و بین‌المللی است و قیمت طبیعی داشته باشد، قیمت طبیعی را نمی‌شود عوض کرد. 3 هزار تومان بنزین همان 100 تومان است. عضو کمیسیون اجتماعی مجلس با بیان اینکه برای گذر موقت یک تصمیمی در کشور می‌گیریم، گفت: نباید قانون مخالف علم به نمایش گذاشته شود. آیا حق داریم این قانون را روی مردم آزمایش کنیم. این آزمایش چهل سال پیش اجرا شده و نتیجه اجتماعی، عقلی و علمی آن روشن است. آزموده را آزمودن خطاست.</p>
      <p>
        <b>ضرغامی: اینکه می‌گویند اعطای سهمیه نقدی به خاطر اعتراض‌ها بوده اشتباه است</b>
      </p>
      <p>عزت‌الله ضرغامی: اگر قبل از اعلام گرانی بنزین، صداوسیما بر اساس صحبت‌های رئیس‌جمهور برنامه‌های خود را تنظیم می‌کرد و کارشناسان همراه با این سیاست و خود دولتمردان در برنامه‌های تلویزیونی حاضر شده و این طرح را تبیین می‌کردند، در اجرای آن خیلی موفق‌تر بودیم؛ اما متأسفانه وقتی کشور دچار مشکل شد و اعتراض‌های عمومی شکل گرفت، بعد از آن دولت آمد و اعلام کرد قرار است سهمیه‌های نقدی را بین قشرهای کم‌درآمد توزیع کند. اما همانطور که به خود آقایان تصمیم‌گیر این امر منتقل کردم و الان هم عرض می‌کنم، که این تصمیم حالت انفعال به خود گرفت. عضو شورای عالی فضای مجازی ادامه داد: در این شرایط بعضی‌ها ممکن است تیغ‌شان در این تبلیغ بُرا باشد که چون اعتراض‌ها شکل گرفته و مردم به میدان آمدند حالا دولت می‌خواهد به آنها یکسری امکانات و سهیمه نقدی بدهد؛ در حالی‌که اینطور نبود و دولت از قبل در اعطای این سهمیه نقدی تصمیم‌گیری کرده و همه چیز از ابتدا مشخص شده بود.</p>
      <p>
        <b>علی صوفی: احتمال ائتلاف اصلاح‌طلبان با اعتدالیون وجود دارد</b>
      </p>
      <p>علی صوفی درباره استراتژی اصلاح طلبان در انتخابات مجلس به نامه‌نیوز گفت: مشارکت اصلاح طلبان در انتخابات مجلس شورای اسلامی قطعی است اما هنوز درباره استراژی نحوه حضور بحث نشده است. در واقع نظریات و دیدگاه های مختلفی وجود دارد که به نقطه مشترک نرسیده است. وی درباره احتمال ائتلاف با جریان اعتدال توضیح داد: مشارکت با نامزدهای اصلاح طلب مسلم و قطعی است؛ اما درباره ائتلاف با جریان حامی دولت یا همان اعتدال، نفیا و اثباتا موضع مشخصی اتخاذ نشده چون اصلاح طلبان درباره این موضوع نظریات متفاوتی دارد. در مجموع نظر شورای عالی سیاستگذاری اصلاح طلبان تعیین کننده خواهد بود. دبیرکل حزب پیش روی اصلاحات یادآور شد: در حال حاضر تصمیم شورای عالی سیاست گذاری اصلاح طلبان برای همکاری انتخاباتی با جریان حامیان دولت (اعتدال) مشخص نیست، البته امکان دارد بعد از ثبت نام نامزدها و اعلام نظر رسمی شورای نگهبان درباره تأییدصلاحیت‌ها این بحث ها هم مطرح شود.</p>
      <p>
        <b>حدادعادل: چه اشکالی دارد که مردم بتوانند حرف خود را بزنند</b>
      </p>
      <p>غلامعلی حداد عادل، روز دوشنبه در اجتماع مردم تهران در میدان انقلاب در گفت‌وگو با خبرنگار ایرنا افزود: بنده با مردم موافق هستم که با اجازه وزارت کشور و با شرایط قانونی اعتراض‌های خود را در کف خیابان مطرح کنند، چه اشکالی دارد که مردم بتوانند حرف خود را بزنند، راه‌های قانونی برای اظهار نظر وجود دارد ولی با آدم کشی امکان پذیر نیست. وی با بیان اینکه حضور امروز مردم یک تودهنی به ترامپ و غربی‌هایی است که با انقلاب اسلامی دشمنی می‌کنند ادامه داد: این راهپیمایی اعلام انزجار و نفرت از کسانی است که به جای اعتراض، آشوب و ناامنی ایجاد می‌کنند. حدادعادل تصریح کرد: حضور مردم در این راهپیمایی وفاداری آنها را  به انقلاب و رهبری نشان می‌هد، مردم از مسئولان انتظار دارند با تدبیر و مدیریت مشکلات را حل کنند. وی اضافه کرد: حساب مردم از اغتشاش‌گرانی که منابع ملی را آتش می زنند، جداست.</p>
    </article>
  </body>
</html>