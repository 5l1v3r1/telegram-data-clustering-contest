<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mozzartsport.com/fudbal/vesti/ne-moze-askoli-bez-lude-glave-ninkovic-rezirao-preokret-i-pobedu/343404"/>
    <meta property="og:site_name" content="MozzartSport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Ne može Askoli bez Lude glave: Ninković režirao preokret i pobedu"/>
    <meta property="og:description" content="Gol i dve asistencije, od 0:2 do 3:2"/>
  </head>
  <body>
    <article>
      <h1>Ne može Askoli bez Lude glave: Ninković režirao preokret i pobedu</h1>
      <h2>Gol i dve asistencije, od 0:2 do 3:2</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>Kada nema <b>Nikole Ninkovića</b>, Askoli ne može ni da mrdne! Jednu je preskočio, crno-beli su izgubili, a čim se vratio – pobeda. Maksimalno u njegovoj režiji.</p>
      <p>Kozenca je vodila sa 2:0 posle 20 minuta igre usred Askolija. <b>Rivije</b> i <b>Brućini</b> su usmerili plavo-crvene ka pobedi. Ali onda je <b>Ninković </b>preuzeo stvari u svoje ruke. Prvo gol, u 38. minutu, za 1:2, da se vrati crvenilo u lice njegovim saigračima i navijačima.</p>
      <p>U nastavku utakmice potpuna dominacija srpskog fudbalera na terenu. Prvo je u 71. minutu asistirao <b>Skamaki</b> za pogodak, za izjednačenje, da bi isti tandem, u istim ulogama, dva minuta pre kraja režirao potpuni preokret i trijumf crno-belih.</p>
      <p>Naravno, nije to sve, morao je malo i onog svog ćudljivog karaktera <b>Ninković</b> da pokaže, pa je pred kraj poluvremena poslao protivnika u reklame i dobio žuti karton. Kažu italijanski mediji – narandžasti! U prevodu, na ivici isključenja.</p>
      <p>Uglavnom, posle 13 odigranih kola nekadašnji Partizanov đak ima sjajnu statistiku: četiri gola i devet asistencija! Askoli na šesto mestu, miriše makar na baraž za Seriju A.</p>
      <figure>
        <img src="https://www.mozzartsport.com/upload/CKEditor/25.11.2019./36a.jpg"/>
      </figure>
    </article>
  </body>
</html>