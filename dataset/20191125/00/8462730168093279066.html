<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/100535/1841243/Danko-oznamil-posilu-pre-SNS--do-strany-vstupuje-tato-poslankyna"/>
    <meta property="og:site_name" content="Topky.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Danko oznámil posilu pre SNS, do strany vstupuje táto poslankyňa"/>
    <meta property="og:description" content="BRATISLAVA - Nezaradená poslankyňa Národnej rady (NR) SR Alena Bašistová vstúpila do klubu SNS aj do strany. Oznámil to na pondelkovej tlačovej konferencii predseda SNS a parlamentu Andrej Danko."/>
  </head>
  <body>
    <article>
      <h1>Danko oznámil posilu pre SNS, do strany vstupuje táto poslankyňa</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <h3>Danko oznámil posilu pre SNS, do strany vstupuje táto poslankyňa</h3>
      <p>
        <i>BRATISLAVA - Nezaradená poslankyňa Národnej rady (NR) SR Alena Bašistová vstúpila do klubu SNS aj do strany. Oznámil to na pondelkovej tlačovej konferencii predseda SNS a parlamentu Andrej Danko.</i>
      </p>
      <p><i><b>"Je medzi nami nový člen SNS, poslankyňa NR SR Alena Bašistová. Chcel by som možno verejne poďakovať za dôveru pani Bašistovej a za tú spoluprácu, ktorá bežala medzi našimi poslancami a ňou, ale aj deklarovať to, že SNS je nielen jednotná, a že je to jediná politická strana, ktorá má stabilných 15 poslancov vo svojom klube," </b></i>uviedol predseda parlamentu. Podľa jeho slov stranu oslovujú aj ďalší poslanci. Zdôraznil, že podmienkou miesta na kandidátke je členstvo v strane. Pripomenul tiež, že Slovensko má "šialené" množstvo politických strán.</p>
      <p>Rovnako uviedol, že si nevie predstaviť "veľkého zjednotiteľa opozície", a to ani v osobe Andreja Kisku (Za ľudí) či Igora Matoviča (OĽaNO). <i><b>"Jediná téma, ktorú si dnes opozícia zvolila je, že je proti niekomu,"</b></i> povedal.</p>
      <p>Bašistová sa do parlamentu dostala so stranou Sieť, ktorá sa rozpadla krátko po vytvorení vlády so Smerom-SD, SNS a Mostom-Híd. Bašistová odvtedy pracovala v parlamente ako nezaradená poslankyňa a hlasovala s koalíciou.</p>
      <p>Ako uviedla, s členmi SNS sa jej v predchádzajúcom období spolupracovalo "veľmi dobre". <i><b>"Môžem spomenúť len z výboru pre sociálne veci pani poslankyňu Magdalénu Kuciaňovú, s ktorou sme predložili množstvo zákonov," </b></i>komentovala s dôvetkom, že by rada naďalej hájila záujmy Košičanov a ľudí z východného Slovenska a uchádzala sa o podporu v nasledujúcich voľbách.</p>
    </article>
  </body>
</html>