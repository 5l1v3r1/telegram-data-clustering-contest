<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24hod.sk/britski-konzervativci-vedu-pred-labouristami-o-7-percentualnych-bodov-cl722969.html"/>
    <meta property="og:site_name" content="24hod.sk"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Britskí konzervatívci vedú pred labouristami o 7 percentuálnych bodov"/>
    <meta property="og:description" content="24hod.sk - Britskí konzervatívci vedú pred labouristami o 7 percentuálnych bodov - Boris Johnson, archívna snímka."/>
  </head>
  <body>
    <article>
      <h1>Britskí konzervatívci vedú pred labouristami o 7 percentuálnych bodov</h1>
      <address><time datetime="2019-11-25T00:00:00+00:00">25 Nov 2019</time> by <a rel="author">24hod.sk - 24 hodín s.r.o. - WebSys s.r.o., https://www.facebook.com/24hod.sk</a></address>
      <p><b>Boris Johnson, archívna snímka.</b><br/>Londýn 25. novembra (TASR) - Náskok konzervatívcov britského premiéra Borisa Johnsona pred labouristami sa za posledný týždeň mierne znížil. Vyplýva to z prieskumu verejnej mienky spoločnosti ICM pre agentúru Reuters, ktorého výsledky zverejnili v pondelok.</p>
      <figure>
        <img src="https://turbo.web2media.sk/adnoscript.php?pid=42&amp;ord='.1574718347.'"/>
      </figure>
      <p>Podpora konzervatívcov klesla za sledované obdobie o jeden percentuálny bod na 41 percent, zatiaľ čo za opozičných labouristov sa vyslovilo 34 percent respondentov, čo predstavuje nárast ich podpory o dva percentuálne body. Proeurópski Liberálni demokrati si zachovali podporu 13 percent opýtaných. Naopak euroskeptická Strana brexitu (BP) poklesla o jeden percentuálny bod na štyri percentá.<br/><br/>Spoločnosť ICM sa dopytovala 2004 respondentov online medzi 22. a 25. novembrom. Vzhľadom na to, že niektoré strany vrátane Liberálnych demokratov a BP nepostavili svojich kandidátov vo všetkých volebných obvodoch, dala agentúra respondentom možnosť vyberať si len z tých strán, ktoré v ich obvode kandidujú.<br/><br/>ICM sa vo svojom prieskume respondentov taktiež pýtala, či by podporili nové referendum o nezávislosti Škótska v horizonte najbližších piatich rokov, ak by sa ocitli v pozícii budúceho premiéra. Na túto otázku odpovedalo pozitívne 40 percent respondentov, 42 percent bolo proti a 18 nevedelo odpovedať.<br/><br/>Ako pripomína Reuters, Johnson odmietol možnosť ďalšieho referenda o nezávislosti Škótska, varoval však, že labouristi by v prípade víťazstva vo voľbách bez zisku väčšiny kresiel mohli súhlasiť s novým referendom výmenou za podporu Škótskej národnej strany (SNP).<br/><br/>Líder labouristov Jeremy Corbyn v tejto súvislosti vyhlásil, že nové referendum by nepovolil po obdobie najmenej dvoch rokov od konania volieb. <br/><br/><br/><br/><br/><br/><br/><br/><br/><br/><br/>Zdroj: <a href="http://www.teraz.sk/">Teraz.sk</a>, spravodajský portál tlačovej agentúry <a href="http://www.tasr.sk/">TASR</a></p>
    </article>
  </body>
</html>