<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/amd-potvrzuje-threadripper-3990x-bude-mit-64-jader/50702"/>
    <meta property="og:site_name" content="Svethardware.cz"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="AMD potvrzuje, Threadripper 3990X bude mít 64 jader"/>
    <meta property="og:description" content="Společnost AMD nám oficiálně potvrdila to, co jsme už nějaký ten pátek více než tušili. Procesor Threadripper 3990X přijde v příštím roce vybaven 64 fyzickými jádry. A jaké jsou jeho další specifikace?"/>
  </head>
  <body>
    <article>
      <h1>AMD potvrzuje, Threadripper 3990X bude mít 64 jader</h1>
      <h2>Společnost AMD nám oficiálně potvrdila to, co jsme už nějaký ten pátek více než tušili. Procesor Threadripper 3990X přijde v příštím roce vybaven 64 fyzickými jádry. A jaké jsou jeho další specifikace?</h2>
      <address><time datetime="2019-11-25T00:00:00+00:00">25 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Dosud nejlepší důkaz toho, že Threadripper 3990X bude mít 64 jader, <a href="https://www.svethardware.cz/threadripper-3990x-dle-msi-nabidne-64-jader/50594">poskytla omylem společnost MSI</a>, která ukázala PC s otevřeným Správcem úloh systému Windows, kde bylo jasně vidět 128 pracujících logických procesorů. Čekali jsme tak v podstatě už jen na potvrzení této skutečnosti a další informace. <br/> </p>
      <figure>
        <img src="https://www.svethardware.cz/amd-potvrzuje-threadripper-3990x-bude-mit-64-jader/50702/img/AMD-Ryzen-Threadipper-3990X-768x431.jpg"/>
      </figure>
      <p> <br/>AMD dle VideoCardz chtělo původně představit Ryzen Threadripper 3990X až v příštím roce, ale nakonec se o něm rozhodlo informovat už nyní. Máme tak bílé na černém, že ten nabídne 64 fyzických jader a 128 logických jader, celkově 288 MB L2+L3 cache a vejde se do 280W TDP. A bude "vládnout všem". <br/> </p>
      <table bordered="">
        <tr>
          <th>CPU</th>
          <th>CPU jádra</th>
          <th>CPU vlákna</th>
          <th>Předchůdce</th>
          <th>Zákl. takt</th>
          <th>Turbo</th>
          <th>L3 cache</th>
          <th>TDP</th>
          <th>Cena</th>
          <th>Vypuštění na trh</th>
        </tr>
        <tr>
          <th>AMD Ryzen Threadripper 3990X/WX</th>
          <th>64 </th>
          <th>128 </th>
          <th>AMD Ryzen Threadripper 2990WX (32C/64 T)</th>
          <th>?</th>
          <th>?</th>
          <th>?</th>
          <th>280W</th>
          <th>?</th>
          <th>leden 2020?</th>
        </tr>
        <tr>
          <td>AMD Ryzen Threadripper 3980X/WX</td>
          <td>48 </td>
          <td>96 </td>
          <td>-</td>
          <td>?</td>
          <td>?</td>
          <td>?</td>
          <td>280W</td>
          <td>?</td>
          <td>?</td>
        </tr>
        <tr>
          <td>AMD Ryzen Threadripper 3970X/WX</td>
          <td>32 </td>
          <td>64 </td>
          <td>AMD Ryzen Threadripper 2970WX (24C/48T)</td>
          <td>3,7 GHz</td>
          <td>4,5 GHz</td>
          <td>128 MB</td>
          <td>280W</td>
          <td>$1999</td>
          <td>25. listopadu 2019</td>
        </tr>
        <tr>
          <td>AMD Ryzen Threadripper 3960X</td>
          <td>24 </td>
          <td>48 </td>
          <td>-</td>
          <td>3,8 GHz</td>
          <td>4,5 GHz</td>
          <td>128 MB</td>
          <td>280W</td>
          <td>$1399</td>
          <td>25. listopadu 2019</td>
        </tr>
      </table>
      <p> <br/>Zatím tak netušíme, jaké takty bude tento procesor mít a také s jakou cenou přijde na trh. Mohou to být prostě čtyři tisíce dolarů vzhledem k ceně 32jádrového 3970X, ale také nějaká úplně jiná částka. To prostě záleží čistě na AMD, pro jehož 3990X nebude na trhu konkurent, takže i kvůli tomu je cena značně nejistá.<br/> <br/>V tabulce máme také zanesen model Threadripper 3980X, ovšem v jeho případě není vůbec jisté, že dorazí na trh. Mluví se o něm v podstatě jen kvůli tomu, že jinak by byla v řadě 3960X, 3970X a 3990X mezera, ale AMD se o žádném 3980X dosud nezmínilo.  <br/> <br/>Od dnešního dne se také mohou prodávat procesory Threadripper 3970X a 3960X, nicméně NDA ještě evidentně nevypršelo, neboť jejich testy zatím můžeme hledat marně. Jsou ovšem zcela jistě připraveny, takže se ještě dnes ozveme s tím, jak si stojí nový 32 a 24jádrový Threadripper. Jejich ceny sice vyvolaly řadu otázek, ovšem vzhledem k tomu, že 18jádrový Core i9 má více než <a href="https://www.svethardware.cz/core-i9-s-18-jadry-prichazi-za-30-tisic-jaky-vykon-nabidne/50701">dost práce i se 16jádrovým Ryzenem 9 3950X</a>, to vypadá na vhodně zvolené částky. Uvidíme. <br/> </p>
      <footer>Zdroj: <a href="https://videocardz.com/newz/amd-to-launch-ryzen-threadripper-3990x-with-64-cores-in-2020">Videocardz</a></footer>
    </article>
  </body>
</html>