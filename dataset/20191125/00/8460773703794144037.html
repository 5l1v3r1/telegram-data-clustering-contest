<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/befi-conference/836610"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T00:53:26+00:00"/>
    <meta property="og:title" content="ബാങ്ക് ദേശസാൽക്കരണ ലക്ഷ്യം അട്ടിമറിക്കരുത്‌; ബെഫി സംസ്ഥാന സമ്മേളനം ഇന്ന്‌ സമാപിക്കും"/>
    <meta property="og:description" content="ബാങ്ക് ദേശസാൽക്കരണ ലക്ഷ്യം അട്ടിമറിക്കരുതെന്ന്‌ ബെഫി സംസ്ഥാന ..."/>
  </head>
  <body>
    <article>
      <h1>ബാങ്ക് ദേശസാൽക്കരണ ലക്ഷ്യം അട്ടിമറിക്കരുത്‌; ബെഫി സംസ്ഥാന സമ്മേളനം ഇന്ന്‌ സമാപിക്കും</h1>
      <address><time datetime="2019-11-25T00:53:26+00:00">25 Nov 2019, 00:53</time> by <a rel="author">വെബ് ഡെസ്‌ക്‌</a></address>
      <p>കണ്ണൂർ<br/>ബാങ്ക് ദേശസാൽക്കരണ ലക്ഷ്യം അട്ടിമറിക്കരുതെന്ന്‌ ബെഫി സംസ്ഥാന സമ്മേളനം ആവശ്യപ്പെട്ടു. കണ്ണൂർ ജില്ലാ ബാങ്ക്‌ ഓഡിറ്റോറിയത്തിൽ നടക്കുന്ന സമ്മേളനം തിങ്കളാഴ്‌ച സമാപിക്കും. പ്രതിനിധികളുടെ ചർച്ച രണ്ടാം ദിവസവും തുടർന്നു. ബാങ്ക്‌ ലയന, സ്വകാര്യവൽക്കരണ നീക്കം ഉപേക്ഷിക്കുക, പതിനൊന്നാം ഉഭയകക്ഷി കരാർ ചർച്ച ഉടൻ പൂർത്തിയാക്കുക, പങ്കാളിത്ത പെൻഷൻ പദ്ധതി ഉപേക്ഷിച്ച്‌ പഴയത്‌ പുനഃസ്ഥാപിക്കുക, സംസ്ഥാന –- ജില്ലാ സഹകരണ ബാങ്ക് ജീവനക്കാരുടെ ശമ്പള പരിഷ്കരണം പൂർത്തിയാക്കുക, താൽകാലിക ജീവനക്കാരെ സ്ഥിരപ്പെടുത്തുക, റിസർവ്‌ ബാങ്കിന്റെ സ്വയംഭരണാധികാരം ഹനിക്കരുത്, ദേശീയ കാർഷിക ഗ്രാമവികസന ബാങ്കിനെ ശക്തിപ്പെടുത്തുക തുടങ്ങിയ പ്രമേയങ്ങളും സമ്മേളനം അംഗീകരിച്ചു.</p>
      <p>വനിതാ സമ്മേളനം ജനാധിപത്യ മഹിളാ അസോസിയേഷൻ അഖിലേന്ത്യാ വൈസ്‌ പ്രസിഡന്റ്‌ സുധ സുന്ദർരാമൻ ഉദ്‌ഘാടനം ചെയ്‌തു. ബെഫി സംസ്ഥാന വൈസ് പ്രസിഡന്റ്‌ കെ എസ് രമ അധ്യക്ഷയായി. സി എൻ പാർവതി അനുശോചന പ്രമേയം അവതരിപ്പിച്ചു. കെ കെ രജിതാമോൾ റിപ്പോർട്ട് അവതരിപ്പിച്ചു. ഷീല സ്വാഗതം പറഞ്ഞു. കൺവീനറായി എസ് സുഗന്ധിയെ തെരഞ്ഞെടുത്തു.</p>
      <p>‘സാമ്പത്തിക മാന്ദ്യവും ജനകീയ ബദലും’ വിഷയത്തിൽ ധനമന്ത്രി ഡോ. തോമസ്‌ ഐസക്‌ പ്രഭാഷണം നടത്തി. ബെഫി സംസ്ഥാന കമ്മിറ്റി മുഖ്യമന്ത്രിയുടെ ദുരിതാശ്വാസനിധിയിലേക്ക് നൽകുന്ന രണ്ടാം ഗഡുവായ പത്തുലക്ഷം രൂപ അഖിലേന്ത്യാ ജനറൽ സെക്രട്ടറി ദേബാശിഷ് ബസു ചൗധരി ധനമന്ത്രിക്ക് കൈമാറി.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-kasaragodkerala-19-11-2019/835281"/>
        <a href="https://www.deshabhimani.com/news/kerala/news-thiruvananthapuramkerala-25-11-2019/836676"/>
        <a href="https://www.deshabhimani.com/news/kerala/news-25-11-2019/836675"/>
        <a href="https://www.deshabhimani.com/news/kerala/news-thiruvananthapuramkerala-25-11-2019/836674"/>
        <a href="https://www.deshabhimani.com/news/kerala/news-25-11-2019/836673"/>
        <a href="https://www.deshabhimani.com/news/kerala/news-25-11-2019/836672"/>
        <a href="https://www.deshabhimani.com/news/kerala/news-25-11-2019/836671"/>
      </related>
    </article>
  </body>
</html>