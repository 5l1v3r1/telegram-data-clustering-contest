<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939710/%D9%88%D8%B6%D8%B9%DB%8C%D8%AA-%D9%82%D8%B1%D9%85%D8%B2-%D9%85%D9%88%D8%AC%D9%88%D8%AF%DB%8C-%D8%AE%D9%88%D9%86-%D8%AF%D8%B1-%D8%A8%D8%B3%DB%8C%D8%A7%D8%B1%DB%8C-%D8%A7%D8%B2-%D9%86%D9%82%D8%A7%D8%B7-%DA%A9%D8%B4%D9%88%D8%B1"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="وضعیت قرمز موجودی «خون» در بسیاری از نقاط کشور"/>
    <meta property="og:description" content="این پیامکی است که طی روز‌های اخیر برای بسیاری از هموطنانمان که سابقه اهدای خون دارند ارسال شده تا بدین وسیله خون و فرآورده‌های خونی مورد نیاز استان‌های مختلف کشور تامین شود، اما ظاهرا چندان مثمر ثمر نبوده است. این را می‌شود از اطلاعیه سازمان انتقال خون کشور دریافت که طی ساعات اخیر به شدت در فضای مجازی و شبکه‌های اجتماعی بازنشر شده و حکایت از کاهش شدید ذخیره خونی این سازمان دارد."/>
  </head>
  <body>
    <article>
      <h1>وضعیت قرمز موجودی «خون» در بسیاری از نقاط کشور</h1>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p>
        <i>این پیامکی است که طی روز‌های اخیر برای بسیاری از هموطنانمان که سابقه اهدای خون دارند ارسال شده تا بدین وسیله خون و فرآورده‌های خونی مورد نیاز استان‌های مختلف کشور تامین شود، اما ظاهرا چندان مثمر ثمر نبوده است. این را می‌شود از اطلاعیه سازمان انتقال خون کشور دریافت که طی ساعات اخیر به شدت در فضای مجازی و شبکه‌های اجتماعی بازنشر شده و حکایت از کاهش شدید ذخیره خونی این سازمان دارد.</i>
      </p>
      <figure>
        <img src="https://cdn.tabnak.ir/files/fa/news/1398/7/15/1076894_488.jpg"/>
      </figure>
      <p>«آقا/خانم ... با توجه به نیاز مبرم به گروه خون شما در صورت داشتن شرایط اهدا خون، با در دست داشتن کارت ملی، منتظر دیدار شما هستیم. اداره کل انتقال خون ...»</p>
      <p>به گزارش «تابناک»، این پیامکی است که طی روز‌های اخیر برای بسیاری از هموطنانمان که سابقه اهدای خون دارند ارسال شده تا بدین وسیله خون و فرآورده‌های خونی مورد نیاز استان‌های مختلف کشور تامین شود، اما ظاهرا چندان مثمر ثمر نبوده است.</p>
      <p>این را می‌شود از اطلاعیه سازمان انتقال خون کشور دریافت که طی ساعات اخیر به شدت در فضای مجازی و شبکه‌های اجتماعی بازنشر شده و حکایت از کاهش شدید ذخیره خونی این سازمان دارد. اطلاعیه‌ای که از اهداکنندگان و داوطلبان اهدای خون خواسته تا «در اسرع وقت» به مراکز اهدای خون مراجعه کنند.</p>
      <p>البته همدلی شکل گرفته در بازنشر این فراخوان با برخی تفسیر‌های عجیب هم همراه شده و برخی کوشیده اند آن را به حوادث اخیر نسبت دهند، در حالی افراد آگاه و به ویژه بیماران نیازمند خون و خانواده‌های ایشان می‌دانند که خون و فرآورده‌های خونی عمر محدودی دارند و بر این اساس، ضرورت دارد که فرایند دریافت خون مداوم و مستمر باشد.</p>
      <figure>
        <img src="https://cdn.tabnak.ir/files/fa/news/1398/9/4/1095534_469.jpg"/>
      </figure>
      <p>نکته‌ای کلیدی که همواره در ایام اوج رجوع مردم به پایگاه‌های انتقال خون برای اهدا، یادآوری و از مراجعان خواسته می‌شود تا زمان مراجعه شان را به تاخیر بیاندازند؛ تقاضایی آشنا برای بسیاری از افرادی که برای ادای نذر اهدای خون در ایام تاسوعا و عاشورای حسینی به مراکز و پایگاه‌های انتقال خون مراجعه می‌کنند.</p>
      <p>این در حالی است که هر ساله و با شروع موج سرما، عکس وضعیتی که در روز‌های تاسوعا و عاشورا بر مراکز اهدای خون حاکم است، بروز می‌کند و میزان مراجعه برای اهدای خون تا آنجایی کاهش می‌یابد که ذخیره خون و فرآورده‌های خونی به پایین‌تر حد خود می‌رسد. کمبودی که جست و جو در آرشیو اخبار نشان می‌دهد هر ساله است، نه اتفاقی منحصر به امسال.</p>
      <p>آن گونه که اطلاعیه سازمان انتقال خون نشان می‌دهد، ذخیره خونی برای برخی گروه‌های خونی به دو روز رسیده که نگران کننده است، اما آنچه نگران کننده‌تر است، کمبود برخی فرآورده‌های خونی از جمله «پلاکت» است که می‌بایست به صورت روزانه تامین شود و در اختیار بیماران سرطانی و بیماری‌های خون ریزی دهنده ارثی قرار گیرد.</p>
      <p>برای آنکه بیشتر به اهمیت ماجرا پی ببرید، لازم است بدانید که تراکم بیماران نیازمند دریافت خون و فرآورده‌های خونی در برخی استان‌های کشور بیشتر است و از این رو، مضیقه خون در برخی استان‌ها بیشتر احساس می‌شود. به این معنی که ضرورت مراجعه به مراکز اهدای خون در برخی استان‌ها بسیار بیشتر است. مثل استان‌های مازندران و گیلان.</p>
      <p>بر این اساس است که می‌بایست فراخوان‌های ادارات استانی را جدی گرفت و در صورت دریافت پیامک، برای یاری نیازمندان به خون و فرآورده‌های آن (مانند پلاکت که نهایتا تا سه روز عمر می‌کند) دست به کار شد. فراخوان‌هایی که برای پاسخ دادن به آن‌ها هر روزه از ساعت ۸ صبح الی ۸ شب، مراکز انتقال خون پذیرای مراجعان هستند.</p>
    </article>
  </body>
</html>