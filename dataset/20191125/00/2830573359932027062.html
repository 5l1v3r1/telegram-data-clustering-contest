<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/2019/11/25-63800139/il_lecce_rimonta_il_cagliari_calderoni_fa_2-2_nel_recupero/"/>
    <meta property="og:site_name" content="Tuttosport"/>
    <meta property="article:published_time" content="2019-11-25T00:00:00+00:00"/>
    <meta property="og:title" content="Il Lecce rimonta il Cagliari: Calderoni fa 2-2 nel recupero"/>
    <meta property="og:description" content="Finale col fiato sospeso per i tifosi di casa: il terzino giallorosso trova il gol nel finale proprio come a San Siro contro il Milan. Rissa nel finale: espulsi Lapadula e Olsen"/>
  </head>
  <body>
    <article>
      <h1>Il Lecce rimonta il Cagliari: Calderoni fa 2-2 nel recupero</h1>
      <h2>Finale col fiato sospeso per i tifosi di casa: il terzino giallorosso trova il gol nel finale proprio come a San Siro contro il Milan. Rissa nel finale: espulsi Lapadula e Olsen</h2>
      <address>
        <time datetime="2019-11-25T00:00:00+00:00">25 Nov 2019</time>
      </address>
      <p><b>LECCE</b> - Quattro gol, tre espulsi e due rigori. Un punto a testa tra <a href="https://www.tuttosport.com/news/calcio/serie-a/2019/11/25-63776517/diretta_lecce-cagliari_ore_15_probabili_formazioni_e_dove_vederla_in_tv/"><b>Lecce</b></a> e <a href="https://www.tuttosport.com/news/calcio/serie-a/cagliari/2019/11/24-63771003/cagliari_passetti_partita_col_lecce_rinviata_applicato_il_regolamento_/"><b>Cagliari</b></a> al termine di 90 minuti che hanno regalato emozioni a non finire. Soprattutto in chiusura di partita, quando i padroni di casa, <b>sotto di due gol</b> (Joao Pedro e Nainggolan), hanno trovato la forza per reagire. L'episodio decisivo è stato il fallo di mano e il rosso ai danni di Cacciatore, che ha salvato sulla linea il colpo di testa di La Mantia. <b>Lapadula</b> segna e scoppia la rissa con <b>Olsen</b>, entrambi allontanati dall'arbitro Mariani. Assalto finale dei giallorossi che trovano il pareggio in extremis grazie a <b>Calderoni</b>, autore del 2-2 anche a San Siro contro il Milan. Un recupero carico di pathos dopo il rinvio per maltempo di ieri sera. </p>
      <p>
        <b>
          <a href="https://www.tuttosport.com/live/matchcentre/incontro.html?season=2019&amp;competition=21&amp;match=2021176">LE CURIOSITÀ DI LECCE-CAGLIARI</a>
        </b>
      </p>
      <h3>La Mantia ingenuo, Joao Pedro non perdona</h3>
      <p>Finalmente si gioca al Via del Mare. Dopo il rinvio di ieri sera a causa del nubifragio che si era abbattuto su <b>Lecce</b>, squadre finalmente in campo per un atipico lunedì di<b> Serie A</b>. Padroni di casa subito alla ricerca del vantaggio: al quarto d'ora sono già quattro i calci d'angolo battuti dalla squadra di Liverani. La chace migliore per i salentini però arriva dal colpo di testa di <b>La Mantia</b> su cross di Rispoli. L'attaccante leccese, sbloccatosi prima della sosta contro la Lazio, si rende protagonista dell'episodio che cambia le sorti del primo tempo. <b>Fallo di mano</b> ingenuo su un traversone innocuo proveniente da destra e inevitabile calcio di rigore assegnato da Mariani che, dopo aver consultato il Var, indica il dischetto. Dagli undici metri <b>Joao Pedro</b> non sbaglia e il <b>Cagliari</b> passa in vantaggio. Passano pochi minuti e La Mantia è ancora protagonista, stavolta in avanti: il suo tiro colpisce la spalla di Cacciatore che rischia di spiazzare <b>Olsen</b>, il riflesso del portiere svedese è prodigioso e i rossoblù rimangono sopra di un gol fino alla duplice fischio dell'arbitro.</p>
      <p>
        <a href="https://www.tuttosport.com/live/matchcentre/statistiche.html?competition=21">
          <b>LA CLASSIFICA DI SERIE A</b>
        </a>
      </p>
      <h3>Nainggolan raddoppia</h3>
      <p>Si riprende con gli stessi 22 protagonisti del primo tempo. E con un'altra super parata di Olsen, che stavolta si oppone a <b>Lapadula</b>, bravo a smarcarsi e calciare di prima intenzione. Il portiere in presentito dalla Roma però copre molto bene lo specchio. Il Cagliari risponde con <b>Nandez</b>, che da posizione defilata prova a calciare sul palo lungo, palla fuori di poco. Ma l'occasione più clamorosa è sul piede di <b>Joao Pedro</b>: errore in fase di costruzione del Lecce, che regala palla al brasiliano, ma al momento di scaricare il pallone su <b>Simeone</b> scivola e si fa togliere la sfera. Scontro durissimo all'ora di gioco con Nainggolan che si immola sul sinistro di <b>Tachtsidis</b>: i due rimangono a terra per un paio di minuti. Il belga subisce un colpo in testa, ma può continuare. E sull'azione d'attacco successiva, <b>gli ospiti trovano il raddoppio</b> proprio con <b>Nainggolan</b>: pallone messo fuori in modo maldestro dalla difesa del Lecce e dal limite il calciatore in prestito dall'Inter non sbaglia e la mette all'angolino.</p>
      <figure>
        <a href="https://www.tuttosport.com/foto/calcio/serie-a/2019/11/25-63800327/calderoni_completa_la_rimonta_del_lecce_2-2_con_il_cagliari/">
          <img src="https://cdn.tuttosport.com/images/2019/11/25/172305584-2847ac6a-bfd4-46fa-891b-73ecb4c1d3a8.jpg"/>
        </a>
        <figcaption>Calderoni completa la rimonta del Lecce: 2-2 con il Cagliari<br/><a href="https://www.tuttosport.com/foto/calcio/serie-a/2019/11/25-63800327/calderoni_completa_la_rimonta_del_lecce_2-2_con_il_cagliari/">Guarda la gallery</a></figcaption>
      </figure>
      <h3>Rissa nel finale, il Lecce fa 2-2</h3>
      <p>Ma non finisce qui. <b>Negli ultimi 10 minuti succede di tutto</b>: calcio di rigore per il Lecce per <b>fallo di mano di Cacciatore</b> (espulso), che impedisce al pallone di entrare sul colpo di testa a colpo sicuro di La Mantia.  Dal dischetto <b>Lapadula trasforma</b>, poi scatta la rissa con Olsen. Il portiere calcia il pallone lontano, l'attaccante va faccia a faccia e subisce una spinta. Finiscono a terra, soccorsi dagli staff medici. I due si rialzano e <b>Mariani estrae il rosso</b> all'indirizzo di entrambi: <b>Cagliari in 9</b>, entra Rafael al posto di Nainggolan. Gli uomini di casa invece rimangono in 10: Tabanelli fallisce il colpo del pari,<b> Calderoni no e fa 2-2</b>, proprio come a San Siro contro il Milan.</p>
      <related>
        <a href="https://www.tuttosport.com/news/calcio/serie-a/cagliari/2019/11/24-63771003/cagliari_passetti_partita_col_lecce_rinviata_applicato_il_regolamento_/"/>
        <a href="https://www.tuttosport.com/news/calcio/primavera/2019/11/25-63795939/cagliari_primavera_canzi_possiamo_giocarcela_con_tutti_/"/>
        <a href="https://www.tuttosport.com/archivio/calcio/serie-a"/>
        <a href="https://www.tuttosport.com/news/calcio/serie-a/2019/11/25-63776517/diretta_lecce-cagliari_ore_15_probabili_formazioni_e_dove_vederla_in_tv/?related_news"/>
        <a href="https://www.tuttosport.com/news/calcio/serie-a/2019/11/24-63766498/lecce-cagliari_rinviata_per_la_pioggia_il_pallone_non_rimbalza/?related_news"/>
        <a href="https://www.tuttosport.com/news/calcio/serie-a/2019/11/24-63752673/inzaghi_ero_infuriato_all_intervallo_ma_abbiamo_meritato_onore_ai_ragazzi_/?related_news"/>
        <a href="https://www.tuttosport.com/news/calcio/serie-a/2019/11/24-63749472/serie_a_la_roma_cala_il_tris_la_lazio_vince_all_ultimo_respiro_cade_la_fiorentina/?related_news"/>
      </related>
    </article>
  </body>
</html>