<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780251/%D9%85%D8%AA%D9%85%D9%85-%DB%B6-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C-%D8%A8%D9%88%D8%AF%D8%AC%D9%87-%D8%B4%D9%87%D8%B1%D8%AF%D8%A7%D8%B1%DB%8C-%D8%AA%D9%87%D8%B1%D8%A7%D9%86-%D8%A8%D8%B1%D8%A7%DB%8C-%D8%B3%D8%A7%D9%84-%DB%B9%DB%B8"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T06:51:57+00:00"/>
    <meta property="og:title" content="معاون شهردار تهران به مهر خبر داد متمم ۶ هزار میلیارد تومانی بودجه شهرداری تهران برای سال ۹۸"/>
    <meta property="og:description" content="معاون شهردار تهران از ارائه لایحه متمم بودجه سال ۱۳۹۸ شهرداری تهران طی روزهای آینده خبر داد و گفت: بر اساس این لایحه، سقف بودجه تا میزان ۲۵ هزار میلیارد تومان افزایش خواهد یافت."/>
  </head>
  <body>
    <article>
      <h1>معاون شهردار تهران به مهر خبر داد متمم ۶ هزار میلیارد تومانی بودجه شهرداری تهران برای سال ۹۸</h1>
      <address><time datetime="2019-11-25T06:51:57+00:00">25 Nov 2019, 06:51</time> by <a rel="author" href="https://www.mehrnews.com/archive?jr=47" target="_blank">نورا حسینی</a></address>
      <p>حامد مظاهریان، معاون برنامه‌ریزی، توسعه شهری و امور شورای شهردار تهران در گفتگو با <a href="https://www.mehrnews.com/">خبرنگار مهر</a> در خصوص آخرین وضعیت ارائه متمم بودجه سال ۱۳۹۸ شهرداری تهران اظهار کرد: با توجه به افزایش هزینه‌های پیش بینی نشده در حقوق و مزایای کارکنان شهرداری در ابتدای سال و نیز افزایش هزینه‌های نگهداشت نیاز داریم تا برای ایجاد شفافیت ارقام بودجه اصلاح شود.</p>
      <p>وی ادامه داد: علاوه بر افزایش هزینه‌ها، با توجه به تصویب جداول منابع و مصارف برنامه سوم توسعه شهر تهران در شورای شهر، رقم بودجه سال ۹۸ بر اساس برنامه حدود ۲۵ هزار میلیارد تومان برآورد شده که بر این اساس باید سرجمع اعتبارات بودجه امسال از حدود ۱۸ هزار و ۸۲۸ میلیارد به حدود ۲۵ هزار میلیارد تومان افزایش یابد.</p>
      <p>به گفته معاون شهردار تهران، لایحه متمم بودجه سال ۹۸ طی روزهای آینده به شورای شهر تقدیم خواهد شد.</p>
      <p>مظاهریان تاکید کرد: بخش مهمی از این افزایش بودجه صرف امور عمرانی و توسعه شهر خواهد شد.</p>
      <p>به گزارش مهر، بودجه عمومی شهرداری تهران (مناطق، واحدهای ستادی، راهنمایی و رانندگی تهران بزرگ و شورای شهر تهران) از حیث منابع تأمین اعتبار شامل درآمدها، واگذاری دارایی‌های سرمایه‌ای و واگذاری دارایی‌های مالی اعم از نقد و غیرنقد بالغ بر ۱۸ هزار و ۸۲۸ میلیارد تومان به تصویب شورای شهر تهران رسیده بود.</p>
    </article>
  </body>
</html>