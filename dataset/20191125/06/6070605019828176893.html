<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meitat-dels-maltractaments-dones-psicologics_0_2350564965.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T06:20:39+00:00"/>
    <meta property="og:title" content="La meitat dels maltractaments a les dones són psicològics"/>
    <meta property="og:description" content="Les víctimes que denuncien més tenen entre 31 i 40 anys"/>
  </head>
  <body>
    <article>
      <h1>La meitat dels maltractaments a les dones són psicològics</h1>
      <h2>Les víctimes que denuncien més tenen entre 31 i 40 anys</h2>
      <address>
        <time datetime="2019-11-25T06:20:39+00:00">25 Nov 2019, 06:20</time>
      </address>
      <p>Les amenaces, les coaccions, les vexacions, l’assetjament i el tracte degradant. Són exemples de la violència psicològica dels homes contra les dones. Són actituds delictives que aquest any suposen la meitat (el 52,4%) dels casos de violència masclista vinguda de la parella o l’exparella que han rebut els Mossos d’Esquadra. Els de violència física -les lesions i els intents d’homicidi- són el 40,6%, la ciberviolència -vinculada a les noves tecnologies i les xarxes socials- el 3,7% i la sexual el 3,3%, segons les denúncies recollides des del gener fins a l’octubre. Els maltractaments, que poden tenir una afectació psicològica o física, representen prop del 39% dels delictes de violència de gènere.</p>
      <figure>
        <img src="https://www.ara.cat/2019/11/24/dossier/cursa-obstacles-sortir-violencia-masclista_2349975076_67614507_117x66.jpg"/>
      </figure>
      <p>
        <a href="https://www.ara.cat/societat/obstacles-violencia-masclista-burocracia-admistracio_0_2349965070.html">La cursa d’obstacles de les dones per sortir de la violència masclista</a>
      </p>
      <p>Coincidint que avui és el 25-N, el Dia Mundial per a l’Eliminació de la Violència contra les Dones, el balanç dels Mossos situa les que tenen entre 31 i 40 anys com les que denuncien més (el 32% del total). Fins a l’octubre s’han presentat més d’11.000 denúncies -una mitjana de 36 al dia- per violència masclista en l’àmbit de la parella o l’exparella (un 1,5% més que fa un any). Tot i això, en declaracions a l’ARA la cap del grup central d’atenció a la víctima dels Mossos, la caporala Andrea García, fa una crida a les víctimes a denunciar perquè no tots els casos arriben a la policia. García apunta que, encara que les dones se senten més empoderades, <a href="https://www.ara.cat/societat/obstacles-violencia-masclista-burocracia-admistracio_0_2349965070.html">algunes continuen sense fer el pas</a>: “Ens costa convèncer-les que no hi tenen res a perdre. És millor que algú en tingui coneixement i actuï que no pas no fer res”.</p>
      <figure>
        <img src="https://www.ara.cat/2019/11/23/dossier/Imatge-arxiu-dona-mira-finestra_2349375293_67604807_117x66.jpg"/>
      </figure>
      <p>
        <a href="https://www.ara.cat/societat/violencia-masclista-016-burocracia_0_2349965019.html">“És molt fàcil dir que denunciïs al 016, però topes amb la burocràcia”</a>
      </p>
      <p>La caporala dels Mossos també recorda que no només les víctimes poden denunciar. “Si uns veïns senten crits, que truquin al 112. Potser quan hi arribin els Mossos no haurà passat res, però com que es tornarà a repetir, perquè qui ha cridat un cop ho continuarà fent, segur que en algun moment ens donarà una pista per poder actuar”, defensa García. En aquest sentit, afegeix que en <a href="https://www.ara.cat/societat/violencia-masclista-016-burocracia_0_2349965019.html">tots els delictes de violència masclista</a> la policia pot actuar d’ofici, encara que no hi hagi denúncia: “Perquè preval que <a href="https://www.ara.cat/societat/victima-violencia-masclista-joves_0_2349965037.html">la víctima pugui estar en perill</a> i la llei ens obliga a intervenir-hi”. Malgrat això, García explica que si la víctima no ho ha denunciat -a part dels agents, també ho poden fer les persones pròximes o coneixedores de la situació- pot passar que “la dona no estigui preparada per afrontar el sistema judicial”. “Si ella <a href="https://www.ara.cat/societat/Judicis-rapids-violencia-masclista-retard_0_2349965039.html">no ho exposa davant el jutjat</a>, el procés s’acaba”, apunta.</p>
      <figure>
        <img src="https://www.ara.cat/2019/11/24/dossier/entitats-avisen-victimes-violencia-preguntar-se_2349975034_67607310_117x66.jpg"/>
      </figure>
      <p>
        <a href="https://www.ara.cat/societat/victima-violencia-masclista-joves_0_2349965037.html">“Vaig passar de sentir-me protegida a estar aïllada”</a>
      </p>
      <p>Pel que fa als homes detinguts pels Mossos per casos de violència masclista en l’àmbit de la parella o l’exparella, aquests deu primers mesos de l’any n’han arrestat més de 4.500 -una mitjana de gairebé 15 al dia-. La franja amb més detinguts és la dels homes que tenen entre 31 i 40 anys, cosa que coincideix amb les edats de les víctimes que denuncien més. Dinou dels arrestats <a href="https://www.ara.cat/societat/menors-violencia-masclista-creixement_0_2349965038.html">són menors d’edat</a>, sis menys que fa un any. També s’han reduït les víctimes menors d’edat, que es concentren en els 17 anys, que denuncien.</p>
      <figure>
        <img src="https://www.ara.cat/2019/11/23/dossier/nombre-menors-comes-agressio-masclista_2349375310_67607778_117x66.png"/>
      </figure>
      <p>
        <a href="https://www.ara.cat/societat/menors-violencia-masclista-creixement_0_2349965038.html">El nombre de menors que han comès una agressió masclista creix un 40% en dos anys</a>
      </p>
      <h3>Onze fills orfes</h3>
      <p>Malgrat les últimes dades a la baixa, hi ha una menor entre les vuit dones que han mort per violència masclista aquest any, segons el recompte dels Mossos. És una més respecte al novembre del 2018. La menor tenia 17 anys. Entre els altres casos, la franja d’edat amb més víctimes mortals és la de 41 a 50 anys. Sis de les dones tenien una relació sentimental amb l’assassí i hi convivien. Dues havien presentat denúncia però només una tenia vigent una ordre de protecció judicial. Onze fills, vuit dels quals menors d’edat, han quedat orfes. Tots els autors dels crims han quedat detinguts menys un, el que va matar la menor, que es va suïcidar.</p>
      <figure>
        <img src="https://www.ara.cat/2019/11/24/dossier/Merce-Caso-Barcelona-entrevista-ARA_2349975065_67613255_117x66.jpg"/>
      </figure>
      <p>
        <a href="https://www.ara.cat/societat/Judicis-rapids-violencia-masclista-retard_0_2349965039.html">Judicis ‘ràpids’ de violència masclista que arriben onze mesos tard</a>
      </p>
      <p>Entre el gener i l’octubre també han augmentat més d’un 40% -s’ha passat dels 16 casos de fa un any a 23- els intents dels homes de matar la parella o l’exparella.</p>
    </article>
  </body>
</html>