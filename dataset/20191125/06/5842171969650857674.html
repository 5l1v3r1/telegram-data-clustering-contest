<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359860-policijai-aizdomas-par-privatuznemuma-centralo-lomu-akcizeto-precu-nelikumiga-aprite-centraltirgu"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T06:52:00+00:00"/>
    <meta property="og:title" content="Policijai aizdomas par privātuzņēmuma centrālo lomu akcizēto preču nelikumīgā apritē Centrāltirgū"/>
    <meta property="og:description" content="Valsts policijai (VP) ir aizdomas, ka centrālo lomu akcizēto preču nelikumīgā apritē &quot;Rīgas Centrāltirgū&quot; ieņēmis privātuzņēmums, kam ir izīrēta daļa no tirgus, šorīt LTV &quot;Rīta panorāmā&quot; stāstīja VP vadītājs Ints Ķuzis."/>
  </head>
  <body>
    <article>
      <h1>Policijai aizdomas par privātuzņēmuma centrālo lomu akcizēto preču nelikumīgā apritē Centrāltirgū</h1>
      <address><time datetime="2019-11-25T06:52:00+00:00">25 Nov 2019, 06:52</time> by <a rel="author">Jauns.lv / LETA</a></address>
      <p>
        <b>Valsts policijai (VP) ir aizdomas, ka centrālo lomu akcizēto preču nelikumīgā apritē "Rīgas Centrāltirgū" ieņēmis privātuzņēmums, kam ir izīrēta daļa no tirgus, šorīt LTV "Rīta panorāmā" stāstīja VP vadītājs Ints Ķuzis.</b>
      </p>
      <p>Komentējot pagājušās nedēļas otrajā pusē Centrāltirgū veiktās operatīvās darbības, Ķuzis pastāstīja, ka tās bijušas vērienīgas operācijas, kas vērsta pret akcizēto preču nelikumīgu apriti, noslēdzošais posms. Pēc policijas vadītāja vārdiem, pirmā vērienīgā šāda veida operācija tikusi veikta 2017.gadā, kad notikušas vairāk nekā 100 kratīšanas un bijuši vairāk nekā desmit aizturētie. Lieta nonākusi līdz kriminālvajāšanai, taču Ķuzis atzina, ka situācija Centrāltirgū nav uzlabojusies un nelikumīgās darbības turpinājušās.</p>
      <p>Tagad sekojusi otra lielā operācija, kurā policija aizturējusi vairāk nekā desmit personas - gan tirgus amatpersonas, gan tiešos tirgotājus, gan arī privātā uzņēmuma pārstāvjus. No aizturētajiem četri tikuši apcietināti, tostarp Centrāltirgus darbinieki, kas nodrošina kontroli teritorijā, gan privātā uzņēmuma vadītāji.</p>
      <p>Taujāts, vai jaunākajā operācijā policija ir tikusi tuvāk nelikumību organizētāju kodolam, Ķuzis konkrēti neatbildēja, vien sakot, ka tā nebija nejauša operācija, policija daudz zinājusi, strādājusi ilgu laiku un vākusi pierādījumus.</p>
      <p>Pēc Ķuža stāstītā, Centrāltirgus ir izīrējis zināmu teritorijas daļu privātam uzņēmumam, kas "nodarbojās ar šīm lietām", bet no tirgus puses pēc tam notiekot "publisks futbols", proti, tirgus vadība saka, ka par izīrēto teritoriju viņi vairs neatbild.</p>
      <p>Ķuža vērtējumā, šis privātais uzņēmums esot saistīts ar noziedzības pasauli un veicot organizētu darbu akcizēto preču nelikumīgā tirdzniecībā. Viņš mudināja Rīgas domi vērtēt, vai ar konkrēto uzņēmumu saglabāt nomas līgumu.</p>
      <p>Policijas vadītājs cer, ka šoreiz operācija nesīs redzamu ieguldījumu nelegālās alkohola un cigarešu tirdzniecības apkarošanā.</p>
      <p>Kā ziņots, 21.novembrī un 22.novembrī likumsargi Centrāltirgus administrācijas ēkā veica procesuālās darbības, apkarojot akcizēto preču nelikumīgu apriti. Valsts policija ir apstiprinājusi, ka kopumā veiktas aptuveni 80 kratīšanas.</p>
      <p>"Rīgas centrāltirgus" valdes priekšsēdētājs Artis Druvinieks žurnālistiem pauda viedokli, ka Centrāltirgus ir tikai viens no lielākas izmeklēšanas posmiem, jo viņa rīcībā esošā informācija liecinot, ka procesuālās darbības veiktas vairākās vietās, tostarp, tuvākajā tirgus apkaimē.</p>
      <p>Taujāts, vai viņam ir informācija par "Rīgas Centrāltirgus" Iekšējās drošības dienesta vadītāja Maksima Danovska iespējamo iesaisti šajā lietā, Druvinieks apstiprināja, ka darbā Danovskis nebija ieradies, taču oficiālas informācijas par viņa atrašanās vietu Druviniekam nebija. Tāpat valde piektdien neesot bijusi informēta, vai starp aizturētajiem ir kāds cits no uzņēmuma darbiniekiem.</p>
      <p>Taujāts, kā pašam Centrāltirgum veicas ar kontrabandas apkarošanu, Druvinieks sacīja, ka uzņēmumam ir ļoti liela teritorija, kura visa ir atklāta, tāpēc kontrolēt to pilnībā ir ļoti grūti. Viņaprāt, pamatā nepieciešams meklēt nevis "ķēdes pēdējo posmu", bet gan cēloni - kā šīs kontrabandas preces nonāk Latvijā.</p>
      <p>Vienlaikus valde pieļāva, ka Gogoļa laukumā, tirgus teritorijā, kas ir nomnieka pārziņā, iespējams, konfiscētas kādas preces ar akcīzes markām, taču VP izmeklēšanas interesēs šādu informāciju neesot komentējusi.</p>
      <p>Savukārt Danovskis apstiprināja, ka 21.novembrī Centrāltirgus administrācijas ēkā un tā teritorijā Valsts policija veica procesuālas darbības. Tāpat kratīšanas notikusi atsevišķu darbinieku dzīvesvietā, ieskaitot pie Danovska. Viņš pēc Valsts policijas veiktajām procesuālajām darbībām nav aizturēts, bet viņam piemērots liecinieka statuss.</p>
      <p>Centrāltirgus Iekšējā drošības dienesta vadītājs aģentūrai LETA sacīja, ka viņam nav skaidrs, kādā lietā viņam piemērots liecinieka status, paužot cerību, ka tuvākajā laikā viņam to paskaidros un piebilda, ka pēdējo gadu laikā dienesta darbinieki kopā ar Valsts policiju, kā arī Rīgas pašvaldības policiju veikuši lielu darbu, lai novērstu nelikumīgu cigarešu, spirta tirdzniecību, un izskaužot citus likumpārkāpumus Centrāltirgus teritorijā.</p>
      <p>"Mēs kā struktūra - Iekšējās drošības dienests - vienmēr esam bijuši atvērti dialogam un snieguši visu iespējamo palīdzību tiesībsargājošo institūciju darbiniekiem, lai novērstu nelikumīgu akcīzes preču apriti Centrāltirgū," sacīja Danovskis un atkārtoti aicināja nepieņemt pāragrus secinājumus līdz brīdim, kamēr nebūs noskaidroti visi lietas apstākļi, un kāpēc tiesībsargājošās institūcijas veikušas procesuālās darbības.</p>
    </article>
  </body>
</html>