<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/25/society/o-giryonis-xtypise-tin-kineta-vazontas-se-kindyno-anthropines-zoes/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-25T06:20:02+00:00"/>
    <meta property="og:title" content="Ο Γηρυόνης χτύπησε την Κινέτα βάζοντας σε κίνδυνο ανθρώπινες ζωές"/>
    <meta property="og:description" content="Από τη σφοδρή βροχόπτωση και τα πλημμυρικά φαινόμενα κινδύνεψαν ζωές, όπως παραδέχθηκε ο γενικός γραμματέας Πολιτικής Προστασίας Νίκος Χαρδαλιάς"/>
  </head>
  <body>
    <article>
      <h1>Ο Γηρυόνης χτύπησε την Κινέτα βάζοντας σε κίνδυνο ανθρώπινες ζωές</h1>
      <h2>Από τη σφοδρή βροχόπτωση και τα πλημμυρικά φαινόμενα κινδύνεψαν ζωές, όπως παραδέχθηκε ο γενικός γραμματέας Πολιτικής Προστασίας Νίκος Χαρδαλιάς</h2>
      <address><time datetime="2019-11-25T06:20:02+00:00">25 Nov 2019, 06:20</time> by <a rel="author">ΤοΒΗΜΑ Team</a></address>
      <p>Δραματικές στιγμές έζησαν οι κάτοικοι στην Κινέτα καθώς και επιβάτες διερχόμενων αυτοκινήτων που κινούνταν στην περιοχή καθώς πλημμύρισαν δεκάδες σπίτια και οι δρόμοι μετατράπηκαν σε ποτάμια.</p>
      <p>Από τη σφοδρή βροχόπτωση και τα πλημμυρικά φαινόμενα κινδύνεψαν ζωές, όπως παραδέχθηκε ο γενικός γραμματέας Πολιτικής Προστασίας Νίκος Χαρδαλιάς.</p>
      <p>
        <a href="https://www.in.gr/2019/11/24/greece/eirini-agapidaki-poia-einai-nea-syntonistria-gia-ta-asynodeyta-prosfygopoula/">Ειρήνη Αγαπηδάκη: Ποια είναι η νέα Συντονίστρια για τα ασυνόδευτα προσφυγόπουλα</a>
      </p>
      <p>Ο κ. Χαρδαλιάς μιλώντας στον ΣΚΑΪ ανέφερε ότι τα περισσότερα προβλήματα εντοπίζονται στην Κινέτα ενώ όπως είπε ισχυροί άνεμοι και καταιγίδες σάρωσαν και την Αττική.</p>
      <p>
        <b>Κινδύνεψαν άνθρωποι</b>
      </p>
      <p>«Κινδύνεψαν ζωές στην Κινέτα. Προχωρήσαμε σε 27 απεγκλωβισμούς από σπίτια και αυτοκίνητα. Η μέρα θα είναι μεγάλη. Έχουμε να δώσουμε πολλές μικρές και μεγάλες μάχες» σημείωσε ο κ. Χαρδαλιάς ενώ επανέλαβε την έκκληση προς τους πολίτες να αποφύγουν τις μετακινήσεις έως τις 10 το πρωί λόγω της σφοδρότητας της κακοκαιρίας που σαρώνει τη χώρα.</p>
      <p>Αναφορικά με τα δύο ρεύματα της εθνικής οδού Αθηνών – Κορίνθου όπου έχει διακοπεί η κυκλοφορία λόγω συσσώρευσης υδάτων, τόνισε πως γίνεται προσπάθεια – σε πρώτη φάση – να ανοίξει το ρεύμα προς Αθήνα.</p>
      <p>
        <b>Δεκάδες κλήσεις από την Πυροσβεστική</b>
      </p>
      <p>Δεκάδες κλήσεις δέχθηκε η Πυροσβεστική από κατοίκους που έχουν εγκλωβιστεί στα σπίτια τους, τα οποία έχουν πλημμυρίσει ή οι κάτοικοι δεν μπορούν να μετακινηθούν λόγω της ορμής και του μεγάλου όγκου των υδάτων που έχουν μετατρέψει τους δρόμους σε ορμητικά ποτάμια.</p>
      <p>Υπάρχουν, επίσης, πολλά αυτοκίνητα ακινητοποιημένα στους δρόμους και τις δύο εθνικές οδούς, οι οποίες παρουσιάζουν εικόνα λίμνης εξαιτίας των συσσωρευμένων υδάτων.</p>
      <p>Τα νερά που κατεβαίνουν από το βουνό μαζί με φερτά υλικά έχουν μετατραπεί λόγω της σφοδρής και πυκνής βροχόπτωσης σε ορμητικούς και επικίνδυνους χειμάρρους που παρασέρνουν τα πάντα στο πέρασμά τους.</p>
      <p>
        <a href="https://www.tovima.gr/2019/11/24/politics/kouiz-ergatopateron/">Κουίζ… εργατοπατέρων</a>
      </p>
    </article>
  </body>
</html>