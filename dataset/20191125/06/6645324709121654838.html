<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/politics/sreshtata-mejdu-borisov-i-trymp-koi-sa-ochakvanite-akcenti-news_1409371.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T06:35:00+00:00"/>
    <meta property="og:title" content="Срещата между Борисов и Тръмп - кои са очакваните акценти?"/>
    <meta property="og:description" content="Министър-председателят Бойко Борисов е на официално посещение в Съединените американски щати, където ще се срещне с президента на САЩ Доналд Тръмп на 25 ноември в столицата Вашингтон."/>
  </head>
  <body>
    <article>
      <h1>Срещата между Борисов и Тръмп - кои са очакваните акценти?</h1>
      <address><time datetime="2019-11-25T06:35:00+00:00">25 Nov 2019, 06:35</time> by <a rel="author" href="https://www.actualno.com/editors/uid/134" target="_blank">Ивайло Ачев</a></address>
      <p>Министър-председателят Бойко Борисов е на официално посещение в Съединените американски щати, където ще се срещне с президента на САЩ Доналд Тръмп на 25 ноември в столицата Вашингтон. <br/><br/><br/>В Белия дом Тръмп и Борисов ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ. Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство и ангажиментът на София за увеличаване приноса към бюджета за отбрана. Основна тема ще е енергийната диверсификация, строителството на "Турски поток", а също така и появата в тази част от Европа на терминал за получаване на американски втечнен газ.</p>
      <related>
        <a href="https://www.actualno.com/politics/borisov-otiva-pri-trymp-s-dvama-vicepremieri-i-trima-ministri-news_1409033.html"/>
      </related>
      <p>Очаква се тема на разговор да бъде и руското влияние в България. Тръмп вероятно ще наблегне и на темата "корупция". По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк "Арлингтън". <br/>Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Премиерът Борисов ще проведе и среща с представители на американския бизнес в сградата на Американската търговско-промишлена палата. В ръководената от министър-председателя Бойко Борисов официална делегация във Вашингтон участват вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов.</p>
      <related>
        <a href="https://www.actualno.com/politics/borisov-se-nadjava-na-politicheska-otstypka-za-amerikanskite-vizi-za-bylgari-news_1409281.html"/>
      </related>
      <p>Срещата на американския президент с българския министър-председател е част от серията разговори с лидерите от централна Европа. До момента Тръмп е имал срещи с колегите си от Полша, Чехия, Словакия, Унгария, Австрия и Румъния.</p>
    </article>
  </body>
</html>