<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/a-szovjetunioba-hurcoltakol-emlekezik-meg-a-parlament"/>
    <meta property="og:site_name" content="infostart"/>
    <meta property="article:published_time" content="2019-11-25T06:37:00+00:00"/>
    <meta property="og:title" content="A Szovjetunióba hurcoltakról emlékezik meg a parlament"/>
    <meta property="og:description" content="Az Országgyűlés ma fejezi be előző héten kezdődött hatnapos ülését."/>
  </head>
  <body>
    <article>
      <h1>A Szovjetunióba hurcoltakról emlékezik meg a parlament</h1>
      <address><time datetime="2019-11-25T06:37:00+00:00">25 Nov 2019, 06:37</time> by <a rel="author">Infostart / MTI</a></address>
      <h3>Az Országgyűlés ma fejezi be előző héten kezdődött hatnapos ülését.</h3>
      <p>Az ülésnap délelőtt 11 órakor, a Szovjetunióba hurcolt magyar politikai rabok és kényszermunkásokra emlékezéssel kezdődik. A Ház 2012-ben döntött arról, hogy november 25-én legyen az emléknapja annak a mintegy 800 ezer magyarnak, akiket 1944 őszétől kezdve hadifogolyként vagy internáltként a Szovjetunióba hurcoltak többéves kényszermunkára vagy a második világháborút követően a folyamatosan kiépülő kommunista diktatúrában a magyar hatóságok hathatós közreműködésével koholt vádak alapján 5-25 évre száműztek a Gulag rabtelepeire.</p>
      <p>A képviselők ezután - az ülés második hetében megszokott gyakorlat szerint - másfél órában tehetik fel kérdéseiket, majd további hatvan percben azonnali kérdésekkel fordulhatnak a kormány tagjaihoz. A parlament előző héten hétfőtől péntekig ülésezett és egyebek mellett elfogadta a tavalyi költségvetés zárszámadását, valamint az új szakképzési törvényt.</p>
      <p>
        <i>Nyitókép: MTI/Bruzák Noémi</i>
      </p>
    </article>
  </body>
</html>