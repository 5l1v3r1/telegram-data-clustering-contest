<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402092/%D8%A8%D8%A7%DB%8C%D8%AF-%D9%86%D8%A7%D9%85-%D8%AF%DA%A9%D8%AA%D8%B1-%D8%B9%D9%84%DB%8C-%D8%B5%D8%A7%D8%AF%D9%82%DB%8C-%D8%A8%D9%87-%D8%B9%D9%86%D9%88%D8%A7%D9%86-%DB%8C%DA%A9-%D8%AE%DB%8C%D8%B1-%D8%A8%D8%B1%D8%AC%D8%B3%D8%AA%D9%87-%D8%B2%D9%86%D8%AF%D9%87-%D9%86%DA%AF%D9%87-%D8%AF%D8%A7%D8%B4%D8%AA%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T06:53:23+00:00"/>
    <meta property="og:title" content="باید نام «دکتر علی صادقی» به‌عنوان یک خیر برجسته زنده نگه داشته شود"/>
    <meta property="og:description" content="ایسنا/خراسان رضوی مدیرعامل مجمع خیرین سلامت سیرجان گفت: بنا داریم هرساله طی مراسمی در شهرهای مختلف، جایزه دکتر صادقی را برگزار کنیم. از هرکسی که بتواند ما را در تدوین یک آیین‌نامه برای بنیاد دکتر صادقی کمک کند استقبال می‌کنیم."/>
  </head>
  <body>
    <article>
      <h6 class="kicker">مدیرعامل مجمع خیرین سلامت سیرجان:</h6>
      <h1>باید نام «دکتر علی صادقی» به‌عنوان یک خیر برجسته زنده نگه داشته شود</h1>
      <address><time datetime="2019-11-25T06:53:23+00:00">25 Nov 2019, 06:53</time> by <a rel="author">فاطمه مهدوی</a></address>
      <p>ایسنا/خراسان رضوی مدیرعامل مجمع خیرین سلامت سیرجان گفت: بنا داریم هرساله طی مراسمی در شهرهای مختلف، جایزه دکتر صادقی را برگزار کنیم. از هرکسی که بتواند ما را در تدوین یک آیین‌نامه برای بنیاد دکتر صادقی کمک کند استقبال می‌کنیم.</p>
      <p>یدالله قربانی با حضور در دفتر تحریریه ایسنا و گفت‌وگو با خبرنگاران این خبرگزاری، اظهار کرد: من اعتقاد به کارهای زیربنایی و زیرساختی خیر دارم و کمتر به کارهای گذرا می‌پردازم.</p>
      <p>وی با اشاره به شخصیت دکتر علی صادقی، خیر برجسته سیرجان، گفت: علی صادقی در سال ۱۳۰۱ شمسی در شهرستان لنگرود به‌دنیا آمد. پدرش معروف به حاج ابوطالب و شغل ایشان عطاری بود و به درمان بیماران با داروهای گیاهی در شهر لنگرود می‌پرداخته است. علی در هفت سالگی مادر خود را از دست می‌دهد.</p>
      <p>مدیرعامل مجمع خیرین سلامت سیرجان، افزود: دکتر صادقی تحصیلات ابتدایی خود را در لنگرود و متوسطه خود را در شهر انزلی و رشت گذراند و در رشته طب دانشگاه تهران قبول شد و در 1329 فارغ التحصیل شد و طی اتفاق‌هایی برای خدمت‌رسانی به سیرجان آمد.</p>
      <p>قربانی با بیان اینکه «خداوند در قرآن کریم فرموده است که کسانی که کار خیر می‌کنند، خداوند مهر آنان را در دل مردم می‌اندازد»، عنوان کرد: در سیرجان کسی نیست که دکتر صادقی را دوست نداشته باشد. دکتر در سال 1331 به سیرجان آمد و استخدام بهیاری سیرجان شد. ایشان مدتی در هلال احمر شیر خورشید مشغول فعالیت بود. او به صورت 24 ساعته مشغول خدمت‌رسانی بود و هزینه‌ای از مردم دریافت نمی‌کرد. ایشان علاوه بر خدمت‌رسانی در طب در مسائل اجتماعی و روان نیز دست به خیر داشته است. دکتر در سیرجان هر آنچه به دست ‌آورد را وقف کرد. او محله فقیرنشین آنجا را انتخاب و بیمارستان امام رضا(ع) سیرجان را افتتاح کرد.</p>
      <p>وی با اشاره به اینکه «دکتر فردی فوق‌العاده معتقد و دین‌دار بود»، بیان کرد: وقتی که دکتر در سال 1369 به رحمت خدا می‌رود، تشییع جنازه‌ای برای او برپا می‌شود که شهرهای سیرجان و کرمان تعطیل می‌شوند. این مرد شریف در بیمارستان امام رضا(ع) سیرجان به خاک سپرده شد.</p>
      <p>مدیرعامل مجمع خیرین سلامت سیرجان با بیان اینکه «دست دکتر علی صادقی تنها به کار خیر بود»، خاطرنشان کرد: دکتر صادقی سپرده‌ای را نزد بانک ملی می‌گذارد و سود آن را به 10 قسمت تقسیم می‌کند. یک قسمت آن را به دانشجوی اول رشته پزشکی دانشگاه تهران، قسمتی هلال احمر، قسمتی شهرداری، قسمتی برادرش، قسمتی خواهرش و دیگر قسمت‌های آن را برای آستان قدس رضوی می‌گذارد.</p>
      <p>قربانی اظهار کرد: ما بنا داریم هرساله طی مراسمی در شهرهای مختلف، جایزه دکتر صادقی را برگزار کنیم. از هرکسی که بتواند ما را در تدوین یک آیین‌نامه برای بنیاد دکتر صادقی کمک کند استقبال می‌کنیم. مجمع خیرین سلامت سیرجان قصد دارد، این مراسم را در روز تولد امام رضا (ع) برگزار کند. ما قصد داریم، فراخوانی در خصوص آثار دکتر صادقی در کشور راه بیندازیم و با این آثار به همراه وقف‌نامه‌های ایشان موزه‌ای به نام ایشان بنا کنیم.</p>
      <p>وی ادامه داد: همچنین قرار است  در یکی از میادین شهر لنگرود نمادی از دکتر صادقی ایجاد کنیم. مجمع خیرین سلامت سیرجان توانسته‌ است در شهر سیرجان یک بلوار اصلی، کلینیک، بیمارستان، تندیس و... را به نام دکتر صادقی نامگذاری کند. مرکز دیالیز، چشم و دیابت خوبی نیز راه‌اندازی شده است که برای 50 ساله آینده سیرجان کفایت می‌کند، اما به نظر من این کار کافی نیست و باید با مشورت از دیگران برای زنده نگه‌داشتن نام دکتر صادقی بیشتر تلاش کنیم. ما باید نام این افراد را پاس بداریم تا دیگران نیز به کار خیر تشویق شوند. امیدواریم کسی پیدا شود که تبحری در زمینه پژوهش دکتر صادقی داشته باشد و به ما کمک کند که ما پژوهشکده‌ای تاسیس کنیم که خروجی آن برای خیرین ما باشد. در کتاب مشاهیر سیرجان، خاطرات دکتر صادقی به چاپ رسیده و مستندهایی از دکتر نیز ساخته شده  است.</p>
      <p>مدیرعامل مجمع خیرین سلامت سیرجان، عنوان کرد: متولی اموال دکتر صادقی، آستان قدس رضوی است. دکتر موقوفات زیادی دارد، اما من خبر ندارم که دکتر در مشهد نیز موقوفه‌ای داشته یا خیر. برای کار خیر نمی‌توان قیمت گذاشت. من به عنوان رئیس مجمع خیرین وظیفه عقلی و شرعی خود دانسته‌ام که یاد دکتر صادقی را زنده نگه دارم و خیر و خیرین را در جامعه ترویج کنم.</p>
      <p>قربانی افزود: انسان میل به جاودانگی دارد. این جاودانگی زمانی دیده می‌شود که  افراد آن را بینند تا به کار وقف اشتیاق پیدا کنند. در تمام جوامع دولت‌ها موفق نیستند و باید مردم و خیرین با کمک به یکدیگر مشکلات خود را حل کنند.</p>
      <p>وی با بیان اینکه «مجمع خیرین سلامت سیرجان در آستان قدس رضوی 15 وقف دارد»، گفت: کشور ایران برای امام رضا است. دکتر صادقی علاقه زیادی به امام رضا داشته است و از علاقه زیاد وقف نامه‌ها را در مشهد می‌نویسد. امام رضا (ع) منبع الهام خیرین هستند. دکتر همه زندگی خود را وقف مردم سیرجان و درآمد خود را وقف امام رضا (ع) کرد.</p>
      <p>مدیرعامل مجمع خیرین سلامت سیرجان در خصوص رمز موفقیت در امور بیان کرد: اگر مدیر به جیب خود نگاه نکند و با مردم صداقت داشته باشد، همه چیز درست خواهد شد. خیرین زیادی داریم که قصد کار خیر دارند، اما سعی داریم کارهای آنها را به سمت صحیح کار ببریم. مردم ما آدم‌های خوبی هستند. ای کاش مسؤولان ما قدر مردم ما را می‌دانستند. خیرین زیادی داریم که قصد ندارند نام آنان آشکار شود.</p>
      <p>قربانی در خصوص وقف زنان، عنوان کرد: من معتقدم محرک آقایان در زمینه کارهای خیرخواهانه بانوان هستند. هر کجا وقفی رخ داده است، زنان در آن وقف نقش اساسی داشته‌اند. پشت سر هر مرد موفقی، زنان هستند. به نظر من حتی اگر زنان نباشند، آقایان وقف نمی‌کنند. همه ایران سرای ماست. هر جا که نیازمندی باشد، ما باید به کمک او ‌برویم. اگر بتوانیم در حاشیه شهر مشهد قدمی برداریم، بسیار اقدام خوبی خواهد بود. </p>
      <p>انتهای پیام</p>
    </article>
  </body>
</html>