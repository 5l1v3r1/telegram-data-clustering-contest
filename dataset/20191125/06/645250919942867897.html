<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/ygeia/karkinos-pneymona-oi-trofes-poy-meionoyn-ton-kindyno-tis-nosoy/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-25T06:36:06+00:00"/>
    <meta property="og:title" content="Καρκίνος Πνεύμονα: Οι τροφές που μειώνουν τον κίνδυνο της νόσου"/>
    <meta property="og:description" content="Σημαντική προστασία έναντι του καρκίνου των πνευμόνων ακόμη και σε καπνιστές φαίνεται να παρέχουν δυο πολύτιμα τρόφιμα σύμφωνα με νέα ερευνητικά στοιχεία"/>
  </head>
  <body>
    <article>
      <h1>Καρκίνος Πνεύμονα: Οι τροφές που μειώνουν τον κίνδυνο της νόσου</h1>
      <address><time datetime="2019-11-25T06:36:06+00:00">25 Nov 2019, 06:36</time> by <a rel="author">Παναγιώτης Θεoδωρόπουλος</a></address>
      <p>Σημαντική προστασία έναντι του καρκίνου των πνευμόνων ακόμη και σε καπνιστές φαίνεται να παρέχουν δυο πολύτιμα τρόφιμα σύμφωνα με νέα ερευνητικά στοιχεία<br/>Η διατροφή με υψηλή κατανάλωση γιαουρτιού και πολλές φυτικές ίνες μειώνει τον κίνδυνο εμφάνισης καρκίνου των πνευμόνων, ακόμη και μεταξύ των καπνιστών υποστηρίζει νέα επιστημονική ανασκόπηση που δημοσιεύθηκε στο JAMA Oncology .</p>
      <p>Οι ερευνητές εξέτασαν στοιχεία από δέκα παλαιότερες μελέτες που περιελάμβαναν συνολικά 1,45 εκατομμύρια ενήλικες σε Ασία, Ευρώπη και ΗΠΑ. Αφού παρακολούθησαν τους ανθρώπους κατά μέσο όρο για 8,6 έτη, κατέγραψαν 18.822 περιπτώσεις καρκίνου του πνεύμονα.</p>
      <p>Συγκριτικά με τους ανθρώπους που δεν έτρωγαν γιαούρτι εκείνοι που κατανάλωναν το περισσότερο γιαούρτι είχαν 19% λιγότερες πιθανότητες εμφάνισης καρκίνου των πνευμόνων σύμφωνα με την ανάλυση.</p>
      <p>Επίσης όσοι κατανάλωναν περισσότερες φυτικές ίνες στη διατροφή τους είχαν 17% λιγότερες πιθανότητες να παρουσιάσουν καρκίνο των πνευμόνων συγκριτικά με όσους κατανάλωναν τις λιγότερες ίνες.</p>
      <p>Όσο για εκείνους με τη μεγαλύτερη πρόσληψη γιαουρτιού και ινών είχαν 33% λιγότερες πιθανότητες εκδήλωσης της νόσου συγκριτικά με εκείνους που είχαν την μικρότερη κατανάλωση.</p>
      <p>Η έρευνά μας εισαγάγει ένα δυνητικά καινούργιο όφελος υγείας από την αυξημένη πρόσληψη γιαουρτιού και φυτικών ινών στην πρόληψη του καρκίνου των πνευμόνων σχολιάζει ο επικεφαλής ερευνητής Δρ. Xiao-Ou Shu του Ιατρικού Κέντρου του Πανεπιστημίου Vanderbilt.</p>
      <p>Παρότι η έρευνα δεν αποτελούσε ένα ελεγχόμενο πείραμα σχεδιασμένο για να αποδείξει ότι το γιαούρτι ή οι ίνες παρέχουν προστασία έναντι του καρκίνου των πνευμόνων, οι ερευνητές υποθέτουν ότι αυτή τους η δράση μάλλον μπορεί να αποδοθεί σε τροποποιήσεις του εντερικού μικροβιώματος – των βακτηρίων που διαβιούν στον πεπτικό σωλήνα – και βοηθούν στην προστασία κατά του καρκίνου.</p>
      <p>Εικάζουν επίσης ότι οι ίνες και το γιαούρτι μπορεί να προσφέρουν αντιφλεγμονώδη προστασία που με τη σειρά της βοηθά στη μείωση της δυναμικής ανάπτυξης των όγκων.</p>
      <p>Οι ερευνητές σημειώνουν ακόμη ότι τα πλούσια σε φυτικές ίνες τρόφιμα έχουν πολλά πρεβιοτικά, άπεπτα συστατικά που υφίστανται ζύμωση στο έντερο αποτελώντας έτσι τροφή για ωφέλιμα βακτήρια. Το γιαούρτι από την άλλη μεριά έχει πολλά ευεργετικά βακτήρια ή προβιοτικά.</p>
      <p>Πολλές έρευνες συσχετίζουν το εντερικό μικροβίωμα με την συνολική δράση του ανοσοποιητικού συστήματος, ενώ σύμφωνα με αρκετές μελέτες το εντερικό μικροβίωμα μπορεί να παίζει ρόλο και στην φλεγμονή των πνευμόνων, επισημαίνουν οι επιστήμονες.</p>
      <p>Ο μειωμένος κίνδυνος καρκίνου του πνεύμονα συσχετιζόμενος με την πρόσληψη γιαουρτιού και ινών παρέμεινε και αφού οι ερευνητές έλαβαν υπόψη τις καπνιστικές συνήθειες των συμμετεχόντων.</p>
      <p>Για τους μη καπνιστές η μείωση του κινδύνου εμφάνισης καρκίνου του πνεύμονα σχετιζόμενη με την υψηλότερη πρόσληψη γιαουρτιού και ινών ήταν 31%, ενώ για τους καπνιστές ήταν 24% και για τους πρώην καπνιστές 34%.</p>
      <p>Παρότι στην έρευνα δεν αναφέρεται το είδος των ινών ή του γιαουρτιού που κατανάλωναν οι συμμετέχοντες ούτε και τυχόν άλλοι παράγοντες κινδύνου για καρκίνο του πνεύμονα όπως το χαμηλό εισόδημα, το επίπεδο εκπαίδευσης ή το ιστορικό ΧΑΠ, εντούτοις οι συγγραφείς καταλήγουν στο συμπέρασμα ότι πρέπει να ληφθεί σοβαρά υπόψη η πιθανή προστατευτική δράση του γιαουρτιού και των φυτικών ινών στην πρόληψη του καρκίνου του πνεύμονα.</p>
      <p>Πηγή: ygeiamou.gr</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/oikonomia/oaed-i-aitisi-gia-to-epidoma-ton-1-150-eyro-oi-dikaioychoi/"/>
        <a href="https://www.aftodioikisi.gr/proslipseis/proslipseis-anoichtes-550-theseis-se-ota-prokiryxeis/"/>
        <a href="https://www.aftodioikisi.gr/koinonia/athina-xilonei-ta-christoygenniatika-asterakia-o-kostas-mpakogiannis/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/proslipseis/oyra-3k-giati-kathysterei-i-prokiryxi-pote-tha-vgei/"/>
        <a href="https://www.aftodioikisi.gr/asfalistika/monimo-to-merisma-gia-2-5-ekat-syntaxioychoys-erchetai-diataxi-ekplixi/"/>
        <a href="https://www.aftodioikisi.gr/oikonomia/oaed-i-aitisi-gia-to-epidoma-ton-1-150-eyro-oi-dikaioychoi/"/>
      </related>
    </article>
  </body>
</html>