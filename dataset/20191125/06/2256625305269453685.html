<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159376_1109.html"/>
    <meta property="og:site_name" content="Novsport"/>
    <meta property="article:published_time" content="2019-11-25T06:08:00+00:00"/>
    <meta property="og:title" content="Сензациите в пресата: ЦСКА ще търси отбор на Давидов през зимата"/>
    <meta property="og:description" content="Лудогорец с нова офанзива за бразилец, Локо Пд чака пачки от трансфер на Диниш"/>
  </head>
  <body>
    <article>
      <h1>Сензациите в пресата: ЦСКА ще търси отбор на Давидов през зимата</h1>
      <address>
        <time datetime="2019-11-25T06:08:00+00:00">25 Nov 2019, 06:08</time>
      </address>
      <p>
        <i>Най-интересните теми от българската преса днес, 25 ноември:</i>
      </p>
      <p> </p>
      <p>
        <b>„Меридиан мач”: ЦСКА ще търси отбор на Давидов през зимата</b>
      </p>
      <p> </p>
      <p>ЦСКА очевидно ще се раздели безславно с руския халф Денис Давидов. Той бе едно от първите попълнения през лятото, а главният мениджър Стойчо Стоилов призна, че клубът го следи от година по-рано, но тогава е бил много скъп. Давидов обаче така и не успя да покаже нищо на „Армията" за вече близо половин година, като почти непрекъснато е контузен, възстановява се или е в Русия заради семейни проблеми. В последните месеци той бе титуляр само в мача с Локо (Горна Оряховица) за Купата на България, когато се отчете и с гол, но бързо бе сменен заради физическа отпадналост.</p>
      <p>Денис Давидов е проблем за „червените" и заради броя на чужденците извън ЕС. В последните мачове руснакът неизменно остава извън групата заради този проблем, а той ще се задълбочи при положение, че и Енрике Рафаел се завърне в състава.  От ЦСКА ще се опитат да намерят нов клуб на Давидов още през зимата. Най-вероятно той ще се върне в родината си, тъй като носталгията също го мъчи и това е още един от факторите, който не позволява на Денис да покаже безспорния си талант.</p>
      <p> </p>
      <p>
        <b>„Тема спорт”: Лудогорец с нова офанзива за бразилец</b>
      </p>
      <p> </p>
      <p>Лудогорец ще направи нов опит да привлече набелязан бразилец. Това е 22-годишният Жеферсон от елитния Гояс, пише местният сайт esmeraldino.com. През настоящата кампания защитникът е записал 31 мача за тима си, в които е вкарал един гол. Той бе желан от разградчани още през лятото, но сега те са предприели нова офанзива за играча, когото следят от доста време. Сериозен интерес към футболиста обаче проявява и бразилският гранд Палмейрас. Жеферсон ще навърши 23 години през януари. Той може да играе и като ляво крило. Рожба е на школата на Гояс. Реално в момента родният национал Антон Недялков няма сериозна конкуренция на левия бек и привличането на такъв играч е приоритетно за шампионите. Интересното е, че през пролетта под наем в Гояс бе нападателят на Лудогорец Жуниор Брандао, който сега играе за иранския Персеполис.</p>
      <p>През миналата кампания разградчани разчитаха на левия бек на друг бразилец - Натанаел. Той обаче отказа да подпише нов договор и цяла пролет не игра. Сега Натанаел е част от бразилския Интернасионал. Жеферсон е бивш младежки национал на Бразилия. Цената му е около 1,5 милион евро, а договорът му с Гояс е до лятото на 2022 година. Очаква се през зимната пауза Лудогорец да се подсили най-много с двама или трима нови футболисти, след като през лятото селекцията бе мащабна. В плановете за зимна селекция е сръбският нападател на Монпелие Петър Шкилетич, който в кариерата си е ритал и за Локомотив Москва. Наскоро скаутът на зелените Иван Цветков бе на мисия в Чехия и Полша, а преди това е бил именно за играчи в Бразилия.</p>
      <p> </p>
      <p>
        <b>„Меридиан мач”: Локо Пд чака пачки от трансфер на Диниш</b>
      </p>
      <p> </p>
      <p>Стивън Езе може вече да е на изхода в Локо (Пд), но на „Лаута" се радват на нова супер находка в защита. Става въпрос за португалеца Диниш Алмейда, който треньорът Бруно Акрапович определи като най-добрият играч в първенството след двубоя в Разград. Със сигурност босненецът не прекалява със суперлативите и има всички основания да е доволен от представянето на взетия от Монако футболист. „Черно-белите" могат да очакват сериозен приход от бранителя, като се предполага най-късно през лятото той да бъде продаден. </p>
      <p>Алмейда подписа договор с клуба за две години през септември и не е със статут на преотстъпен. Монако само е запазил процент от следващия на трансфер на миналия през юношеските и младежката формация на националния отбор на Португалия.</p>
      <p> </p>
    </article>
  </body>
</html>