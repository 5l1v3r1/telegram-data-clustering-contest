<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244409/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T06:38:55+00:00"/>
    <meta property="og:title" content="ของมันต้องมี!! ทำ ‘GEN Y’ หมดเงินปีละ 1.37 ล้านล้านบาท"/>
    <meta property="og:description" content="“TMB Analytics” เผยพฤติกรรม “ของมันต้องมี” ทำ GEN Y เสียเงินปีละ 1.37 ล้านล้านบาท ชี้ส่วนใหญ่ซื้อของตามเทรนด์เพราะกลัวเอาท์"/>
  </head>
  <body>
    <article>
      <h1>ของมันต้องมี!! ทำ ‘GEN Y’ หมดเงินปีละ 1.37 ล้านล้านบาท</h1>
      <address><time datetime="2019-11-25T06:38:55+00:00">25 Nov 2019, 06:38</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>“TMB Analytics” เผยพฤติกรรม “ของมันต้องมี” ทำ GEN Y เสียเงินปีละ 1.37 ล้านล้านบาท ชี้ส่วนใหญ่ซื้อของตามเทรนด์เพราะกลัวเอาท์</b>
      </p>
      <p>นายนริศ สถาผลเดชา ผู้บริหาร TMB Analytics เปิดเผยผลการศึกษาพฤติกรรมการเงินจากข้อมูลโซเซียลมีเดียของคน GEN Y (อายุ 23-38 ปี) พบว่า ความหวัง “ของมันต้องมี” ก่อนอายุ 40 คือ อยากมีบ้าน 48% รถยนต์ 22% และอยากมีเงินออมและสินทรัพย์อื่นๆ ประมาณ 13% แต่สิ่งที่เกิดขึ้นจริงพบว่ายอดใช้จ่ายในกลุ่มสินค้า “ของมันต้องมี” ถึง 69% ขณะที่รายการซื้อบ้าน-ซื้อรถที่เป็นความฝันมีสัดส่วนลดลงมาก รวมทั้งสัดส่วนเงินออมมีไม่ถึง 10%</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%99%E0%B8%A3%E0%B8%B4%E0%B8%A8-%E0%B8%AA%E0%B8%96%E0%B8%B2%E0%B8%9C%E0%B8%A5%E0%B9%80%E0%B8%94%E0%B8%8A%E0%B8%B2-%E0%B8%A0%E0%B8%B2%E0%B8%9E%E0%B8%88%E0%B8%B2%E0%B8%81-TMB.jpg"/>
        <figcaption>ภาพจาก tmbbank.com</figcaption>
      </figure>
      <p>ทั้งนี้ <b>โดยเฉลี่ย GEN Y หมดเงินไปกับ “ของมันต้องมี” เฉลี่ย 95,000 บาทต่อคนต่อปี หรือ 1 ใน 4 ของรายได้ 377,694 บาทต่อคนต่อปี</b> ส่วนใหญ่เป็นการซื้อสมาร์ทโฟน เสื้อผ้า เครื่องสำอาง อุปกรณ์อิเล็กทรอนิกส์ กระเป๋า นาฬิกา เครื่องประดับ และ<b>เมื่อขยายภาพแต่ละปีกลุ่ม GEN Y ใช้เงินกับ “ของมันต้องมี” ถึงปีละ 1.37 ล้านล้านบาท ซึ่งมีมูลค่าเทียบได้กับ 13% ของรายได้ประเทศ (GDP) หรือ 8 เท่า ของมูลค่าโครงการรถไฟความเร็วสูงเชื่อม 3 สนามบิน หรือ 91% ของมูลค่าการลงทุนใน EEC 5 ปี</b></p>
      <p>“<b>สาเหตุที่ GEN Y อยากได้ของมันต้องมี เป็นเพราะซื้อตามเทรนด์กลัวเอาท์ 42% มากกว่ามองเป็นของจำเป็น 37% </b>นอกจากนี้ <b>GEN Y มีลักษณะเข้าทำนองฝันไกลแต่ไปไม่ถึง สะท้อนจาก GEN Y ที่เริ่มต้นทำงานเฉลี่ยตั้งเป้าอยากมีเงินเก็บ 6 ล้านบาท แต่จะออมเงินแค่เฉลี่ยเดือนละ 5,500 บาท ซึ่งถ้าเก็บเงินด้วยอัตรานี้ต้องใช้เวลาถึง 90 ปี จึงจะถึงเป้าหมาย” </b>นายนริศ กล่าว</p>
      <p>จากข้อมูลธนาคารแห่งประเทศไทย (ธปท.) พบว่า GEN Y จำนวน 14.4 ล้านคน มีการกู้เงิน 7.2 ล้านคน หรือ 50% ของ GEN Y ทั้งหมด โดยมีภาระหนี้ 423,000 บาทต่อคน และ 20% ที่กู้หรือ 1.4 ล้านคน เป็นหนี้ผิดนัดชำระ ซึ่งคิดเป็น 7.1% ของสินเชื่อทั้งหมดที่มีการผิดนัดชำระหนี้</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244409%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244603/"/>
        <a href="https://www.thebangkokinsight.com/244545/"/>
        <a href="https://www.thebangkokinsight.com/244503/"/>
        <a href="https://www.thebangkokinsight.com/244441/"/>
      </related>
    </article>
  </body>
</html>