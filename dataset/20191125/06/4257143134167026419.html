<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/25/foldrengesszeru-gyozelmet-arattak-a-demokraciaparti-jeloltek-hongkongban"/>
    <meta property="og:site_name" content="infostart"/>
    <meta property="article:published_time" content="2019-11-25T06:55:49+00:00"/>
    <meta property="og:title" content="Földrengésszerű győzelmet arattak a demokráciapárti jelöltek Hongkongban"/>
    <meta property="og:description" content="A Pekinggel szembeni autonómiát és nagyobb demokráciát követelő mozgalom hívei azok után szereztek elsöprő többséget, hogy fél éven át gyakran erőszakba torkolló tiltakozások zajlottak Hongkongban."/>
  </head>
  <body>
    <article>
      <h1>Földrengésszerű győzelmet arattak a demokráciapárti jelöltek Hongkongban</h1>
      <address><time datetime="2019-11-25T06:55:49+00:00">25 Nov 2019, 06:55</time> by <a rel="author">Infostart / InfoRádió - Szvetnik Endre (London)</a></address>
      <h3>A Pekinggel szembeni autonómiát és nagyobb demokráciát követelő mozgalom hívei azok után szereztek elsöprő többséget, hogy fél éven át gyakran erőszakba torkolló tiltakozások zajlottak Hongkongban.</h3>
      <p>Rekordszámú polgár szavazott és a nagyobb demokráciáért kampányoló erők jelöltjei nyertek nagyot a hongkongi helyhatósági választásokon.</p>
      <p>A közel hét és félmilliós pénzügyi-kereskedelmi metropoliszt az utóbbi hónapokra nem jellemző nyugalom szállta meg a hétvégén, amikor a Kína-párti ellenzék és a nagyobb demokráciát akaró pártok mérték össze erejüket.</p>
      <p>Hajnali részeredmények már arról szóltak, hogy demokráciapártiak több mint 300 helyet megszereztek a 452 önkormányzati mandátumból. Ezzel egyidőben a helyi elitet támogató jelöltek mindössze 41 helynél tartottak.</p>
      <blockquote>Hongkongban a helyi önkormányzatok felügyelik a közkiadások egy részét és döntenek olyan fontos kérdésekben, mint a közlekedés és a Peking által irányított helyi kormányzat ellenpólusát képezik.</blockquote>
      <p>Egyes kommentátorok máris arra utaltak, hogy a győzelem a tiltakozó mozgalom győzelme volt, ami további nyomást helyezhet a várost irányító, Peking-pártinak mondott kormányzóra, Carrie Lamre.</p>
      <p>A Reuters idézte Tommy Cheung egykori diákvezért, aki a Kínával határos egyik kerületben nyert mandátumot: "ez egy demokratikus cunami" – mondta.</p>
      <p>A nap folyamán hatalmas sorok alakultak ki a szavazókörzetekben, amelyek helyi idő szerint az éjszakába nyúlóan nyitva maradtak. Ugyancsak helyi idő szerint hajnalra világossá vált, hogy a demokráciapárti jelöltek masszív túlsúlyba kerültek a legtöbb körzetben és legkevesebb háromszor annyi szavazatot szereztek, mint négy évvel ezelőtt.</p>
      <blockquote>A statisztika szerint közel 3 millió ember szavazott, ami rekord, 71%-os részvételi arányt jelent. Az embereket szinte bizonyosan a fél éve zajló tüntetések mozgatták meg.</blockquote>
      <p>A demokráciapártinak mondott mozgalom híveit az dühíti, hogy szerintük Peking beavatkozik az egykori brit gyarmatnak garantált jogokba, melyeket Kína elfogadott, amikor 1997-ben visszakapta a területet. A tiltakozások ugyanakkor egy törvénytervezet miatt indultak, amely lehetővé tette volna, hogy vádlottakat a Kínai Népköztársaságba küldjenek és ott rendezzenek ellenük büntetőpert.</p>
      <p>Bár a tüntetők között megtalálható egy rendbontó kemény mag, amely a városi közlekedési infrastruktúrát is célba vette, sok ember a rendőrséget vádolja brutális fellépéssel.</p>
      <p>A rendőrök viszont azt mondják: visszafogták magukat, pedig a város a káosz szélére jutott.</p>
      <blockquote>Kína közben azt mondja: tiszteletben tartja az "egy ország, két rendszer" elvet és nem fenyegeti a hongkongi autonómiát.</blockquote>
      <p>Az önkormányzati választásokon egy sor, régóta hatalmon lévő és veterán Peking párti politikus vesztette el mandátumát és ezt a politikai közhangulat számlájára írták.</p>
      <p>Közben Carrie Lam kormányzó azt mondta: jobban odafigyelnek majd a helyi önkormányzatok hangjára. "Remélem, ez a stabilitás és nyugalom nem csak a mai napra szól és hogy az emberek nem akarják, hogy Hongkong ismét káoszba sodródjon" – mondta Lam, amikor leadta szavazatát.</p>
      <p>
        <i>Nyitókép: MTI/AP/Vincent Thian</i>
      </p>
    </article>
  </body>
</html>