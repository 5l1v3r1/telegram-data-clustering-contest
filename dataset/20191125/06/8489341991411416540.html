<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807258/%D8%AE%D8%AF%D9%85%D8%A7%D8%AA-%D9%81%D8%B1%D9%87%D9%86%DA%AF%DB%8C-%D8%AC%D8%AF%DB%8C%D8%AF%D8%AA%D8%B1%DB%8C-%D8%A8%D9%87-%D8%B2%D8%A7%D8%A6%D8%B1%D8%A7%D9%86-%D8%AF%D8%A7%D9%86%D8%B4%DA%AF%D8%A7%D9%87%DB%8C-%D8%A7%D8%B1%D8%A7%D8%A6%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T06:50:00+00:00"/>
    <meta property="og:title" content="حجت الاسلام رستمی: خدمات فرهنگی جدیدتری به زائران دانشگاهی ارائه می‌شود"/>
    <meta property="og:description" content="رئیس نهاد رهبری در دانشگاه‌ها گفت: اعزام دانشگاهیان به عتبات عالیات کار با عظمتی است و ما در تلاشیم با باز تعریف و بازآرایی، خدمات فرهنگی جدیدتری به زائرین دانشگاهی ارائه دهیم."/>
  </head>
  <body>
    <article>
      <h1>حجت الاسلام رستمی: خدمات فرهنگی جدیدتری به زائران دانشگاهی ارائه می‌شود</h1>
      <h2>رئیس نهاد رهبری در دانشگاه‌ها گفت: اعزام دانشگاهیان به عتبات عالیات کار با عظمتی است و ما در تلاشیم با باز تعریف و بازآرایی، خدمات فرهنگی جدیدتری به زائرین دانشگاهی ارائه دهیم.</h2>
      <address>
        <time datetime="2019-11-25T06:50:00+00:00">25 Nov 2019, 06:50</time>
      </address>
      <p>به گزارش گروه دانشگاه خبرگزاری دانشجو، به نقل از پایگاه اطلاع رسانی لبیک، مراسم تشکر و قدردانی از زحمات مسئولین بعثه مقام معظم رهبری در عتبات عالیات با حضور حجت الاسلام رستمی، رئیس نهاد مقام معظم رهبری در دانشگاه ها، رئیس و معاونین ستاد در شهر مقدس قم برگزار شد.<br/><br/>این جلسه به منظور هم اندیشی و هم افزایی در اعزام‌های دوره جدید عتبات دانشگاهیان و تقدیر از زحمات مجموعه دست اندرکاران و مسئولین بعثه مقام معظم رهبری در کشور عراق شکل گرفت.<br/><br/>در ابتدا حجت الاسلام مرتضی مطهری پور، رئیس ستاد عمره و عتبات دانشگاهیان ضمن تقدیر از زحمات مجموعه بعثه مقام معظم رهبری در کشور عراق در طول اعزام‌های عتبات دانشگاهیان گزارش مختصری از بیست و یکمین دوره اعزام دانشگاهیان به عتبات عالیات ارائه داد و مواردی که در جلسه با نمایندگان ستاد در عتبات و مدیران کاروان‌های دانشگاهیان مطرح شده بود، را به سمع و نظر حاضرین در جلسه رساند.<br/><br/>در ادامه، حجت الاسلام نجفی روحانی، مسئول بعثه مقام معظم رهبری در عراق گفت:مجموعه بعثه مقام معظم رهبری تعامل سازنده‌ای با ستاد عمره و عتبات دانشگاهیان دارد و ما سعی می‌کنیم بهترین خدمات فرهنگی را به دانشگاهیان ارائه دهیم.<br/><br/>حجت الاسلام نجفی روحانی بر لزوم بازنگری در برنامه‌های فرهنگی طول سفر در عراق تاکید کرد و گفت:لزوم تغییر در برنامه‌های فرهنگی نجف و کربلا محسوس است و مجموعه بعثه در حال برنامه ریزی برای تغییراتی در برنامه صافی صفا و روایتگری در مزار حر است.<br/><br/>در ادامه حجت الاسلام بهجتی، مسئول بعثه مقام معظم رهبری در کربلای معلی گفت:بعثه مقام معظم رهبری در کربلای معلی در ایام حضور دانشگاهیان در این شهر مقدس، واعظین ویژه‌ای را برای سخنرانی در حرم مطهر سیدالشهدا (علیه السلام) دعوت می‌کند تا شور و شعور حسینی را با هم به زائرین اباعبدالله (علیه السلام) آموزش دهیم. حضور دانشجویان و اساتید، سبب افزایش غنای برنامه‌های معنوی و فرهنگی در حرم مطهر می‌گردد.<br/><br/>حجت الاسلام کاردان، مسئول بعثه مقام معظم رهبری در نجف اشرف نیز گفت:بحث مناجات خوانی در حرم مولای متقیان از برنامه‌های پیش روی بعثه مقام معظم رهبری در نجف است. تغییراتی در برنامه روایتگری در نجف اشرف خواهیم داشت و برنامه آشنایی با نهج البلاغه از طرح‌هایی است که در آینده نزدیک برای زائرین دانشگاهی کلید خواهد خورد.<br/><br/>در ادامه، حجت الاسلام رستمی، رئیس نهاد مقام معظم رهبری در دانشگاه‌ها ضمن تقدیر و تشکر از همراهی بعثه مقام معظم رهبری در برگزاری برنامه‌های فرهنگی و معرفتی در طول سفر برای زائرین دانشگاهی گفت:اعزام دانشگاهیان به عتبات عالیات کار با عظمتی است و ما در تلاشیم با بازتعریف و بازآرایی، خدمات فرهنگی جدیدتری به زائرین دانشگاهی ارائه دهیم.<br/><br/>حجت الاسلام و رستمی گفت:باید فضا‌های معنوی و برنامه‌های فرهنگی که زائرین دانشگاهی بیشترین بهره را از آن‌ها ببرند شناسائی و برنامه ریزی شود و نتایج و بازخورد‌های آن بین زائرین بررسی گردد.<br/><br/>رئیس نهاد مقام معظم رهبری در دانشگاه‌ها بر تسهیل سفر‌های زیارتی عتبات تاکید کرد و گفت:ستاد باید در راه اندازی سفر‌های ارزان قیمت و بسته‌های زیارتی متفاوت اقدام کند تا زائرین دانشگاهی بیشتری بتوانند در سرزمین عتبات عالیات حضور یابند.<br/><br/>در پایان این جلسه، حجت الاسلام رستمی، از زحمات حجت الاسلام والمسلمین نجفی روحانی، مسئول بعثه مقام معظم رهبری در عراق، حجت الاسلام والمسلمین بهجتی، مسئول بعثه مقام معظم رهبری در کربلای معلی و حجت الاسلام والمسلمین کاردان، مسئول بعثه مقام معظم رهبری در نجف با اهدای لوح تقدیر و هدیه‌ای به رسم یادبود تقدیر و تشکر کرد.<br/><br/>گفتنی است، حجت الاسلام اخویان، معاون فرهنگی پیشین ستاد و حاج علی اکبری، نماینده ستاد در نجف اشرف نیز در این جلسه حضور داشتند و نقطه نظرات خود را پیرامون مباحث فرهنگی عتبات دانشگاهیان ارائه دادند.</p>
    </article>
  </body>
</html>