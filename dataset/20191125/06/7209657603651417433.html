<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ancona/cronaca/ubriaco-guida-multe-1.4904396"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-25T06:12:12+00:00"/>
    <meta property="og:title" content="Senigallia, a tutta velocità ubriaco alla guida. Multato tre volte in una sera"/>
    <meta property="og:description" content="I carabinieri si sono imbattuti in un 27enne che alla fine ha avuto tredici punti ritirati dalla patente e una multa salata"/>
  </head>
  <body>
    <article>
      <h1>Senigallia, a tutta velocità ubriaco alla guida. Multato tre volte in una sera</h1>
      <h2>I carabinieri si sono imbattuti in un 27enne che alla fine ha avuto tredici punti ritirati dalla patente e una multa salata</h2>
      <address><time datetime="2019-11-25T06:12:12+00:00">25 Nov 2019, 06:12</time> by <a rel="author">il Resto del Carlino</a></address>
      <p>Senigallia, 25 novembre 2019 - <b>Sabato </b><b>sera agitato sulle strade del senigalliese</b>. I carabinieri della Compagnia, coordinati dal capitano Francesca Romana Ruberto, durante i controlli hanno notato a Cesano un’auto che procedeva a zig zag ed è andata a sbattere contro un palo della segnaletica stradale, scappando senza verificare il danno provocato. I carabinieri hanno rintracciato l’auto sulla Arceviese.</p>
      <p>Alla guida c’era una <b>una 44enne di Mondolfo</b>, che è risultata avere un tasso alcolemico pari a<b> 2,20 g/l.</b> La donna è stata <b>denunciata per guida in stato di ebbrezza</b> e le è stata ritirata la patente. Ma la nottata brava non è finita qui.</p>
      <p>I militari hanno avuto a che fare anche con <b>un giovane senigalliese, classe ’92. </b>Il giovane è stato notato, a bordo della propria auto, in zona Ciarnin, a velocità elevata e per questo è stato fermato e multato per guida pericolosa. <b>Dopo un paio di ore è stato nuovamente individuato</b> sul lungomare Alighieri, che procedeva ancora ad alta velocità, e per lui è arrivata la seconda multa e stavolta gli sono stati sottratti anche altri 5 punti sulla patente. Poco più tardi è stato fermato per la terza volta sempre sul lungomare, dove aveva eseguito un sorpasso in un tratto di strada in cui quella manovra è vietata. Per il 27enne è arrivata la terza multa, per un totale di 212 euro e 8 punti dalla patente.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>