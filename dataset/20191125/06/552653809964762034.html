<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058282_a-kinai-taborok-pokoli-hetkoznapjairol-szolo-ujabb-dokumentum-szivargott-ki"/>
    <meta property="og:site_name" content="Népszava"/>
    <meta property="article:published_time" content="2019-11-25T06:36:00+00:00"/>
    <meta property="og:title" content="A kínai táborok pokoli hétköznapjairól szóló újabb dokumentum szivárgott ki"/>
    <meta property="og:description" content="Akit bezárnak, legkorábban egy év múlva szabadulhat ki, addig viszont még az illemhelyen is figyelik őt."/>
  </head>
  <body>
    <article>
      <h1>A kínai táborok pokoli hétköznapjairól szóló újabb dokumentum szivárgott ki</h1>
      <address><time datetime="2019-11-25T06:36:00+00:00">25 Nov 2019, 06:36</time> by <a rel="author" href="https://nepszava.hu/szerzo/nepszava-mti/" target="_blank">Népszava-MTI</a></address>
      <p>
        <b>Akit bezárnak, legkorábban egy év múlva szabadulhat ki, addig viszont még az illemhelyen is figyelik őt.</b>
      </p>
      <p>Újabb kiszivárgott kínai dokumentumok erősítik meg a tényt, amit már az <a href="https://nepszava.hu/3057702_lerantottak-a-leplet-a-kinai-atnevelotaborokrol">egy hete nyilvánosságra került</a> pekingi iratok is alátámasztanak: több mint egymillió, ujgur, kazah és más nemzetiségi kisebbséghez tartozó embert tartanak fogva Kínában önkéntesnek és szakmai képzést adónak mondott táborokban, amelyek azonban valójában szigorú büntetésekkel fegyelmező ideológiai átnevelő központok.</p>
      <p>Az AP hírügynökség szerint az újabb dokumentumok feltárása oknyomozó újságírók nemzetközi szövetségéhez köthető. Az AP által megerősített valóságtartalmú információk szerint a táborokba erővel ragadja el a hatóság az embereket. Az "önkéntesség" további megcsúfolása, hogy az önkéntes távozást őrtornyok, kamera- és riasztórendszer, rendőrőrssel megerősített kapuk teszik lehetetlenné. A tábor lakóit napi 24 órás megfigyelés alatt tartják, még az illemhelyen eltölthető időt is szigorúan szabályozzák.</p>
      <p>A táborokba igen könnyen bekerülhet bárki, ha - a hatóság megítélése szerint - gyanúsan viselkedik: egyebek közt külföldön járt, megkérdezi másoktól, hogy szoktak-e imádkozni - lévén muszlim vallású kisebbségekről van szó -, vagy használ olyan telefonos szolgáltatást, amelyet a kínai kormány nem tud ellenőrizni.</p>
      <p>A foglyokat szigorúan pontozzák mindenért: mandarin nyelvtudásuk fejlődésétől kezdve tisztálkodásukon át vécéhasználatukig. Egy évnyi táborozás után a ponteredmény alapján eldől, hogy valaki távozhat végre, vagy még muszáj "fejlődnie" ideológiailag, magatartásból, vagy mindkét vonatkozásban. Az egy év egyébként meghaladja a kínai törvények szerint a vádemelés előtti előzetes fogva tartási időt is, márpedig a táborok lakói ellen nincs hivatalos vádemelés.</p>
      <p>A mostani már a második dokumentumkiszivárgás. Egy hete a New York Times bő 400 oldalnyi kínai kormányzati dokumentum alapján közölt cikket a muszlim kisebbségek tömeges internálásáról. Ebből kiderült, hogy maga Hszi Csin-ping kínai elnök fektette le a táborok nyitásának alapjait, szerinte "kegyelem nélkül" kell lesújtani a "radikalizmusra". A táborok létéről ugyanakkor már évek óta tudni lehet, júliusban például 22 nyugati állam ENSZ-nagykövete írt az Emberi Jogi Tanácsnak Kína ujgur kisebbséggel szembeni fellépése miatt - ezt <a href="https://nepszava.hu/3043185_az-ujgur-kisebbseg-atnevelo-taborokba-zarasarol-sincs-velemenye-magyarorszagnak">a dokumentumot Magyarország nem volt hajlandó szignálni</a>. ENSZ-szakértők és aktivisták pedig már jóval régebb óta beszélnek arról - nagyrészt süket füleknek -, hogy legalább egymillió, de akár kétmillió embert tartanak fogva ezekben a táborokban, ahol menekültek beszámolói szerint - melyekről például a <a href="https://www.businessinsider.com/muslim-woman-describes-horrors-of-chinese-concentration-camp-2019-10">Business Insider</a> vagy a <a href="https://edition.cnn.com/2019/01/18/asia/uyghur-china-detention-center-intl/index.html">CNN</a> ír - mindennapos a kínzás, a gyilkosság és a szexuális erőszak.</p>
    </article>
  </body>
</html>