<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013269/%D8%A7%D8%AE%D8%AA%D9%84%D8%A7%D9%81-%D9%86%D8%B8%D8%B1-%D8%AA%D8%A7%D8%AC%D8%B1%D8%A7%D9%86-%D9%86%D9%81%D8%AA%DB%8C-%D8%AF%D8%B1-%D9%85%D9%88%D8%B1%D8%AF-%D8%A8%D8%A7%D8%B2%D8%A7%D8%B1-%D9%86%D9%81%D8%AA-%D8%AF%D8%B1-%DB%B2%DB%B0%DB%B2%DB%B0"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T06:25:28+00:00"/>
    <meta property="og:title" content="اختلاف‌نظر تاجران نفتی در مورد بازار نفت در ۲۰۲۰"/>
    <meta property="og:description" content="تاجران نفت با موسسات بزرگی مثل آژانس بین المللی انرژی و صندوق بین المللی پول در مورد وضعیت اقتصاد جهان و چشم انداز بازار نفت در سال ۲۰۲۰ اختلاف نظر دارند."/>
  </head>
  <body>
    <article>
      <h1>اختلاف‌نظر تاجران نفتی در مورد بازار نفت در ۲۰۲۰</h1>
      <address>
        <time datetime="2019-11-25T06:25:28+00:00">25 Nov 2019, 06:25</time>
      </address>
      <p>
        <i>تاجران نفت با موسسات بزرگی مثل آژانس بین المللی انرژی و صندوق بین المللی پول در مورد وضعیت اقتصاد جهان و چشم انداز بازار نفت در سال ۲۰۲۰ اختلاف نظر دارند.</i>
      </p>
      <p>به گزارش مشرق به نقل از رویترز، تاجران نفت خام شرط می بندند که بازار در سال آینده میلادی به طرز قابل توجهی بهبود می یابد در حالی که آژانس های بزرگ آمار پیش بینی می کنند تولید از مصرف پیشی می گیرد و ذخایر نفتی افزایش می یابند.</p>
      <p> بیشتر این اختلاف از تفاوت در تصورات نسبت به رشد اقتصادی در 2020 ناشی می شود.</p>
      <p> آژانس بین المللی انرژی، اداره اطلاعات انرژی آمریکا و سازمان کشورهای صادرکننده نفت  پیش بینی می کنند که بازار نفت در 2020 با مازاد عرضه مواجه خواهد بود.</p>
      <blockquote>بیشتر بخوانید:<br/><a href="https://www.mashreghnews.ir/news/1005736/%D8%A2%D9%85%D8%B1%DB%8C%DA%A9%D8%A7-%D8%AE%D8%B1%DB%8C%D8%AF%D8%A7%D8%B1%D8%A7%D9%86-%D9%86%D9%81%D8%AA-%D8%A7%DB%8C%D8%B1%D8%A7%D9%86-%D8%B1%D8%A7-%D8%B2%DB%8C%D8%B1-%D9%86%D8%B8%D8%B1-%D8%AF%D8%A7%D8%B1%DB%8C%D9%85">آمریکا: خریداران نفت ایران را زیر نظر داریم<br/></a><a href="https://www.mashreghnews.ir/news/994779/%DA%86%D8%B1%D8%A7-%D8%A8%D8%A7-%D8%AD%D9%85%D9%84%D9%87-%D8%A8%D9%87-%D8%A2%D8%B1%D8%A7%D9%85%DA%A9%D9%88-%D9%82%DB%8C%D9%85%D8%AA-%D9%86%D9%81%D8%AA-%DB%B1%DB%B0%DB%B0-%D8%AF%D9%84%D8%A7%D8%B1-%D9%86%D8%B4%D8%AF">چرا با حمله به آرامکو قیمت نفت ۱۰۰ دلار نشد؟</a></blockquote>
      <p> هر سه این آژانس ها پیش بینی می کنند عرضه نفت تولید کنندگان غیر اوپک حدود یک میلیون بشکه در روز سریع تر از مصرف جهانی نفت در سال آینده رشد خواهد کرد و همچنین تخمین می زنند که رشد تولید غیر اوپک 2.2 تا 2.4 میلیون بشکه در روز باشد در حالی که مصرف تنها 1.1 تا 1.4 میلیون بشکه در روز افزایش می یابد.</p>
      <p>اگر این پیش بینی ها درست باشد نتیجه آن افزایش قابل توجه ذخایر نفت خام و محصولات پالایشی است، مگر اینکه اعضای اوپک و متحدانش تولید خود را بیش از این کاهش دهند.</p>
      <p>ولی منحنی قراردادهای نفت خام نشان می‌دهد تاجران و صندوق های سرمایه گذاری کاهش ذخایر نفتی را در سال آینده پیش بینی می کنند.</p>
      <p>تقویم شش ماهه برنت حدود 3.50 دلار کاهش قیمت در هر بشکه را نشان میدهد. معمولاً زمانی قیمت فروش نقدی نفت خام بالاتر از قیمت‌های آینده است که ذخایر کاهش یافته باشند.این تقویم شش ماه نشان می‌دهد تاجران پیش‌بینی می‌کنند تولیدبه طرز قابل توجهی طی 6 ماه آینده کاهش خواهد یافت و کمتر از تقاضا خواهد بود.</p>
      <p>کاهش قیمت قراردادهای آینده نفت برنت کمی غیر معمول است. در موارد مشابه قبلی این کاهش قیمت معمولا موقتی بود و به خاطر اختلال ناگهانی در عرضه نفت به وجود می‌آمد، وقایعی مثل حمله به تاسیسات نفتی عربستان سعودی در 2019  یا سخت تر شدن تحریم های آمریکا علیه ونزوئلا و ایران در 2018.</p>
      <p>این کاهش قیمت این بار با هیچ اختلالی در عرضه نفت همراه نیست، در عوض نشان دهنده کاهش تدریجی عرضه و رشد سریع تقاضا در 2020 است.</p>
      <p>تحریم های آمریکا صادرات نفت ایران و ونزوئلا را محدود می کند. انتظار می رود قیمت پایین نفت رشد شیل آمریکا را آهسته کند و صادرکنندگان ائتلاف اوپک+ هم احتمالاً قرارداد کاهش تولید را تا سال آینده تمدید می‌کنند.</p>
      <p>در همین حین، سرمایه‌گذاران و تاجران کالا امیدوارتر اند که اقتصاد جهان در 2020 با رکود مواجه نمی شود. این امیدواری باعث رشد افزایش مصرف نفت در 12 تا 18 ماه آینده می شود.</p>
      <p>در حال حاضر اکثر پیش بینی کنندگان بزرگ اقتصادی مثل صندوق بین المللی پول و سازمان همکاری و توسعه اقتصادی ، رشد اقتصاد جهان را در سال آینده ثابت می بینند ولی اگر درگیری تجاری آمریکا و چین حل شود و توسعه اقتصادی سرعت بگیرد، احتمال رشد سریعتر فعالیت اقتصادی و مصرف نفت وجود دارد.</p>
      <p>اکثر آژانس های نفتی یک رشد متوسط را در اقتصاد جهان پیش‌بینی می‌کنند که نشان می دهد بازار نفت با عرضه بالا مواجه خواهد بود ولی تاجران نفت رشد سریع تر اقتصاد جهان را پیش بینی می کنند که دورنمای عرضه اضافی نفت به بازار را از بین می برد و حتی کمبود عرضه را در بازار پیش بینی می‌کند.</p>
      <p>منبع: تسنیم</p>
    </article>
  </body>
</html>