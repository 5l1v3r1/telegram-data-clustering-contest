<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220323"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T06:58:27+00:00"/>
    <meta property="og:title" content="Πώς θα κινηθεί ο «Γηρυόνης» τις επόμενες ώρες"/>
    <meta property="og:description" content="Συνεχίζει με ένταση το κύμα κακοκαιρίας «Γηρυόνης», που στο μεταξύ έφερε ισχυρές βροχές σε πολύ μεγάλες περιοχές της χώρας, καθώς και καταιγίδες κυρίως στα νότια και δυτικά τμήματα αυτής. Μετά το μεσημέρι εξασθένηση των φαινομένων σε αρκετές περιοχές."/>
  </head>
  <body>
    <article>
      <h1>Πώς θα κινηθεί ο «Γηρυόνης» τις επόμενες ώρες</h1>
      <address><time datetime="2019-11-25T06:58:27+00:00">25 Nov 2019, 06:58</time> by <a rel="author">efsyn.gr</a></address>
      <p>Συνεχίζει με ένταση το κύμα κακοκαιρίας «Γηρυόνης», που στο μεταξύ έφερε <u><a href="https://www.efsyn.gr/ellada/koinonia/220316_sobara-problimata-apo-kyma-kakokairias">ισχυρές βροχές </a></u>σε πολύ μεγάλες περιοχές της χώρας, καθώς και καταιγίδες κυρίως στα νότια και δυτικά τμήματα αυτής.</p>
      <p>Το νέο αυτό κύμα κακοκαιρίας αναμένεται να διαρκέσει έως αύριο, Τρίτη, αλλά ήδη από σήμερα, μετά το μεσημέρι τα φαινόμενα θα σταματήσουν σε αρκετές περιοχές της κεντρικής, ανατολικής και νότιας χώρας.</p>
      <p>Ωστόσο, η υπηρεσία <u><a href="https://meteo.gr/">meteo</a></u> του Εθνικού Αστεροσκοπείου, που έχει χαρακτηρίσει «δυνητικά επικίνδυνο» τον «Γηρυόνη», προειδοποιεί πως τα ισχυρά φαινόμενα αναμένεται να παρουσιάσουν εμμονή στα παράκτια και ορεινά τμήματα των νομών Λάρισας, Ημαθίας και Πιερίας.</p>
      <p>Αναλυτικά για σήμερα, Δευτέρα, αναμένουμε έντονη κακοκαιρία στο σύνολο της χώρας, με βροχές και καταιγίδες που κατά τόπους θα είναι ισχυρές έως πολύ ισχυρές και κυρίως στα νότια ενδέχεται να συνοδευτούν από χαλαζοπτώσεις.</p>
      <p>Παροδικά ισχυρές χιονοπτώσεις θα εκδηλωθούν στα κεντρικά και βόρεια ορεινά, σε υψόμετρα άνω των 1600 με 1700 μέτρων. Μετά το μεσημέρι πάντως σε αρκετές περιοχές της κεντρικής, ανατολικής και νότιας χώρας τα φαινόμενα θα σταματήσουν.</p>
      <p>Η θερμοκρασία θα κυμανθεί στη Δυτική Μακεδονία από 5 έως 12 βαθμούς, στη Βόρεια Ελλάδα από 8 έως 15, στην Ήπειρο από 10 έως 16 βαθμούς, στην Κεντρική Ελλάδα από 8 έως 18, στη Δυτική και Νότια Ελλάδα από 12 έως 17 βαθμούς, στα υπόλοιπα ηπειρωτικά από 10 έως 21 βαθμούς, στα νησιά του Ιονίου από 15 έως 17, και στα νησιά του Αιγαίου από 14 έως 19 βαθμούς ενώ στην Κρήτη οι μέγιστες θα φτάσουν στους 22 με 23 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από ανατολικές διευθύνσεις με εντάσεις 7 έως 8 μποφόρ και τοπικά 9 μποφόρ. Στο υπόλοιπο Αιγαίο οι άνεμοι θα πνέουν νοτιοανατολικοί με εντάσεις 8 έως 9 μποφόρ, αλλά μετά το μεσημέρι και από τα δυτικά πελάγη θα εξασθενήσουν και θα στραφούν σε νοτιοδυτικούς μέτριους. Στο Βόρειο Ιόνιο οι άνεμοι θα πνέουν από ανατολικές διευθύνσεις με εντάσεις έως 5 μποφόρ και στο Νότιο Ιόνιο νοτιοδυτικοί με ίδιες εντάσεις.</p>
      <p>Στην Αττική περιμένουμε τοπικά ισχυρές βροχές και καταιγίδες, με πιθανότητα πρόσκαιρης χαλαζόπτωσης, φαινόμενα που μετά το μεσημέρι θα σταματήσουν. Αργά το βράδυ ωστόσο ενδέχεται να εκδηλωθούν και πάλι τοπικές βροχές ή καταιγίδες. Οι άνεμοι θα πνέουν από νοτιοανατολικές διευθύνσεις με εντάσεις 7 έως 8 μποφόρ, αλλά μετά το μεσημέρι θα στραφούν σε νοτιοδυτικούς και θα εξασθενήσουν στα 4 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 20 βαθμούς.</p>
      <p>Στη Θεσσαλονίκη περιμένουμε ισχυρές βροχές κατά περιόδους και κυρίως πάνω από τη θάλασσα καταιγίδες. Οι άνεμοι θα πνέουν από ανατολικές διευθύνσεις ισχυροί έως σχεδόν θυελλώδεις, 6 με 7 μποφόρ. Η θερμοκρασία στο κέντρο της πόλης θα κυμανθεί από 10 έως 14 βαθμούς.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/220316_sobara-problimata-apo-kyma-kakokairias"/>
        <a href="https://www.efsyn.gr/ellada/koinonia/220315_dyo-nekroi-apo-anatropi-istioforoy-sto-antirrio"/>
        <a href="https://www.efsyn.gr/ellada/koinonia/220268_dynitika-epikindyni-kakokairia-o-giryonis"/>
        <a href="https://www.efsyn.gr/node/220302"/>
        <a href="https://www.efsyn.gr/ellada/koinonia/220241_triplo-htypima-apo-giryoni-meta-tis-katastrofes-se-thaso-kai-halkidiki"/>
        <a href="https://www.efsyn.gr/ellada/koinonia/217470_entones-brohoptoseis-anamenontai-meta-mesimeri-stin-attiki"/>
      </related>
    </article>
  </body>
</html>