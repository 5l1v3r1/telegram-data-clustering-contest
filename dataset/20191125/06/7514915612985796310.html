<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/uzsienyje/35301-rumunijos-prezidento-rinkimus-laimejo-k-iohannis-rodo-balsavusiu-rinkeju-apklausa"/>
    <meta property="og:site_name" content="budas.lt"/>
    <meta property="article:published_time" content="2019-11-25T06:02:01+00:00"/>
    <meta property="og:title" content="Rumunijos prezidento rinkimus laimėjo K. Iohannis, rodo balsavusių rinkėjų apklausa"/>
    <meta property="og:description" content="Rumunijos prezidento rinkimus sekmadienį antrajame ture laimėjo dabartinis šalies vadovas Klausas Iohannis (Klausas Johanis), rodo balsavusiųjų rinkėjų apklausos."/>
  </head>
  <body>
    <article>
      <h1>Rumunijos prezidento rinkimus laimėjo K. Iohannis, rodo balsavusių rinkėjų apklausa</h1>
      <address>
        <time datetime="2019-11-25T06:02:01+00:00">25 Nov 2019, 06:02</time>
      </address>
      <figure>
        <img src="http://budas.lt/images/lapkritis/rodoo.jpg"/>
      </figure>
      <p>Rumunijos prezidento rinkimus sekmadienį antrajame ture laimėjo dabartinis šalies vadovas Klausas Iohannis (Klausas Johanis), rodo balsavusiųjų rinkėjų apklausos.</p>
      <p>Šis rezultatas patvirtina tolesnę proeuropietišką Rumunijos kryptį.</p>
      <p>Apklausos rodo, kad centro-dešinės buvęs fizikos profesorius surinko nuo 64,8 iki 66,5 proc. balsų ir įveikė socialdemokratų lyderę ir buvusią premjerę Vioricą Dancilą (Viorika Dančilę).</p>
      <p>Anot tyrimų, ji surinko nuo 33,5 iki 35,2 proc. balsų. Tai yra blogiausias rezultatas socialdemokratams, dominavusiems Rumunijos politikoje nuo pat komunizmo griūties 1989 metais.</p>
      <p>„Pažadu būti visų rumunų prezidentu. (...) Šiandien laimėjo moderni, europietiška, normali Rumunija“, – sakė K. Iohannis.</p>
      <p>60-ių politikas, kilęs iš vokiečių tautinės mažumos šeimos, pirmą kartą prezidento rinkimus prieš socialdemokratų atstovą laimėjo 2014 metais.</p>
      <p>Per šių metų rinkimų kampaniją jis žadėjo mažinti korupciją valstybės institucijose.</p>
      <p>Pati kampanija vyko visuomenėje tvyrant pasipiktinimui prieštaringai vertinamomis teismų reformomis, kurios, anot kritikų, buvo naudingos socialdemokratų atstovams.</p>
      <p>Dėl reformų Rumunijos gatvėse kilo protestai, pertvarkas sukritikavo ir Briuselis.</p>
      <p>Socialdemokratų vadovaujama Vyriausybė spalį žlugo neatlaikius balsavimo dėl pasitikėjimo parlamente.</p>
      <p>
        <b>„Laukiame revoliucijos“</b>
      </p>
      <p>Bukarešte balsavęs 76-ių pensininkas Stanas Mihajus naujienų agentūrai AFP sakė, kad prezidento rinkimai yra „pasirinkimas dėl Rumunijos gerovės“.</p>
      <p>„Laukiame revoliucijos, kad viskas pagerėtų. Tačiau nors mes to laukiame, nieko nenutinka“, – teigė rinkėjas.</p>
      <p>Pirmajame rinkimų ture lapkričio 10 dieną K. Iohannis surinko 38 proc. balsų ir aplenkė 13 kitų kandidatų. V. Dancila, pelniusi 22 proc. balsų, atsidūrė antroje vietoje.</p>
      <p>Dauguma rinkėjų, kurie pirmame ture palaikė mažiau balsų surinkusius kandidatus, turėjo atiduoti balsus K. Iohannisui.</p>
      <p>Rinkimuose iš viso galėjo dalyvauti 18,2 mln. rumunų, tarp jų – 650 tūkst. gyvenančiųjų užsienyje.</p>
      <p>Socialdemokratų Vyriausybė ilgą laiką kovojo su Europos Sąjunga (ES) dėl teismų reformos.</p>
      <p>ES teigė, kad pertvarkomis siekta neutralizuoti teismų sistemą. K. Iohannis šiame ginče palaikė Briuselį.</p>
      <p>Kairieji socialdemokratai, kurie yra laikomi komunistinio elito įpėdiniais, yra kaltinami dėl plačiai įsišaknijusios korupcijos.</p>
      <p>Ir nors nacionalizmo Rumunijos politikoje yra mažiau nei kitur regione, pavyzdžiui, Vengrijoje ar Lenkijoje, socialdemokratai bandė visuomenei įrodyti, jog nesutarimai su ES institucijomis yra įrodymas, kad jie kovoja už Rumuniją.</p>
      <p>
        <b>Teismų reformos kontraversija</b>
      </p>
      <p>Žlugus socialdemokratų Vyriausybei, K. Iohannis pavedė savo sąjungininkui Ludovicui Orbanui (Ludovikui Orbanui) suformuoti naują kabinetą. Jis dirbs iki kitų metų pabaigoje vyksiančių rinkimų.</p>
      <p>Buvusi užsienio reikalų ministrė Christiana Diaconescu (Kristijana Diakonesku) sakė, kad K. Iohannis, per rinkimų kampaniją labiausiai akcentavęs teisės viršenybę, atstovauja „tik europiniam ir euroatlantiniam pasirinkimui“.</p>
      <p>Pagal Konstituciją, Rumunijos prezidentas yra atsakingas už užsienio politiką, jis taip pat tvirtina aukščiausius prokurorus ir šalies teisėjus.</p>
      <p>Šimtai tūkstančių rumunų pastaraisiais mėnesiais protestavo dėl socialdemokratų siūlytų teismų reformų. Anot protestuotojų, šios pertvarkos suteikia politikams galimybes išvengti bausmių už korupcinius nusikaltimus.</p>
      <p>„Esu labai liūdnas. Jie sukūrė taisykles, kad sau padėtų“, – sakė Bukarešte balsavęs 20-metis kino studentas Marinas Cumatrenco (Marinas Kumatrenko).</p>
      <p>Sociologas Alinas Teodorescu (Alinas Teodoresku) prognozavo, kad dėl inicijuotų reformų socialdemokratai neteko daugiau nei milijono balsų.</p>
      <p>
        <b>„Diktatorius“ prieš „Toksišką režimą“</b>
      </p>
      <p>Nuo senstančio, kaimiškose vietovėse gyvenančio elektorato vis labiau priklausantys socialdemokratai tvirtino, kad K. Iohannis yra diktatorius.</p>
      <p>Tuo tarpu prezidentas savo priešininkę vadino „toksiško režimo įsikūnijimu“.</p>
      <p>55-ių V. Dancila per rinkimų kampaniją pabrėžė smarkų ekonomikos augimą, didėjusias pensijas ir viešojo sektoriaus darbuotojų atlyginimus per tą laikmetį, kai socialdemokratai buvo valdžioje.</p>
      <p>Tačiau Rumunija jau yra sulaukusi perspėjimų iš ES ir Tarptautinio valiutos fondo dėl augančio šalies fiskalinio deficito.</p>
      <p>Gegužę buvęs socialdemokratų lyderis Liviu Dragnea (Livijus Dragnia) buvo pasiųstas į kalėjimą už korupciją. Tą patį mėnesį partija skaudžiai pralaimėjo Europos Parlamento rinkimus.</p>
      <footer>Bukareštas, lapkričio 24 d. (AFP-BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>