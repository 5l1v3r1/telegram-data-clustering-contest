<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903127.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T06:30:00+00:00"/>
    <meta property="og:title" content="گزارش نشنال اینترست از موشک‌های منحصر به فرد ایرانی که در هیچ کشور دیگری دیده نشده"/>
    <meta property="og:description" content="به گزارش"/>
  </head>
  <body>
    <article>
      <h1>گزارش نشنال اینترست از موشک‌های منحصر به فرد ایرانی که در هیچ کشور دیگری دیده نشده</h1>
      <address>
        <time datetime="2019-11-25T06:30:00+00:00">25 Nov 2019, 06:30</time>
      </address>
      <p>یک نشریه اینترنتی آمریکایی با اشاره به مجهز شدن ایران به سامانه موشکی "لبیک" نوشت این مساله نگرانی عمده عربستان و اسرائیل را برانگیخته است. </p>
      <p>به گزارش <b>الف</b> نشنال اینترست در مقاله ای افزود ایران درنظر دارد این موشک ها را در اختیار متحدان خود در منطقه قرار دهد: </p>
      <p> « ایران به تازگی از تجهیزاتی رونمایی کرده است که ظاهرا موشک های غیرهدایت شونده سطح به سطح را به تسلیحات هدایت شونده تبدیل می کند. </p>
      <p>به نوشته هفته نامه جینز دیفنس، سامانه لبیک شبیه واحدهای هدایت کننده ای است که در خانواده موشکی فاتح-110 با سوخت جامد به کار رفته است، گرچه سطوح کنترل کننده مثلثی شکل آن تغییر کرده است. جینز دیفنس این تحلیل را براساس تصاویری که اخیرا  از تلویزیون ایران  پخش شده، تهیه کرده است. </p>
      <p>براساس این تحلیل، تجهیزات مورد نظر در خانواده موشکی فاتح-110 در مکانی بین موتور موشک و کلاهک آن نصب می شود تا موشک را هدایت کند. آنها ظاهرا با موشک های سنگین توپخانه ای 610 میلی متری موسوم به زلزال هم خوانی دارند. </p>
      <p>این پیشرفت موشکی کارشناسان نظامی اسرائیل را نگران کرده است، زیرا می گویند حزب الله که گروه نیابتی ایران در لبنان است، حدود 150 هزار موشک دارد که به سمت اسرائیل نشانه رفته اند. در حال حاضر اینها سلاح های "خاموش" هستند. <br/><br/>"اوزی روبین" کارشناس امور نظامی اسرائیلی به نشریه تایمز اسرائیل گفت: "در خودِ مساله تبدیل هیچ تحول جدیدی وجود ندارد، زیرا آنها سال ها است که مشغول این کار هستند، و تاهمین الان هم تجهیزات مبدل موشک های خانواده فاتح-110 را نشان داده اند." </p>
      <p>وی می افزاید: "آنچه جدید است، ایرودینامیک وینگ لت آنهاست که بسیار منحصر به فرد بوده و تاکنون در ایران و هیچ کشور دیگری دیده نشده است. این طراحی به جای نسخه برداری از دیگر تجهیزات، بومی و بیانگر اعتماد به نفس ایرانی ها است. هدف از ایرودینامیک منحصر به فرد جدید، احتمالا افزایش قابلیت مانور موشک های مبدل است." </p>
      <p>از جنگ دوم جهانی تاکنون که کاتیوشاهای افسانه ای شوروی نظامیان نازی را درهم کوبید، موشک های مبدل به جنگ افزارهایی مرسوم تبدیل شده اند. گرچه موشک های توپخانه ای قادر به ایجاد تخریب گسترده و هول آور هستند، و می توان دسته ای از آنها را از یک پرتابگر شلیک کرد، این موشک ها کم دقت بوده و با حجم بالای آتش، اهداف خود را نابود می کنند. خمپاره اندازها هستند که آتشی بادقت دارند. </p>
      <p>اما اگر ایران بتواند موشک غیرهدایت شونده را به سلاحی هدایت شده تبدیل کند، این مساله قابلیت موشک ها را به میزانی چشمگیر تغییر می دهد. ایران سیستمی متنوع از موشک ها را دراختیار دارد که عمدتا طراحی های قدیمی شوروی هستند، نظیر فلق-1 که شبیه سیستم پرتاب گسترده موشکی 240 میلی متری BM-24 شوروی. ایران همچنین انواع متنوع از موشک های بالستیک هدایت شونده نظیر فاتح-110 در اختیار دارد که برد آن بیش از 100  مایل بوده و از سیستم هدایتگر GPS بهره می برد.</p>
      <p>جای تعجب ندارد که اسرائیلی ها نگرانند. نیروهای دفاعی (جنگی) اسرائیلی که تاکنون نگران موشک پرانی گسترده حزب الله بوده اند، اکنون باید احتمال هجمه ای از سلاح های هدایت شونده به اهداف استراتژیک خود نظیر نفت کش ها، پالایشگاه های شیمیایی و پایگاه های نظامی شان را نیز درنظر بگیرند. اگر این موشک ها قابلیت مانور داشته باشند، در این صورت سیستم های ردیابی موشکی نظیر گنبد آهنین هم قادر به رهگیری آنها نیستند. </p>
      <p>اما عربستان هم احتمالا از این مساله نگران است. ماه گذشته تاسیسات عربستان هدف حملات موشکی و پهبادی گسترده قرار گرفت، و مسئولیت آن را نیروهای حوثی در یمن برعهده گرفتند، که با نیروهای تحت امر عربستان می جنگند. اما آمریکا و عربستان معتقدند این سلاح ها از ایران شلیک شده بود، یا اینکه منشاء پرتاب آنها با کمک ایران، از عراق یا یمن بوده است. گرچه عربستان میلیاردها دلار صرف خرید موشک های دفاع هوایی پاتریوت ساخت آمریکا کرده است، تجهیزات دفاعی عربستان نتوانستند موشک ها و پهبادها را در آن حملات رهگیری کرده و یا مانع آنها شوند. پس این تجهیزات دفاعی چگونه می توانند مقابل حجمی گسترده از موشک های هدایت شونده قرار گیرند؟ »  </p>
    </article>
  </body>
</html>