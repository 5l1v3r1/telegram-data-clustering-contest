<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/kontrolori-nasli-v-ucetni-zaverce-ministerstva-kultury-chyby/r~10a07b160f5411ea8d520cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-25T06:55:00+00:00"/>
    <meta property="og:title" content="Kontroloři našli v účetní závěrce ministerstva kultury chyby za 2,7 miliardy"/>
    <meta property="og:description" content="Ministerstvo podle Nejvyššího kontrolního úřadu například vykázalo některé výdaje nesprávně."/>
  </head>
  <body>
    <article>
      <h1>Kontroloři našli v účetní závěrce ministerstva kultury chyby za 2,7 miliardy</h1>
      <address>
        <time datetime="2019-11-25T06:55:00+00:00">25 Nov 2019, 06:55</time>
      </address>
      <p>Závěrečný účet, účetní závěrka a výkaz pro hodnocení plnění státního rozpočtu poskytují ucelené informace o hospodaření se státními prostředky a o celkové činnosti <a href="https://www.aktualne.cz/wiki/politika/ministerstvo-kultury-cr/r~i:wiki:3634/">ministerstva</a>.</p>
      <p>"Takové informace by přirozeně měly být základním prvkem zdravého finančního řízení. A to se týká i jejich monitorování," uvedla Jaromíra Steidlová, která kontrolu vedla.</p>
      <p>Související</p>
      <h4>Stavba silnic 1. třídy je pomalá, v termínu se dokonči jen pětina, tvrdí kontroloři</h4>
      <figure>
        <img src="https://cdn.xsd.cz/resize/53b0564923ec30d3a8a2eeb0b225b5d0_extract=70,329,1062,597_resize=240,135_.jpg?hash=704cb7ce68716b925c259be0c05a55f9"/>
      </figure>
      <p>U účetní závěrky ministerstva kultury za rok 2018 objevili kontroloři chyby v příloze. Vznikly podle nich zejména tím, že ministerstvo nevykázalo existující podmíněné závazky vyplývající z vydaných rozhodnutí o poskytnutí národních dotací.</p>
      <p>"A pak také tím, že předpokládané výdaje na předfinancování příspěvkových organizací vyplývající opět z již vydaných rozhodnutí vykazovalo nesprávně jako podmíněnou pohledávku ze zahraničních dotací, a ne jako podmíněný závazek," uvedl NKÚ ve zprávě o kontrole. Ostatní údaje účetní závěrky ale považuje za spolehlivé.</p>
      <p>Chyby v údajích pro hodnocení plnění státního rozpočtu se pak týkaly nesprávného vykázání výdajů poskytnutých příspěvkovým organizacím. Ministerstvo podle NKÚ výdaje na rekonstrukci hlavní budovy Národního muzea a na rekonstrukci historické a provozní budovy Státní opery nevykázalo jako výdaje na zachování a obnovu kulturní památky, ale jako výdaje na běžnou činnost těchto institucí.</p>
      <p>"Uvedené chyby vedou k neporovnatelnosti údajů v čase u ministerstva i mezi jednotlivými účetními jednotkami. V konečném důsledku tak došlo ke zkreslení některých informací o hospodaření ministerstva kultury se státními prostředky za rok 2018," dodal NKÚ.</p>
      <p>Ministerstvo údajně porušilo rozpočtovou kázeň, když zaplatilo více než 108 tisíc korun za vzdělávání jednoho zaměstnance na základě neúčinné smlouvy. Ministerstvo totiž zaplatilo ještě předtím, než zveřejnilo tuto smlouvu v registru smluv.</p>
      <h3>Ministerstvo vytvořilo pracovní skupinu</h3>
      <p>Mluvčí ministerstva kultury Michaela Lagronová zdůraznila, že kontrola se týká období, ve kterém měl resort jiné vedení. "Když byl do funkce jmenován ministr Zaorálek, tak po nějaké době uvedl, že ne všechno na ministerstvu je ideální. Myslím, že tato zpráva jeho závěry potvrzuje," sdělila mluvčí.</p>
      <p>Lubomír Zaorálek (ČSSD) se ministrem kultury stal letos na konci srpna, ve funkci nahradil Antonína Staňka (ČSSD). Před Staňkem byl od prosince 2017 do června 2018 ministrem kultury Ilja Šmíd (nestraník za ANO).</p>
      <p>NKÚ už před několika měsíci také uvedl, že ministerstvo v letech 2016 až 2018 rozdělovalo peníze na kulturní aktivity složitě, neefektivně a netransparentně, podpora byla roztříštěná a kvůli chybějícímu informačnímu systému náročná pro poskytovatele i příjemce.</p>
      <p>"Už po vydání této první zprávy NKÚ jsme vytvořili pracovní skupiny, které mají přijít se systémem nápravných opatření, aby k podobným věcem do budoucna nedocházelo, nebo minimálně ne v takové míře," dodala Lagronová.</p>
    </article>
  </body>
</html>