<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/new-zealand-beat-england-in-first-test-take-lead-of-1-0-in-the-series-143546"/>
    <meta property="og:site_name" content="Wah Cricket"/>
    <meta property="article:published_time" content="2019-11-25T06:01:07+00:00"/>
    <meta property="og:title" content="ENG Vs NZ: न्यूजीलैंड ने इंग्लैंड को पारी और 65 रन से हराया, सीरीज में 1-0 की बढ़त बनाई"/>
    <meta property="og:description" content="पहली पारी में न्यूजीलैंड ने 262 रन की बढ़त ले ली थी. इंग्लैंड दूसरी पारी में 197 रन पर ही ऑल आउट हो गई."/>
  </head>
  <body>
    <article>
      <h1>ENG Vs NZ: न्यूजीलैंड ने इंग्लैंड को पारी और 65 रन से हराया, सीरीज में 1-0 की बढ़त बनाई</h1>
      <h2>पहली पारी में न्यूजीलैंड ने 262 रन की बढ़त ले ली थी. इंग्लैंड दूसरी पारी में 197 रन पर ही ऑल आउट हो गई.</h2>
      <address>
        <time datetime="2019-11-25T06:01:07+00:00">25 Nov 2019, 06:01</time>
      </address>
      <p><b>ENG Vs NZ:</b> न्यूजीलैंड ने बे ओवल में खेले गए पहले टेस्ट में इंग्लैंड को पारी और 65 रन से मात दे दी है. इंग्लैंड को पहली पारी 353 रनों पर ही रोकने वाली किवी टीम ने अपनी पहली पारी नौ विकेट के नुकसान पर 615 रनों पर घोषित कर इंग्लैंड पर 262 रनों की बढ़त ले ली, लेकिन मेहमान टीम यह बढ़त भी उतार नहीं पाई. न्यूजीलैंड ने इंग्लैंड को पहली पारी में 197 रनों पर ढेर कर पारी से जीत हासिल की. इस जीत के साथ ही न्यूजीलैंड ने 2 टेस्ट की सीरीज में 1-0 की बढ़त बना ली है.</p>
      <p>न्यूजीलैंड की इस जीत के नायक नील वेग्नर, बीजे वाटलिंग, मिशेल सैंटनर रहे. वेग्नर ने मैच में कुल आठ विकेट अपने नाम किए. उन्होंने पहली पारी में तीन विकेट लेकर इंग्लैंड को विशाल स्कोर तक जाने से रोक दिया. इसमें टिम साउदी ने चार विकेट लेकर मुख्य भूमिका निभाई.</p>
      <p>
        <b>पांचवें दिन हुआ मैच का फैसला</b>
      </p>
      <p>इंग्लैंड की ओर से पहली पारी में बेन स्टोक्स ने 91, जोए डेनले ने 74, रोरी बर्न्‍स ने 52 रन बनाए. अपनी पहली पारी खेलने उतरी किवी टीम को वाटलिंग ने मजबूत स्कोर तक पहुंचाया. वाटलिंग के अलावा ऊपरी क्रम में केन विलियम्सन और हेनरी निकोलस ने इंग्लैंड के गेंदबाजों को थोड़ा बहुत परेशान किया. विलियम्सन ने 51 रन बनाए और निकोलस ने 41 रन.</p>
      <p>इन दोनों के बाद कोलिन डी ग्रांडहोम और वाटलिंग 119 और फिर सैंटनर ने वाटलिंग के साथ 261 रन जोड़ कर टीम को मजबूत बढ़त दिला दी. इंग्लैंड ने पांचवें दिन की शुरुआत तीन विकेट के नुकसान पर 55 रनों के साथ की. थोड़ी ही देर बाद कप्तान जोए रूट (11) पवेलियन लौट लिए. पहली पारी में अर्धशतक बनाने वाले स्टोक्स इस पारी में 28 रन ही बना सके. यहां से वेग्नर ने फिर अपनी गेंदों से इंग्लैंड के निचले क्रम को टिकने नहीं दिया.</p>
      <p>उन्होंने काफी देर से एक छोर पर खड़े जोए डेनले (35), ओली पोप (6), जोस बटलर (0), जोफ्रा आर्चर (30), स्टुअर्ट ब्रॉड (0) को आउट कर आखिरी के पांच विकेट लेकर किवी टीम को पारी से जीत दिलाई. सैम कुरैन 29 रनों पर नाबाद लौटे. वाटलिंग को मैन ऑफ द मैच चुना गया. वेग्नर के अलावा सैंटनर ने इस पारी में तीन विकेट लिए. साउदी और ग्रांडहोम को एक-एक विकेट मिला.</p>
    </article>
  </body>
</html>