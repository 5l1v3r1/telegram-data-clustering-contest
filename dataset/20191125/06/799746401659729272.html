<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103432/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T06:44:26+00:00"/>
    <meta property="og:title" content="Bloomberg News встановив правила, як писати про свого власника на виборах президента США"/>
    <meta property="og:description" content="Американський мільярдер і колишній мер Нью-Йорка Майкл Блумберг 24 листопада офіційно заявив, що буде балотуватися на пост президента США від Демократичної партії."/>
  </head>
  <body>
    <article>
      <h1>Bloomberg News встановив правила, як писати про свого власника на виборах президента США</h1>
      <address>
        <time datetime="2019-11-25T06:44:26+00:00">25 Nov 2019, 06:44</time>
      </address>
      <p>Журналісти видавничого холдингу Bloomberg під час президентської кампанії в США не проводитимуть поглиблені розслідування проти власника компанії Майка Блумберга або кого-небудь з його конкурентів-демократів.</p>
      <p>Як повідомляє "Європейська правда", про це пише <a href="https://www.nytimes.com/">The New York Times</a>, посилаючись на лист, розісланий співробітникам.</p>
      <p>Американський мільярдер і колишній мер Нью-Йорка Майкл Блумберг 24 листопада офіційно заявив, що буде балотуватися на пост президента США від Демократичної партії. Минулого року Блумберг зайняв 11-те місце в списку найбагатших людей світу. Його статки оцінюються в приблизно в $50 млрд. Дональд Трамп, в свою чергу, займає в списку багатіїв 259-те місце зі статком в $3 млрд.</p>
      <p>Близько 2700 журналістів з Bloomberg L.P., компанії, що займається фінансовими даними і переважно належить Блумбергу, в неділю отримали лист з поясненнями щодо висвітлення президентської кампанії.</p>
      <p>"Ми напишемо практично про всі аспекти цієї президентської гонки багато в чому таким же чином, як ми це робили досі", - сказав Джон Міклетвейт, головний редактор Bloomberg і головний редактор Research.</p>
      <p>"Ми опишемо, хто виграє, а хто програє. Ми подивимося на політику і її наслідки. Ми будемо проводити опитування, будемо проводити інтерв'ю з кандидатами, і будемо відслідковувати їх кампанії, в тому числі Майка. Ми вже призначили репортера, щоб стежити за його кампанією (так само, як ми зробили, коли Майк був у мерії). А в статтях, які ми будемо писати на президентських виборах, ми ясно дамо зрозуміти, що наш власник тепер кандидат", - йдеться в листі.</p>
      <p>Однак в листі наголошується, що відділи Bloomberg, в які входять Bloomberg Businessweek і кілька галузевих сайтів, не проводитимуть поглиблені розслідування проти Блумберга або будь-якого з його конкурентів-демократів.</p>
      <p>NYT зазначає, що ця незвичайна політика уникнення поглиблених розслідувань щодо демократів повторює настільки ж незвичайний спосіб, яким видання висвітлювало 12-річне перебування Блумберга в мерії Нью-Йорка, а також його практику щодо конкурентів Bloomberg.</p>
      <p>Внутрішнє керівництво інструктує Bloomberg: "Bloomberg News не породжує історії про кампанію" і не висвітлює "багатство чи особисте життя пана Блумберга".</p>
      <p>Однак, як зазначається в листі, Bloomberg не змінить своє висвітлення діяльності президента Трампа, бо він поки не є прямим конкурентом Блумберга.</p>
      <p>Блумберг заявив про свої плани балотуватися всього за 10 тижнів до праймеріз всередині Демократичної партії. Він став членом політичної сили тільки минулого року.</p>
    </article>
  </body>
</html>