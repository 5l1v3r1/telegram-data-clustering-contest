<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807268/%D8%B3%D9%84%D9%85%D8%A7%D9%86-%D8%AE%D8%B7%DB%8C-%D9%BE%D8%A7%DB%8C%D8%AA%D8%AE%D8%AA-%D8%A8%D8%B1%D8%A7%DB%8C%D9%85-%D8%B3%DA%A9%D9%88%DB%8C-%D9%BE%D8%B1%D8%B4-%D8%A8%D9%88%D8%AF-%D8%AA%D9%82%DB%8C-%D9%85%D8%B9%D9%85%D9%88%D9%84%DB%8C-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA-%DB%B6-%D9%87%D9%85-%D9%87%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T06:59:00+00:00"/>
    <meta property="og:title" content="سلمان خطی: «پایتخت» برایم سکوی پرش بود / تقی معمولی در «پایتخت ۶» هم هست"/>
    <meta property="og:description" content="بازیگر سریال «پایتخت» با اشاره به حضورش در فصل ششم این سریال بیان کرد که این مجموعه در مسیر کاری‌اش مثل سکوی پرش بوده است."/>
  </head>
  <body>
    <article>
      <h1>سلمان خطی: «پایتخت» برایم سکوی پرش بود / تقی معمولی در «پایتخت ۶» هم هست</h1>
      <h2>بازیگر سریال «پایتخت» با اشاره به حضورش در فصل ششم این سریال بیان کرد که این مجموعه در مسیر کاری‌اش مثل سکوی پرش بوده است.</h2>
      <address>
        <time datetime="2019-11-25T06:59:00+00:00">25 Nov 2019, 06:59</time>
      </address>
      <p> به گزارش گروه فرهنگی خبرگزاری دانشجو، سلمان خطی بازیگر رادیو، تئاتر و تلویزیون درباره حضورش در «رادیو نمایش» عنوان کرد: از سال ۷۵ به رادیو آمده‌ام و اکنون ۲۳ سال است که در رادیو نمایش حضور دارم و پیش از این نیز در مرکز مازندران فعالیت داشتم.<br/><br/>این بازیگر با اشاره به فضای متفاوت رادیو و تلویزیون بیان کرد: حضور در رادیو با تلویزیون کاملا متفاوت است. شما اگر سال‌ها در رادیو کار کنید نه دیده می‌شوید و نه زندگیتان از این رو به آن رو می‌شود.<br/><br/>بازیگر «پایتخت» با اشاره به دیگر تفاوت‌های این دو مدیوم رسانه‌ای گفت: دستمزد‌های رادیو اصلا با تلویزیون و سینما قابل مقایسه نیست و از طرف دیگر کسی که در رادیو کار می‌کند شاید تا سال‌ها او را نشناسند، مگر کسانی که عاشق رادیو هستند و از طریق پیگیری‌های مستمر این هنرمندان رادیویی را می‌شناسند. ما چنین شنونده‌های پر و پا قرصی هم داریم. مثلا پیش آمده است که یک نفر از یزد شیرینی آورده و دوست داشته هنرمندان مورد علاقه‌اش در رادیو را ببیند. حتی زمانی با دوست نابینایی صحبت می‌کردم و او با شنیدن صدا‌های رادیویی اسامی آن‌ها را بیان می‌کرد و این‌ها برای من خیلی جذاب بود.<br/><br/>خطی در ادامه یاداور شد: شما اگر ۲۰ سال به‌صورت ناشناس سابقه کار در رادیو داشته باشید گاهی یک ساعت کار تلویزیونی، آن را جبران می‌کند، چون دیده می‌شوید.<br/><br/>وی که پیش از این با نقش «تقی» به عنوان برادر نقی معمولی در سریال «پایتخت» حضور یافته بود، درباره اولویت‌های خود نیز گفت: برای خود من رادیو جذاب‌تر است و بعد از تئاتر، رادیو را از سینما و تلویزیون بیشتر دوست دارم و برایم ارجحیت بیشتری دارد. به هر حال من سال‌ها در رادیو کار کرده‌ام و فکر می‌کنم شنیدن کار رادیویی جذابیت بیشتری دارد.<br/><br/>این بازیگر درباره فصل ششم سریال «پایتخت» نیز در توضیحاتی بیان کرد: قرار بود پنجم یا ششم آذر سریال «پایتخت» کلید بخورد و من دوباره نقش تقی برادر نقی معمولی را دارم.<br/><br/>وی درباره متن این سریال گفت: هنوز متن سریال را دریافت نکرده‌ام و بیشتر صحبت‌هایی کلی درباره شروع کار داشته‌ایم و من، چون خودم اهل مازندران هستم در لوکیشن شمال نیز حضور دارم.<br/><br/>بازیگر «پایتخت» درباره حضورش در این سریال و تاثیر آن بر زندگی حرفه‌ای خود نیز یادآور شد: من پیش از این چندین سریال کار کرده بودم، اما با «پایتخت» بیشتر دیده شدم و می‌توان گفت: این سریال برای ما مثل یک سکوی پرش بود.</p>
    </article>
  </body>
</html>