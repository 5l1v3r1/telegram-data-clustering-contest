<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/loero/20191124-tcr-az-audi-utan-a-volkswagen-sem-keszit-uj-tcr-autot.html"/>
    <meta property="og:site_name" content="Origo"/>
    <meta property="article:published_time" content="2019-11-25T06:02:00+00:00"/>
    <meta property="og:title" content="Az Audi után a Volkswagen sem készít új TCR-kategóriás autót"/>
    <meta property="og:description" content="A német márka teljesen átáll az elektromos versenyautók fejlesztésére."/>
  </head>
  <body>
    <article>
      <h1>Az Audi után a Volkswagen sem készít új TCR-kategóriás autót</h1>
      <address><time datetime="2019-11-25T06:02:00+00:00">25 Nov 2019, 06:02</time> by <a rel="author">Origo</a></address>
      <p>
        <b>Teljesen leáll a Volkswagen a belsőégésű motorokkal hajtott versenyautók fejlesztésével, lefújták az új Golf jövő évi bevetését is. Néhány hónappal ezelőtt az Audi is hasonló, de nem ennyire drasztikus döntést jelentett be.</b>
      </p>
      <p>Kizárólag elektromos versenyautók fejlesztésével foglalkozik mostantól a Volkswagen motorsport részlege, jelentette be a gyártó. Ez a gyári szereplésekre és az ügyfeleknek szállított autókra is vonatkozik, mindössze a Polo GTI R5 marad megvásárolható privát csapatok számára, azonban a gyári istálló raliversenyeken sem indul a továbbiakban.</p>
      <p>A döntés közvetlenül érinti a Volkswagen jelenlétét a különböző, TCR szabvány szerint működő sorozatokban is. A gyártó megerősítette, hogy leállnak a Golf GTI TCR gyártásával az idei év végén és az új modell értékesítését nem kezdik meg, ám a meglévő autók továbbra is versenyben maradhatnak, mert hosszútávon garantálják az ügyfélszolgálatot és az alkatrész-ellátást.</p>
      <figure>
        <img src="https://cdn.nwmgroups.hu/s/img/i/1911/20191116fia-wtcr-rob-huff-vw3.jpg"/>
        <figcaption>Jövőre nem készül új VW Golf GTI a TCR kategóriák számára<cite>Forrás: Clement Marin / DPPI/Clement Marin</cite></figcaption>
      </figure>
      <p>„Az elektromos mobilitás hatalmas fejlesztési potenciállal bír, és e téren a motorsportok úttörők lehetnek: egyrészt dinamikus fejlesztési laborként működhet ez a sorozatgyártású autók számára, másrészt meggyőző marketing platform, hogy még több embert vonzzunk az elektromos mobilitás felé” – magyarázta Sven Smeets, a Volkswagen Motorsport igazgatója.</p>
      <p>A gyártó több rekordot is felállított az ID.R nevű elektromos versenyautójával és további modellek kifejlesztése várható az ID almárkán belül, ezekhez az ún. Modular Electric Drive (MEB) platformot használják majd, amelyre különböző, sorozatgyártásba is kerülő elektromos autót is terveznek a Volkswagennél.</p>
      <figure>
        <img src="https://cdn.nwmgroups.hu/s/img/i/1810/20181007auto--wtcr-wuhan-13.jpg"/>
        <figcaption>Az Audi RS 3 LMS-ből sem készül új változat, de jövőre még marad a mostani<cite>Forrás: Marc de Mattia / DPPI/MARC de MATTIA/Marc De Mattia</cite></figcaption>
      </figure>
      <p>Az anyavállalathoz tartozó Audi ügyfélversenyzésért felelős igazgatója, Chris Reinke a <i>Touringcartimes</i> kérdésére októberben megerősítette, hogy a Győrben készülő Audi RS 3-asra alapuló TCR-autóból nem készül új változat az új utcai modell bemutatkozása kapcsán, de a márka jövőre is megvásárolható lesz, az elektromos ETCR-be viszont nem terveznek beszállni.</p>
      <p>A VW csoport a Golffal és az RS 3 LMS-sel szoros rokonságot ápoló Cupra révén rendelkezik már az ETCR-hez szükséges technológiával, rajtuk kívül a Hyundai mutatott be elektromos TCR-autót a Veloster révén, egyelőre ez a két gyártó jelezt a részvételi szándékát a várhatóan 2020-ban induló sorozatban.</p>
      <figure>
        <iframe src="https://www.youtube.com/embed/xUXe4-k52UQ" width="644" height="362" data-service="Youtube" scrolling="no"/>
      </figure>
      <p>A WTCR mezőnyében a helyzet elsősorban a Sébastien Loeb Racinget érinti, a színeikben a korábbi világbajnok, Rob Huff és a korábbi kétszeres WRX-bajnok Johan Kristoffersson is Golffal versenyez Benjamin Leuchter és Mehdi Bennani mellett. Az autók technikailag szabályosak maradnak, de nem valószínű, hogy a csapat és a pilóták kitartanak a márka mellett.</p>
    </article>
  </body>
</html>