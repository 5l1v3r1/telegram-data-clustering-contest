<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/ps5-xbox-scarlett-rockstar-gioco/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T06:34:00+00:00"/>
    <meta property="og:title" content="PS5 e Xbox Scarlett: Rockstar è al lavoro su un gioco medioevale? | Game Division"/>
    <meta property="og:description" content="Rockstar Games è al lavoro su un nuovo gioco open world ad ambientazione medioevale per PS5 e Xbox Scarlett? Un &quot;insider&quot; afferma di sì."/>
  </head>
  <body>
    <article>
      <h1>PS5 e Xbox Scarlett: Rockstar è al lavoro su un gioco medioevale? | Game Division</h1>
      <address>
        <time datetime="2019-11-25T06:34:00+00:00">25 Nov 2019, 06:34</time>
      </address>
      <p>È un periodo denso di rumor e speculazioni legati a Rockstar Games. La società ha rilasciato Red Dead Redemption 2 sia su PC che su Google Stadia e, ora, è “libera” di stupirci con qualcosa di nuovo: si tratterà di GTA 6? Bully 2? L’unica cosa che sappiamo è che <b>il team è al lavoro su dei nuovi giochi open world</b>, molto probabilmente per PS5 e Xbox Scarlett, ed è attualmente in cerca di nuovi sviluppatori. Un (presunto) insider, però, afferma di sapere qualcosa in più.</p>
      <p>Secondo un utente di Reddit, gli sviluppatori non sono al lavoro su un’IP già nota, ma su qualcosa di nuovo: un gioco ad ambientazione medioevale con un notevole focus sul combattimento all’arma bianca, sempre all’interno di un mondo open world. L’annuncio non dovrebbe essere troppo lontano e la data di uscita sarebbe pianificata per i <b>primi mesi del 2021 su PS5 e Xbox Scarlet</b>t. Non si sa sarà rilasciato anche per PC, PlayStation 4 e Xbox One.</p>
      <figure>
        <img src="https://www.tomshw.it/images/images/2019/05/rockstar-games-logo-32374.jpg"/>
      </figure>
      <p>Si tratta di rumor interessanti, che <b>forse si legano a un’altra recente notizia</b>: Take-Two Interactive ha depositato il <a href="https://www.tomshw.it/videogioco/red-dead-redemption-2-marchio-31st-union/">marchio “31th Union”</a>. Take-Two, ricordiamolo, è la casa madre di Rockstar Games, ma anche di Gearbox Software e di varie altre software house: un collegamento è possibile, anche se non troppo probabile.</p>
      <p>Infine, bisogna sottolineare che <b>questo “insider” non ha mai rilasciato leak in precedenza e non è quindi possibile accertare la sua credibilità</b>. Nel post di Reddit viene citata una “fonte anonima” che avrebbe confermato dettagli di GTA Online e Red Dead Redemption 2 prima del loro annuncio ufficiale: ovviamente chiunque potrebbe affermare di avere una “fonte credibile”. Per ora, quindi, è solo un rumor senza fondamenta: ci dà però l’occasione di immaginare un gioco open world medioevale prodotto da Rockstar. <b>Voi cosa ne pensate?</b> Vi piacerebbe un gioco del genere su PS5 e Xbox Scarlett?</p>
      <blockquote>In attesa di PS5, possiamo divertirci con PlayStation 4: la trovate su Amazon, a <a href="https://toms.it/NBRZr">questo indirizzo</a>.</blockquote>
    </article>
  </body>
</html>