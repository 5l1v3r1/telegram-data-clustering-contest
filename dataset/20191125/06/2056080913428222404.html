<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/25/3996635_jult_kod_za_obilni_valeji_v_7_oblasti_v_stranata/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T06:13:00+00:00"/>
    <meta property="og:title" content="Жълт код за обилни валежи в 7 области в страната"/>
    <meta property="og:description" content="В планините в началото на седмицата ще бъде облачно, ветровито и с валежи от сняг."/>
  </head>
  <body>
    <article>
      <h1>Жълт код за обилни валежи в 7 области в страната</h1>
      <address><time datetime="2019-11-25T06:13:00+00:00">25 Nov 2019, 06:13</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Жълт код за обилни валежи е обявен за 7 области днес - Благоевград, Пазарджик, Пловдив, Смолян, Кърджали, Хасково и Стара Загора. Под влияние на преминаващ южно от страната средиземноморски циклон днес ще бъде предимно облачно и след обяд дъждовно. Значителни ще са количествата в южните и планинските райони от страната.</p>
      <p>През нощта срещу вторник валежите ще продължат. Вятърът ще бъде предимно от изток, умерен, в източните райони - временно силен. Максималните температури ще са между 9° и 14°. Това съобщи дежурният синоптик Мартин Славчев от Националния институт по метеорология и хидрология (НИМХ), цитиран от "Фокус".</p>
      <p>По Черноморието ще преобладава облачно време. Следобед по южното крайбрежие ще има валежи от дъжд, които ще продължат и през нощта срещу вторник. Ще духа умерен източен вятър. Максималните температури ще са между 13° и 16°. Температура на морската вода е 16° - 17°. Вълнението на морето ще бъде 2-3 бала.</p>
      <p>В планините ще бъде облачно, ветровито и с валежи от сняг. Под около 1700 метра надморска височина валежите ще са от дъжд. Ще духа умерен и силен югоизточен вятър. Максималната температура на височина 1200 метра ще е около 8°, на 2000 метра – около 2°.</p>
      <p>И във вторник ще преобладава облачно време. На много места в страната ще има валежи от дъжд, значителни по количество през нощта срещу вторник в южните, а през деня - на места в източните райони. Покрай Дунав ще преръмява, а от югозапад ще започне процес на спиране на валежите и разкъсване на облачността. В районите с надморска височина над 1300-1400 метра ще вали сняг.</p>
      <p>В източната половина от страната вятърът ще бъде от североизток, по Черноморието привечер от север, предимно умерен. Преобладаващите температури ще са: минимални - между 4° и 9°, максимални - между 8° и 13°.</p>
      <p>В средата на седмицата вятърът ще отслабне и ще се ориентира от югозапад. Облачността ще се разкъса и ще намалее. Дневните температури ще се повишат, сутрешните ще се понижат, в отделни райони до 0° - минус 1°. В сряда ще е без валежи, в четвъртък по-късно през деня в Северозападна България ще превали дъжд.</p>
    </article>
  </body>
</html>