<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/us-navy-chief-fired-over-handling-of-seal-involving-trump"/>
    <meta property="og:site_name" content="euronews"/>
    <meta property="article:published_time" content="2019-11-25T06:28:34+00:00"/>
    <meta property="og:title" content="اختلاف با ترامپ به برکناری وزیر نیروی دریایی آمریکا منجر شد"/>
    <meta property="og:description" content="اختلاف‌نظر با ترامپ بر سر محاکمه یک کماندو؛ وزیر نیروی دریایی آمریکا برکنار شد"/>
  </head>
  <body>
    <article>
      <h1>اختلاف با ترامپ به برکناری وزیر نیروی دریایی آمریکا منجر شد</h1>
      <address><time datetime="2019-11-25T06:28:34+00:00">25 Nov 2019, 06:28</time> by <a rel="author"> </a></address>
      <p>ریچارد اسپنسر، وزیر نیروی دریایی آمریکت بدستور مارک اسپر، وزیر دفاع و به دلیل مخالفت با دونالد ترامپ رئیس جمهوری، بر سر محکومیت و نحوه برخورد با یک کماندوی آمریکایی از کار برکنار شد.</p>
      <p>وزارت نیروی دریایی آمریکا که ریچارد اسپنسر با عنوان مدیر اجرایی ریاست آن را بر عهده داشت، سازمانی نظامی و زیرمجموعه وزارت دفاع آمریکاست.</p>
      <p>«ادوارد گالاگر»، کماندوی یگان ویژه نیروی دریایی آمریکا موسوم به «نیوی سیلز Navy SEALs» که آقای اسپنسر و ترامپ بر سر نحوه برخورد با وی اختلاف نظر داشتند، به ارتکاب جنایت جنگی در عراق، شلیک به غیرنظامیان و کشتن یک زندانی غیر‌مسلح ۱۷ ساله داعشی با چاقو متهم شده بود.</p>
      <figure>
        <img src="https://static.euronews.com/articles/stories/04/32/09/10/808x454_cmsv2_f21f23d3-efcd-5d18-837c-26d5bfaa5cc7-4320910.jpg"/>
        <figcaption>«ادوارد گالاگر» کماندوی نیروی دریایی ارتش آمریکا به همراه همسرش پس از تبرئه از اتهامات جدیرویترز</figcaption>
      </figure>
      <p>یک هیئت منصفه‌نظامی این کماندو را در ماه ژوئیه از این اتهامات مبرا اما او را به دلیل انتشار عکس خود در کنار جسد اسیر نوجوان داعشی، محکوم کرد و تنزل درجه داد.</p>
      <p>دونالد تردامپ که بطور علنی با گرفتن نشان «پین نیزه سه‌شاخه، Trident pin» از این کماندو و تنزل درجه او مخالفت کرده بود در توییتی نوشت: «ادی [ادوارد] با پین نیزه سه‌شاخه خود و با تمام افتخاراتی که کسب کرده در کمال آرامش بازنشست خواهد شد.»</p>
      <p>ریچارد اسپنسر می‌گوید واضح است که او و آقای ترامپ نظر یکسانی به آنچه که «نظم و انضباط خوب» خوانده می‌شود، ندارند.</p>
      <p>پنتاگون دلیل برکناری وزیر نیروی دریایی را «بی‌صداقتی» او در مراوده با کاخ سفید بر سر پرونده ادوارد گالاگر اعلام کرده است.</p>
    </article>
  </body>
</html>