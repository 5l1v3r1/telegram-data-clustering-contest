<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013291/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%85%D9%86%D8%AC%D8%B1-%D8%A8%D9%87-%DA%A9%D8%A7%D9%87%D8%B4-%D9%85%D8%B5%D8%B1%D9%81-%D8%B3%D9%88%D8%AE%D8%AA-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T06:32:49+00:00"/>
    <meta property="og:title" content="افزایش قیمت بنزین منجر به کاهش مصرف سوخت نشده است"/>
    <meta property="og:description" content="رئیس پلیس راهور با بیان اینکه افزایش قیمت بنزین تاکنون در مصرف سوخت کاهشی ایجاد نکرده، گفت: پس از اجرای این طرح فعلاً کاهشی در مصرف سوخت روی نداده است."/>
  </head>
  <body>
    <article>
      <h1>افزایش قیمت بنزین منجر به کاهش مصرف سوخت نشده است</h1>
      <h2>سردار هادیانفر:</h2>
      <address>
        <time datetime="2019-11-25T06:32:49+00:00">25 Nov 2019, 06:32</time>
      </address>
      <p>
        <i>رئیس پلیس راهور با بیان اینکه افزایش قیمت بنزین تاکنون در مصرف سوخت کاهشی ایجاد نکرده، گفت: پس از اجرای این طرح فعلاً کاهشی در مصرف سوخت روی نداده است.</i>
      </p>
      <p>به گزارش مشرق، سردار سیدکمال هادیانفر صبح امروز در همایش تخصصی رؤسای پلیس راهور، افزایش تلفات تصادفات رانندگی در سال گذشته را یکی از معضلات دانست و گفت: تلاش کردیم با هدفگذاری برای کاهش 12 درصدی تصادفات و جان‌باختگان اقدام کنیم و در طول 8 ماه توانستیم 4 درصد تعداد جان‌باختگان، 3 درصد تصادف جعلی و 11 درصد تصادف خسارتی را کاهش دهیم اما این ارقام مطلوب ما نیست.</p>
      <p>هادیانفر با اشاره به افتتاح گروه گشتی‌های پلیس راهور و ایجاد ساختار جدید در آنها، تصریح کرد: امروز 120 دستگاه خودرو RAV4 و 50 دستگاه خودرو سراتو را در اختیار خواهیم گرفت، این خودروها عمدتا در مناطق کوهستانی مورد استفاده قرار خواهند گرفت.</p>
      <blockquote>بیشتر بخوانید:<br/><a href="https://www.mashreghnews.ir/news/1012654/%D8%AF%D9%88%D8%B1%D8%A8%DB%8C%D9%86-%D9%87%D8%A7%DB%8C%DB%8C-%DA%A9%D9%87-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%AF%D9%88%D8%AF%D8%B2%D8%A7-%D8%B1%D8%A7-%D8%AC%D8%B1%DB%8C%D9%85%D9%87-%D9%86%D9%85%DB%8C-%DA%A9%D9%86%D9%86%D8%AF">دوربین‌هایی که خودروهای دودزا را جریمه نمی کنند</a></blockquote>
      <p>این مقام پلیس راهور همچنین از رونمایی از سایت جدید پلیس راهور خبر داد و گفت: سایت راهور 120 با قابلیت‌های جدید در دسترس خواهد بود و با توجه به شرایط فنی موجود دسترسی آن از طریق تلفن همراه و تبلت آسانتر شده، همچنین خدمات رفته رفته به آن اضافه می‌شود.</p>
      <p>هادیانفر در پاسخ به سوالی مبنی بر اجرای طرح مصرف سوخت و نتیجه این طرح در کاهش تصادفات و تردد وسایل نقلیه نیز خاطرنشان کرد: پس از اجرای این طرح فعلا کاهشی در مصرف سوخت روی نداده و تا دو روز گذشته مصرف 105 میلیون لیتر بنزین در روز به ثبت رسید در صورتی که در شرایط طبیعی این رقم در حدود 94 میلیون لیتر بود.</p>
      <p>وی افزود: در سال 96 پس از افزایش قیمت بنزین تقریبا 3 درصد کاهش تصادفات فوتی رخ داد، یعنی حداکثر 551 نفر از تعداد جانباختگان در طول یکسال کاسته شد اما به مرور اثربخشی خود را از دست داد، اکنون نیز زیاد امیدی نداریم که افزایش قیمت بنزین منجر به تحقق برنامه پلیس راهور مبنی بر کاهش 2 هزار نفری کشته شدگان سوانح رانندگی شود.</p>
      <p>رئیس پلیس راهنمایی و رانندگی ناجا با اشاره به وجود 217 هزار کیلومتر راه‌های اصلی، فرعی و روستایی، هزار و 47 شهر در کشور و 34 میلیون وسیله نقلیه، خاطرنشان کرد: حتما زیرساخت‌های فعلی جوابگوی این نیاز نیست، فاصله گشتی‌های پلیس راهور و استقرار آنها در شهرها با هم تناسب ندارند مگر اینکه به سمت استفاده از تجهیزات به‌روز و تکنولوژی‌های هوشمند برویم.</p>
      <p>هادیانفر تصادفات را معضل جدی کشور دانست و بیان کرد: با تحلیل 11 سال تصادفات اتفاق افتاده در کشور متوجه شدیم با توجه به فراوانی خودرو در کشور 2 خودرو پراید و 405 بیشترین آسیب‌ها را در تصادفات می‌بینند، یکی از مشکلات پراید در تصادفات خارج کردن مجروحان و اجساد از آن علاوه بر آسیب‌دیدن این خودرو در تصادفات است.</p>
      <p>وی متذکر شد: در نهایت پس از تهیه گزارش مفصل و ارائه آن به ارگان‌های ذیربط متقاعد شدند خودروی جایگزین پراید و 405 با قیمت مناسب در دسترس عموم قرار گیرد.</p>
      <p>منبع: تسنیم</p>
    </article>
  </body>
</html>