<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/o-giryonis-sarose-tin-attiki-kathizisi-sti-chamosternas-diakopi-kykloforias-ston-peiraia-scholeia-meta-tis-10-00-pm-pote-ypochoroyn-ta-fainomena-i-provlepsi-gia-tin-attiki/"/>
    <meta property="og:site_name" content="europost.gr"/>
    <meta property="article:published_time" content="2019-11-25T06:08:34+00:00"/>
    <meta property="og:title" content="Ο «Γηρυόνης» «σάρωσε» την Αττική – Καθίζηση στη Χαμοστέρνας, διακοπή κυκλοφορίας στον Πειραιά, σχολεία μετά τις 10:00 πμ – Πότε υποχωρούν τα φαινόμενα?… Η πρόβλεψη για την Αττική"/>
    <meta property="og:description" content="Ένα κύμα βροχής «σάρωσε» τις πρώτες πρωινές ώρες και την Αττική, με την κακοκαιρία «Γηρυόνης» να αφήνει πίσω της δρόμους ποτάμια και πολλά προβλήματα στην κυκλοφορία των οχημάτων. Καθίζηση στη Χαμοστέρνας Κλειστή είναι αυτή την ώρα"/>
  </head>
  <body>
    <article>
      <h1>Ο «Γηρυόνης» «σάρωσε» την Αττική – Καθίζηση στη Χαμοστέρνας, διακοπή κυκλοφορίας στον Πειραιά, σχολεία μετά τις 10:00 πμ – Πότε υποχωρούν τα φαινόμενα?… Η πρόβλεψη για την Αττική</h1>
      <address>
        <time datetime="2019-11-25T06:08:34+00:00">25 Nov 2019, 06:08</time>
      </address>
      <p>Ένα κύμα βροχής «σάρωσε» τις πρώτες πρωινές ώρες και την Αττική, με την κακοκαιρία «Γηρυόνης» να αφήνει πίσω της δρόμους ποτάμια και πολλά προβλήματα στην κυκλοφορία των οχημάτων.</p>
      <p>Καθίζηση στη Χαμοστέρνας</p>
      <figure>
        <img src="https://europost.gr/wp-content/uploads/2019/11/xams-300x206.png"/>
      </figure>
      <p>Κλειστή είναι αυτή την ώρα η έξοδος της οδού Χαμοστέρνας προς Πειραιώς, λόγω καθίζησης.</p>
      <p>Λίγο μετά τις 5 τα ξημερώματα διεκόπη η κυκλοφορία των οχημάτων στην οδό Πειραιώς, από το ύψος της οδού Χαμοστέρνας, έως την Ηρακλειδών με την κυκλοφορία να αποκαθίσταται λίγο πριν τις 7 το πρωί καθώς στην περιοχή έσπευσαν οχήματα του Δήμου, προκειμένου να αντιμετωπίσουν την κατάσταση και να παραδώσουν την κεντρική αρτηρία στη διάθεση των οδηγών.</p>
      <p>Προβλήματα δημιουργήθηκαν και στον Πειραιά και συγκεκριμένα στην ακτή Βασιλειάδη, στην Πύλη Ε3, στο λιμάνι, στο ρεύμα προς Κερατσίνι, καθώς και στη Σαλαμίνα, στη Λεωφόρο Σαλαμίνας, από τη Ζωοδόχου Πηγής, έως τη Λεωφόρο Φανερωμένης με τις υπηρεσίες να αποκαθιστούν τελικά τα προβλήματα στο νησί..</p>
      <p>Λίγο μετά τις 07:30, αποκαταστάθηκε η κυκλοφορία των οχημάτων στην ακτή Βασιλειάδη στον Πειραιά.</p>
      <p>Η γενική γραμματεία Πολιτικής Προστασίας, απηύθυνε έκκληση στους πολίτες της Αττικής, να αποφεύγουν τις μετακινήσεις τους έως τις 10 το πρωί, τόσο για λόγους προληπτικούς, όπως αναφέρει χαρακτηριστικά, όσο και για λόγους αποφυγής της κυκλοφοριακής συμφόρησης με πιθανόν δυσάρεστες συνέπειες λόγω της συσσώρευσης υδάτων.</p>
      <p>Από την πλευρά της η περιφέρεια Αττικής ανακοίνωσε ότι τα σχολεία θα μείνουν κλειστά έως τις 10 το πρωί για λόγους ασφαλείας των μαθητών.</p>
      <p>Υποχωρούν από το μεσημέρι τα φαινόμενα στην Αττική</p>
      <p>Η πρόβλεψη των μετεωρολόγων για το Λεκανοπέδιο της Αττικής έχει ως εξής:</p>
      <p>Στην Αττική περιμένουμε τοπικά ισχυρές βροχές και καταιγίδες, με πιθανότητα πρόσκαιρης χαλαζόπτωσης, φαινόμενα που μετά το μεσημέρι θα σταματήσουν. Αργά το βράδυ ωστόσο ενδέχεται να εκδηλωθούν και πάλι τοπικές βροχές ή καταιγίδες. Οι άνεμοι θα πνέουν από νοτιοανατολικές διευθύνσεις με εντάσεις 7 έως 8 μποφόρ, αλλά μετά το μεσημέρι θα στραφούν σε νοτιοδυτικούς και θα εξασθενήσουν στα 4 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 20 βαθμούς.</p>
    </article>
  </body>
</html>