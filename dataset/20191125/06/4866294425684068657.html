<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21895/kiszivargott-hogyan-fog-kinezni-a-samsung-galaxy-s11-es-11e"/>
    <meta property="og:site_name" content="PC Forum"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Kiszivárgott hogyan fog kinézni a Samsung Galaxy S11 és 11e"/>
    <meta property="og:description" content="Videók jöttek a hivatalosan csak jövő februárban bemutatásra kerülő modellekről"/>
  </head>
  <body>
    <article>
      <h1>Kiszivárgott hogyan fog kinézni a Samsung Galaxy S11 és 11e</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">Sting</a></address>
      <p>Alig pár hónappal a készülékek várható bemutatása előtt rendesen beindulni látszanak a Galaxy S11 modellek körüli szivárgások. Így miután a hónap elején <a href="https://pcforum.hu/hirek/21861/kiszivargott-mi-lehet-a-samsung-galaxy-s11-nagy-ujitasa">megtudtuk</a>, hogy mi lehet az új csúcstelefonok egyik legfontosabb funkcionális újítása, a napokban az is <a href="https://pricebaba.com/blog/samsung-galaxy-s11e-renders-360-degree-video-exclusive">kiderült</a>, hogy miként nézhetnek majd ki azok.<br/><br/>Ezekből kiderül, hogy a Samsung az új Galaxy csúcskészülékeivel megint másolni fogja a nagy konkurens Apple okostelefonjainak sajátosságát. Egészen pontosan a hátsó kamerarendszert, aminek elrendezése, sőt, a szenzorsziget kialakítása is rendkívül erősen emlékeztet az iPhone legutolsó, <a href="https://pcforum.hu/hirek/21714/itt-vannak-az-apple-bemutatta-az-iphone-11-keszulekeket">11-es sorozatán</a> látóra.</p>
      <figure>
        <iframe src="https://www.youtube.com/embed/Psr80Gv1L6k" width="728" height="410" data-service="Youtube" scrolling="no"/>
      </figure>
      <p>Ugyanakkor változik az előlapi kamera elhelyezése is: ugyanis míg az év elején bemutatott <a href="https://pcforum.hu/hirek/21229/hivatalosan-is-leleplezte-a-samsung-a-galaxy-s10-et">Galaxy S10-ekben</a> ezek még a képernyő jobb felső sarkában voltak megtalálhatóak, az S11-ekben állítólag már a képernyő középvonalában fognak a felhasználóval szembenézni. Kialakításuk ugyanakkor marad a korábbiaknak megfelelő, azaz, a képernyő mögül egy lyukon át fognak kinézni, a kijelző maradék része pedig körbe fogja őket ölelni.</p>
      <figure>
        <iframe src="https://www.youtube.com/embed/zlY90XRrziI" width="728" height="410" data-service="Youtube" scrolling="no"/>
      </figure>
      <p>Bár, mint minden szivárgás esetében, az információk most is fenntartással kezelendők, a forrás előtörténetét ismerve nem lenne meglepő, ha a Samsung Galaxy S11-ek február végi bemutatásakor kiderülne, hogy azok tényleg így néznek ki.</p>
    </article>
  </body>
</html>