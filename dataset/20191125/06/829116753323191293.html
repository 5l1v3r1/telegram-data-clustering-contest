<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-a-szovjetunioba-hurcolt-rabokra-es-kenyszermunkasokra-emlekeznek.html"/>
    <meta property="og:site_name" content="Origo"/>
    <meta property="article:published_time" content="2019-11-25T06:51:00+00:00"/>
    <meta property="og:title" content="A Szovjetunióba hurcolt magyar politikai rabokra és kényszermunkásokra emlékeznek"/>
    <meta property="og:description" content="A központi megemlékezések a III. kerületi szovjet megszállás áldozatainak emlékművénél lesznek."/>
  </head>
  <body>
    <article>
      <h1>A Szovjetunióba hurcolt magyar politikai rabokra és kényszermunkásokra emlékeznek</h1>
      <address><time datetime="2019-11-25T06:51:00+00:00">25 Nov 2019, 06:51</time> by <a rel="author">MTI</a></address>
      <p>
        <b>Az Országházban délelőtt megemlékezést és nemzetközi tudományos konferenciát tartanak a Gulág borzalmait átélt magyar politikai rabok és a Szovjetunióba hurcolt kényszermunkások emlékére. A nyitó előadást Schmidt Mária, a Terror Háza Múzeum főigazgatója tartja.</b>
      </p>
      <p>A Gupvi, gulág - magyarok a szovjet lágerbirodalomban 1944/45 - 2019/20 című rendezvényen köszöntőt mond Bognár Zalán, a Gulág- és Gupvikutatók Nemzetközi Társaságának elnöke. Megnyitja Latorcai János, az Országgyűlés alelnöke és Latorcai Csaba, az Emberi Erőforrások Minisztériumának közigazgatási államtitkára. Nyitó előadást tart Schmidt Mária, a Terror Háza Múzeum főigazgatója.</p>
      <p><b>A központi megemlékezés</b> - a kormány honlapján közzétett program szerint - délután lesz a III. kerületben a Tímár utca, Lajos utca, Goldberger Leó utca, Árpád fejedelem útja közötti parkban, a szovjet megszállás áldozatainak emlékművénél. Köszöntőt mond Menczer Erzsébet, a Szovjetunióban Volt Politikai Rabok és Kényszermunkások Szervezetének elnöke, beszédet mond Kovács Zoltán, a Miniszterelnöki Kabinetiroda nemzetközi kommunikációért és kapcsolatokért felelős államtitkára.</p>
      <figure>
        <img src="https://cdn.nwmgroups.hu/s/img/i/1904/20190418gulag1.jpg?w=644&amp;h=322"/>
        <figcaption>
          <cite>MTI-fotó: reprodukció/Memorial Egyesület Moszkva)</cite>
        </figcaption>
      </figure>
      <p>Kora este a <b>Magyar Nemzeti Múzeum</b> és a Gulág- és Gupvikutatók Nemzetközi Társasága a Ferencvárosi pályaudvaron a Málenkij robot- emlékhelynél szervez megemlékezést. Köszöntőt mond Varga Benedek, a múzeum főigazgatója. Megemlékező beszédet mond Menczer Erzsébet.</p>
      <p>Az Országgyűlés 2012. május 21-én határozott úgy, hogy</p>
      <aside>november 25. legyen a Szovjetunióba hurcolt magyar politikai rabok és kényszermunkások emléknapja,</aside>
      <p>mert 1953-ban ekkor léphetett ismét magyar földre azon politikai rabok első csoportja, amelynek tagjai túlélték a Gulág borzalmait.</p>
      <p>A határozat szerint arról a mintegy 800 ezer magyarról van szó, akit 1944 őszétől hadifogolyként vagy internáltként a Szovjetunióba hurcoltak többéves kényszermunkára, illetve akit a második világháború után 5-25 esztendőre száműztek a Gulág rabtelepeire a "magyar hatóságok hathatós közreműködésével, koholt vádak alapján".</p>
    </article>
  </body>
</html>