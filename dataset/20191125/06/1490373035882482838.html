<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/papez-frantisek-tokio-japonsko-fukusima-nuklearni-energie-jaderna-havarie_1911250649_vtk"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T06:49:00+00:00"/>
    <meta property="og:title" content="Svět by se měl zamyslet nad udržitelností nukleární energie, řekl papež František při návštěvě v Japonsku"/>
    <meta property="og:description" content="Papeže v pondělí během jeho třetího dne v Japonsku čeká setkání s premiérem Šinzóem Abem a s císařem Naruhitem. Na stadionu v Tokiu odslouží mši."/>
  </head>
  <body>
    <article>
      <h1>Svět by se měl zamyslet nad udržitelností nukleární energie, řekl papež František při návštěvě v Japonsku</h1>
      <address><time datetime="2019-11-25T06:49:00+00:00">25 Nov 2019, 06:49</time> by <a rel="author">ČTK</a></address>
      <p>
        <b>Papež František v pondělí při setkání s lidmi zasaženými havárií jaderné elektrárny ve Fukušimě vyzval, aby se svět znovu zamyslel nad udržitelností nukleární energie. Informovala o tom agentura Kjódó. Výslovně také zmínil požadavek japonských biskupů, kteří po katastrofě z roku 2011 žádali, aby všechny jaderné elektrárny v Japonsku ukončily činnost.</b>
      </p>
      <p>„Když přemýšlíme o budoucnosti našeho společného domova, měli bychom si uvědomit, že nemůžeme dělat sobecká rozhodnutí a že máme obrovskou zodpovědnost před dalšími generacemi,“ řekl papež během setkání s oběťmi katastrofy v Tokiu. „Musíme učinit podstatná rozhodnutí ohledně využívání přírodních zdrojů a zejména ohledně budoucích zdrojů energie,“ dodal. Svůj osobní názor ani názor katolické církve na jadernou energii ale v projevu konkrétně nezmínil.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/fukusima-japonsko-jaderna-elektrarna-soud-manazeri_1909190720_zit"/>
      </related>
      <p>Silné zemětřesení a následná vlna tsunami připravily v březnu 2011 o život na 18 500 lidí. Otřesy také vedly k havárii jaderné elektrárny, která způsobila obrovský únik radioaktivity. Úřady tehdy uzavřely oblast v dosahu 20 kilometrů od elektrárny a evakuovaly 160 000 lidí. Mnozí z nich se doposud nemohli vrátit do svých domovů.</p>
      <p>Papeže v pondělí během jeho třetího dne v Japonsku čeká setkání s premiérem Šinzóem Abem a s císařem Naruhitem. Na stadionu v Tokiu odslouží mši.</p>
      <p>Hlava katolické církve je v Japonsku, kde se ke křesťanství hlásí jen zlomek populace, poprvé po 38 letech. V neděli navštívila místa jaderných útoků v Nagasaki a Hirošimě a vyzvala ke globálnímu jadernému odzbrojení.</p>
      <related>
        <h4>Související články</h4>
        <a href="https://www.irozhlas.cz/zpravy-svet/papez-frantisek-japonsko-jaderne-zbrane_1911240659_pj"/>
        <a href="https://www.irozhlas.cz/zpravy-domov/svatoreceni-anezky-ceske-vatikan-audience-papez-frantisek_1911131303_elev"/>
        <a href="https://www.irozhlas.cz/zpravy-domov/cirkevni-pravo-damian-nemec-rozhovor-sex-cirkev-marcel-puvak_1911091840_dok"/>
      </related>
    </article>
  </body>
</html>