<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90454"/>
    <meta property="og:site_name" content="Denník politika"/>
    <meta property="article:published_time" content="2019-11-25T06:35:05+00:00"/>
    <meta property="og:title" content="Súdna rada bude voliť šéfa najvyššieho súdu, v hre sú dvaja kandidáti"/>
    <meta property="og:description" content="25.11.2019 (Webnoviny.sk) – O post predsedu Najvyššieho súdu SR zabojujú dvaja kandidáti. Rada bude na svojom zasadnutí 25. novembra, ktoré začne o 13:00, rozhodovať medzi Alenou Šiškovou a Jánom Šikutom. Oprávnení navrhovatelia mohli predkladať kandidátov do 4. novembra 2019."/>
  </head>
  <body>
    <article>
      <h1>Súdna rada bude voliť šéfa najvyššieho súdu, v hre sú dvaja kandidáti</h1>
      <address><time datetime="2019-11-25T06:35:05+00:00">25 Nov 2019, 06:35</time> by <a rel="author">Webnoviny</a></address>
      <p>25.11.2019 (Webnoviny.sk) – O post predsedu Najvyššieho súdu SR zabojujú dvaja kandidáti. Rada bude na svojom zasadnutí 25. novembra, ktoré začne o 13:00, rozhodovať medzi Alenou Šiškovou a Jánom Šikutom. Oprávnení navrhovatelia mohli predkladať kandidátov do 4. novembra 2019.</p>
      <h3>Šiškovú kritizovala mimovládka</h3>
      <p>Šikutu na funkciu navrhol člen súdnej rady Branislav Jablonka, Šiškovú bývalá predsedníčka najvyššieho súdu Daniela Švecová. Súdna rada SR už raz v tomto roku neúspešne hlasovala o novom šéfovi najvyššieho súdu. Ten v súčasnosti vedie dočasne jeho podpredsedníčka Jarmila Urbancová.</p>
      <p>Šiškovú po zverejnení nominácií kritizovala mimovládna organizácia Transparency International Slovensko. Podľa mimovládky je lepším kandidátom jej súper Šikuta. Súdna rada pri prvom neúspešnom tohtoročnom hlasovaní rozhodovala medzi Janou Bajánkovou a Soňou Mesiarkinovou.</p>
      <p>Podľa zákona sa obe spomínané sudkyne nemohli zúčastniť nasledujúcej voľby. Mimo hry je aj Ivetta Macejková, ktorá v minulosti viedla ako predsedníčka Ústavný súd SR a tiež Štefan Harabin, ktorý bol v minulosti šéfom ministerstva spravodlivosti či najvyššieho súdu.</p>
      <h3>Úspešného kandidáta vymenuje prezident</h3>
      <p>Voľba šéfa Najvyššieho súdu SR bude na verejnom zasadnutí, pričom sa kandidáti najskôr budú prezentovať pred členmi najvyššieho poradného orgánu justície. Na úspech potrebujú získať minimálne desať hlasov členov Súdnej rady z osemnástich.</p>
      <p>Prihlásiť kandidátov na predsedu najvyššieho súdu mohli člen súdnej rady, sudcovské rady, stavovské organizácie sudcov, plénum sudcov najvyššieho súdu, sudca najvyššieho súdu a minister spravodlivosti.</p>
      <p>Predsedom Najvyššieho súdu SR sa môže stať len sudca najvyššieho súdu. Úspešného kandidáta následne posunie rada prezidentke Zuzane Čaputovej.</p>
      <p>Viac k témam: <a href="https://www.webnoviny.sk/tag/tis-transparency-international-slovensko/"><u>TIS Transparency International Slovensko</u></a><br/>Zdroj: Webnoviny.sk – <a href="https://www.webnoviny.sk/sudna-rada-bude-volit-sefa-najvyssieho-sudu-v-hre-su-dvaja-kandidati/"><u>Súdna rada bude voliť šéfa najvyššieho súdu, v hre sú dvaja kandidáti</u></a> © SITA Všetky práva vyhradené.</p>
    </article>
  </body>
</html>