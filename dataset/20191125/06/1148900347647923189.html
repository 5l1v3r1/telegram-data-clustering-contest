<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/rumunskym-prezidentem-bude-podle-odhadu-opet-iohannis-83395"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-25T06:23:52+00:00"/>
    <meta property="og:title" content="Rumuni znovuzvolili proevropského prezidenta, Iohannis dostal 63 procent - Seznam Zprávy"/>
    <meta property="og:description" content="Rumunským prezidentem bude dalších pět let stávající hlava státu Klaus Iohannis. Ve volbách porazil Vioricu Dancilaovou, získal 63,2 procenta hlasů. Vyplývá to z předběžných konečných výsledků, které v pondělí ráno zveřejnila ústřední volební komise."/>
  </head>
  <body>
    <article>
      <h1>Rumuni znovuzvolili proevropského prezidenta, Iohannis dostal 63 procent - Seznam Zprávy</h1>
      <address>
        <time datetime="2019-11-25T06:23:52+00:00">25 Nov 2019, 06:23</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/rumunskym-prezidentem-bude-podle-odhadu-opet-iohannis-83395">Rumuni znovuzvolili proevropského prezidenta, Iohannis dostal 63 procent</a></p>
      <h3>Rumuni znovuzvolili proevropského prezidenta, Iohannis dostal 63 procent</h3>
      <p><a href="https://www.seznamzpravy.cz/autor/ctk-74">ČTK<br/></a>včera 7:23<br/>aktualizováno • včera 7:23</p>
      <p>Rumunským prezidentem bude dalších pět let stávající hlava státu Klaus Iohannis. Ve volbách porazil Vioricu Dancilaovou, získal 63,2 procenta hlasů. Vyplývá to z předběžných konečných výsledků, které v pondělí ráno zveřejnila ústřední volební komise.</p>
      <p>Iohannis, kandidát Národní liberální strany (PNL), se vítězem prohlásil už po nedělním zveřejnění prvních odhadů. V projevu ke svým příznivcům pak řekl, že uspělo „moderní, evropské a normální" Rumunsko.</p>
      <p>Bývalá premiérka Dancilaová dostala 36,8 procenta hlasů, což je nejhorší výsledek, jakého od pádu komunismu v prezidentských volbách dosáhl kandidát Sociálnědemokratické strany Rumunska (PSD). Šéfka PSD nicméně vyjádřila spokojenost, neboť procentní údaj je vyšší než kolik její strana získala v jarních volbách do Evropského parlamentu.</p>
      <p>Do výsledků ještě nebyly započítány hlasy Rumunů žijících v zahraničí. Volební komise ale uvedla, že 94 procent těchto hlasů připadne Iohannisovi, pro Dancilaovou v zahraničí hlasovalo jen šest procent rumunských občanů.</p>
      <p>„Je to nejjasnější vítězství nad PSD,“ prohlásil Iohannis. Dancilaová, která šla do voleb jako kandidátka postkomunistické Sociálnědemokratické strany Rumunska (PSD), se má podle DPA k výsledkům voleb vyjádřit až po oficiálním sečtení hlasů.</p>
      <related>
        <a href="https://www.seznamzpravy.cz/clanek/rumuni-voli-mezi-prezidentem-a-sesazenou-premierkou-83341"/>
      </related>
      <p>Stávající prezident je ve funkci od roku 2014 a je považován za ochránce principů právního státu. Jako znovuzvolená hlava státu by mimo jiné mohl jmenovat prokurátory beroucí vážně boj s korupcí, která je jedním z nejpalčivějších problémů Rumunska.</p>
      <p>Šedesátiletý Iohannis, etnický Němec a bývalý starosta města Sibiu, pomohl zajistit konání referenda, v němž se v květnu velká většina Rumunů vyslovila proti kontroverzním opatřením sociálnědemokratické vlády v oblasti justice, jež vyvolala obavy o zachování principů právního států v této bývalé komunistické zemi.</p>
      <related>
        <a href="https://www.seznamzpravy.cz/clanek/rumunsko-zlatokopeckou-velmoci-tezba-muze-zpusobit-dalsi-prirodni-katastrofu-37127?autoplay=1"/>
        <a href="https://www.seznamzpravy.cz/clanek/rumunsko-zlatokopeckou-velmoci-tezba-muze-zpusobit-dalsi-prirodni-katastrofu-37127"/>
      </related>
      <p>Pětapadesátiletá Dancilaová byla od loňského ledna první ženou v čele rumunské vlády, před několika týdny ale parlament jejímu kabinetu vyslovil nedůvěru.</p>
      <p>Pokud se výsledek nedělních voleb potvrdí, bude mít podle DPA Rumunsko po delší době naději na harmonickou práci vlády. Iohannis totiž byl dosud v trvalém konfliktu se sociálnědemokratickými vládami. Nyní je premiérem Ludovic Orban z PNL, s nímž chce prezident upevnit nezávislost justice a více se věnovat dosud zanedbávaným oblastem, napsala DPA a uvedla jako příklady snahu o přilákání většího počtu investorů, lepší čerpání peněz z evropských fondů, zlepšení infrastruktury a veřejných služeb.</p>
    </article>
  </body>
</html>