<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/demokratyczne-tsunami-hongkong-w-wyborach-zaglosowal-przeciwko-pekinowi/"/>
    <meta property="og:site_name" content="Polsat News"/>
    <meta property="article:published_time" content="2019-11-25T06:28:00+00:00"/>
    <meta property="og:title" content="&quot;Demokratyczne tsunami&quot;. Hongkong w wyborach zagłosował przeciwko Pekinowi"/>
    <meta property="og:description" content="Kandydaci obozu demokratycznego zdobyli ponad połowę, czyli 300 na 492 mandatów w wyborach do rad dzielnicowych, jakie przeprowadzono w niedzielę w Hongkongu - podaje Reuters. W ocenie telewizji RTHK kandydaci pro-demokratyczni zdobyli 390 mandatów (90 proc.)."/>
  </head>
  <body>
    <article>
      <h1>"Demokratyczne tsunami". Hongkong w wyborach zagłosował przeciwko Pekinowi</h1>
      <address>
        <time datetime="2019-11-25T06:28:00+00:00">25 Nov 2019, 06:28</time>
      </address>
      <p>
        <b>Kandydaci obozu demokratycznego zdobyli ponad połowę, czyli 300 na 492 mandatów w wyborach do rad dzielnicowych, jakie przeprowadzono w niedzielę w Hongkongu - podaje Reuters. W ocenie telewizji RTHK kandydaci pro-demokratyczni zdobyli 390 mandatów (90 proc.).</b>
      </p>
      <related>
        <a href="https://www.polsatnews.pl/wiadomosc/2019-11-12/hongkong-mezczyzna-oblany-benzyna-i-podpalony-drastyczne-wideo/"/>
      </related>
      <p>Siły opowiadające się za zacieśnieniem więzów z Pekinem zdobyły w sumie 59 mandatów na wszystkie 452, o jakie toczyła się rywalizacja - twierdzą media w Hongkongu.<br/><br/>Niedzielne głosowanie było wyraźnym sygnałem ze strony społeczeństwa 7,4-milionowego Hongkongu, że popiera ideały przyświecające organizatorom protestów społecznych i że rozumie ich postulaty.</p>
      <p>
        <b>Liderzy protestów radnymi</b>
      </p>
      <p>Radnymi zostali liderzy akcji protestacyjnych, w tym - Jimmy Sham, koordynator Obywatelskiego Frontu Praw Człowieka, który organizował potężne manifestacje, jakie wstrząsnęły Hongkongiem w czerwcu. Według informacji dziennika "South China Morning Post" Sham wygrał w swoim okręgu w dzielnicy Sha Tin na Nowych Terytoriach. W październiku padł on ofiarą ataku napastników uzbrojonych w młotki.<br/><br/>Radnym został również Andrew Chin z platformy "Siła Demokracji". On także był atakowany, w tym - fizycznie za głoszone przez siebie poglądy.</p>
      <p>
        <a href="https://www.polsatnews.pl/wiadomosc/2019-11-11/policja-postrzelila-demonstranta-w-hongkongu-jest-w-stanie-krytycznym/">
          <b>ZOBACZ: Brutalne starcia na ulicach Hongkongu. Policja postrzeliła demonstranta</b>
        </a>
      </p>
      <p>Wstępne wyniku wskazują również, że w okręgu South Horizons West na Wyspie Hongkong zwyciężył demokratyczny kandydat Kelvin Lam, który zastępował w wyborach zdyskwalifikowanego przez władze aktywistę Joshuę Wonga, jednego z przywódców rewolucji parasolek z 2014 roku. Lam pokonał prorządową kandydatkę Judy Chan - przekazał "SCMP".<br/><br/>- To jest właśnie siła demokracji. To prawdziwe demokratyczne tsunami - powiedział korespondentowi agencji Reutera Tommy Cheung, jeden z liderów protestu studenckiego, który zdobył mandat.</p>
      <p>
        <b>Bardzo wysoka frekwencja</b>
      </p>
      <p>Symboliczne zwycięstwo kandydatów z koalicji sił prodemokratycznych jest tym bardziej spektakularne, że w niedzielę odnotowano bardzo wysoką frekwencję - 71,2 proc. Fakt, że głosowało prawie 3 mln ludzi jest, zdaniem lokalnych środków masowego przekazu, najlepszym dowodem poparcia społecznego dla trwających od czerwca prodemokratycznych protestów.<br/><br/>W ostatnich tygodniach stały się one gwałtowniejsze i były brutalniej tłumione.<br/><br/>Ich uczestnicy domagają się m.in. demokratycznych wyborów władz regionu i niezależnego śledztwa w sprawie brutalności policji. Popierane przez rząd centralny w Pekinie władze Hongkongu wykluczają jednak ustępstwa.<br/><br/>Hongkończycy wybierali w niedzielę 452 radnych 18 dzielnic spośród 1,1 tys. kandydatów.</p>
      <p>
        <a href="https://www.polsatnews.pl/wideo/zuchwaly-skok-na-krolewski-skarbiec-wielomilionowe-straty-i-nieuchwytni-sprawcy_6760341/">WIDEO - Zuchwały skok na królewski skarbiec. Wielomilionowe straty i nieuchwytni sprawcy</a>
      </p>
      <figure>
        <img src="https://r.dcs.redcdn.pl/http/o2/redefine/cp/q5/q58k4bko8mcfk5hups3sfq137px8kj5v.jpg"/>
      </figure>
    </article>
  </body>
</html>