<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914974"/>
    <meta property="og:site_name" content="Dnevnik"/>
    <meta property="article:published_time" content="2019-11-25T06:45:00+00:00"/>
    <meta property="og:title" content="Samsung galaxy a30s: velik zaslon z nizko ločljivostjo"/>
    <meta property="og:description" content="Preizkusili smo predelano različico Samsungovega telefona galaxy a30, ki sliši na ime galaxy a30s. Telefon se uvršča v cenovni razred okoli 300 evrov in ponuja presenetljivo odzivno izkušnjo med podrsavanjem po napravi, so pa močno zategnili pas pri kakovosti zaslona."/>
  </head>
  <body>
    <article>
      <h1>Samsung galaxy a30s: velik zaslon z nizko ločljivostjo</h1>
      <address><time datetime="2019-11-25T06:45:00+00:00">25 Nov 2019, 06:45</time> by <a rel="author">Aljaž Potočnik</a></address>
      <p>
        <b>Preizkusili smo predelano različico Samsungovega telefona galaxy a30, ki sliši na ime galaxy a30s. Telefon se uvršča v cenovni razred okoli 300 evrov in ponuja presenetljivo odzivno izkušnjo med podrsavanjem po napravi, so pa močno zategnili pas pri kakovosti zaslona.</b>
      </p>
      <p>Galaxy a30s v dlani deluje zelo lepo. Telefon nikakor ni majhen. Visok je 158,5 milimetra in širok 74,7 milimetra. S tem je celo malenkost višji od ogromnega iphona 11 pro max, a malenkost ožji od tega jabolčnika. Za prijeten občutek v dlani poskrbi predvsem primerna debelina. Ta znaša 7,8 milimetra in doseže, da telefon ne deluje preveč tenko, a je hkrati daleč od opeke. Ob tem uporabnik komaj opazi, da sta ohišje in hrbet telefona plastična. Hrbtni del celo spominja na steklo, kar prispeva k boljšemu videzu.</p>
      <p>Pri telefonih te velikosti običajno izstopajo zasloni. Oblikovno je telefon ujet v trende zadnjih let. Na čelu se z vrha v zaslon zajeda majhna zareza v obliki kaplje, ki splošne izkušnje ne moti, je pa opazna ob gledanju videov oziroma igranju iger. Rešitve z »luknjami« za kamere v katerem od kotov zaslona se nam zdijo bolj posrečene. Pri bradi naprave ima a30s nekoliko debelejšo obrobo, a ta ni pretirano moteča. Vse to ob upoštevanju ukrivljenih kotov zaslona nanese za diagonalo 157,9 milimetra (6,2 palca). Na takšnem zaslonu se vsekakor da že kaj videti, je pa zaradi zategovanja pasu pri a30s utrpela ločljivost. Ta znaša vsega 720 x 1560, število slikovnih pik na palec (ppi) pa se ustavi pri 269, kar res ni veliko. Galaxy note 10+ jih ima skoraj dvakrat toliko. Tudi izhodiščni a30 je premogel gostoto 403 ppi. Je pa zaslon na a30s še naprej super AMOLED.</p>
      <h3>Tri kamere, ena solidna</h3>
      <p>Zategovanje pasu pri zaslonu je omogočilo nadgradnjo kamere v primerjavi z izhodiščnim galaxy a30. Na hrbtni strani galaxy a30s najdemo tri. Glavno z ločljivostjo 25 milijonov slikovnih pik (MP), ultraširokokotno z 8 MP in globinsko kamero s 5 MP. Glavna kamera v dobri svetlobi dela solidno lepe fotografije, z ostrino in detajli, medtem ko kakovost precej pade, ko se svetlobni pogoji poslabšajo. Ultraširokokotna kamera je sicer zabaven dodatek telefonu, a je izvedba skromna. Robovi slik so močno ukrivljeni in tudi kakovost fotografij je izredno odvisna od svetlobnih pogojev. Posebnega nočnega načina slikanja ni, je pa glavna kamera sposobna zajeti bistveno svetlejše nočne fotografije od ultraširokokotne, a so zato zelo šumeče. Na prednji strani najdemo kamero z ločljivostjo 16 MP, ki dela v redu sebke, ne gre pa pričakovati presežkov. Kdor želi z mobilnikom veliko snemati, naj ve, da ta podpira največ FHD ločljivost snemanja (1920 x 1080) s 30 sličicami na sekundo. Ker zadeva nima stabilizacije slike, se bo končni izdelek tudi temu primerno tresel.</p>
      <p>Samsung se je odločil telefon opremiti z optičnim čitalcem prstnih odtisov v zaslonu, ki nikakor ni najhitrejši, a je presenetljivo zanesljiv. Vseeno je odpiranje naprave hitrejše s prepoznavanjem obraza. Ljubitelji žičnih slušalk bodo veseli posebnega vhoda za te, vgrajen pa je še mono zvočnik. Zategovanje pasu se pozna tudi pri izbiri procesorskega sistema. Ta je Samsungov exynos 7904 z osmimi jedri in omogoča presenetljivo dobro odzivnost slike med podrsavanjem po telefonu. Se pa njegov pedigre bolje opazi, ko gre za zahtevnejša opravila. Že odpiranje kamere traja malenkost več kot pri zmogljivejših procesorjih. Med igranjem iger pa gre procesorskemu sistemu na roko nizka ločljivost telefona. Skromen je tudi delovni spomin. Tega je 4 GB, za shranjevanje pa je prostora še skromnejših 64 GB, a je v napravo možno dodati spominsko kartico. Baterija s kapaciteto 4000 miliamperskih ur bo ob zmerni uporabi zadoščala za dan in pol, morda še kaj več.</p>
      <p>Cena telefona galaxy a30s je brez vezave malce pod 300 evri. Še kar solidno za to ponudbo, čeprav je jasno, da lahko za podobno vsoto najdemo tudi telefone, ki premorejo kakšno bolj razkošno komponento.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042912248/magazin/znanost-in-tehnologija/galaxy-watch-active-2-pametna-ura-ki-ni-zgolj-za-sportnike"/>
        <a href="https://www.dnevnik.si/1042909569/magazin/znanost-in-tehnologija/galaxy-note-10-imenitno-oponasanje-harryja-potterja"/>
        <a href="https://www.dnevnik.si/1042897538/magazin/znanost-in-tehnologija/to-so-trendi-najvecjega-sejma-elektronike-v-evropi"/>
      </related>
    </article>
  </body>
</html>