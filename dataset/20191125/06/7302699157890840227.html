<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112910"/>
    <meta property="og:site_name" content="MGR Online"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="ทุกทีมอยากล้มเรา! &quot;ศุภณัฏฐ์&quot; ชี้งานหินป้องแชมป์ซีเกมส์"/>
    <meta property="og:description" content="ศุภณัฏฐ์ เหมือนตา กองหน้าทีมชาติไทย เปิดเผยว่า ซีเกมส์ 2019 ช่วยให้ตนมีความกระหายอยากลงสนามช่วยทีมล่าแชมป์มากขึ้น หลังถูกเรียกเป็น 1 ใน 20 ผู้เล่นทัพช้างศึกบินป้องกันแชมป์ที่ฟิลิปปินส์แข้งวัย 17 ปี ถูก อากิระ นิชิโนะ เรียกติดทัพช้"/>
  </head>
  <body>
    <article>
      <h1>ทุกทีมอยากล้มเรา! "ศุภณัฏฐ์" ชี้งานหินป้องแชมป์ซีเกมส์</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011680801.JPEG"/>
        <figcaption>ศุภณัฏฐ์ เหมือนตา ติดทีมชาติชุดใหญ่ และชุดยู 23</figcaption>
      </figure>
      <p>ศุภณัฏฐ์ เหมือนตา กองหน้าทีมชาติไทย เปิดเผยว่า ซีเกมส์ 2019 ช่วยให้ตนมีความกระหายอยากลงสนามช่วยทีมล่าแชมป์มากขึ้น หลังถูกเรียกเป็น 1 ใน 20 ผู้เล่นทัพช้างศึกบินป้องกันแชมป์ที่ฟิลิปปินส์<br/><br/>แข้งวัย 17 ปี ถูก อากิระ นิชิโนะ เรียกติดทัพช้างศึกชุดใหญ่ ในศึกฟุตบอลโลก 2022 รอบคัดเลือก โซนเอเชีย รอบสอง ก่อนที่จะมีชื่อในทีมชุดป้องกันแชมป์ซีเกมส์ 2019 ซึ่งเป็นหนแรกของดาวรุ่ง บุรีรัมย์ ยูไนเต็ด ในรายการนี้<br/><br/>"อาจมีเหนื่อยล้าบ้างครับ เพราะที่ผ่านมาต้องเดินทางไปหลายที่ แต่ก็พอปรับตัวได้บ้าง และมีเวลาได้พักทำให้ร่างกายกลับมาดีขึ้น" กองหน้าช้างศึก เริ่มกล่าว<br/><br/>"ปีนี้เป็นปีที่ค่อนข้างก้าวกระโดดสำหรับผมเยอะเหมือนกัน และเป็นปีที่สำคัญในชีวิตการเป็นนักฟุตบอลของผม การได้มีโอกาสร่วมเล่นในทีมชุดใหญ่ได้เจอพวกพี่ๆเก่งๆทำให้ผมเติบโตขึ้นทั้งความคิด และการเล่นในสนาม ผมได้มีโอกาสดูรุ่นพี่เก่งๆอย่างพี่มุ้ย(ธีรศิลป์ แดงดา) ใกล้ๆก็จะมีช่วงเวลาได้เห็นเขาซ้อมหรือจังหวะที่เขาทำได้ดีเราก็เก็บมาฝึกฝนตัวเองเพื่อพัฒนาขึ้น ซึ่งผมมองว่ามันมีประโยชน์มาก”<br/><br/>“ส่วนตัวผมเองมองว่าประสบการณ์ในปีนี้ไม่ว่าจะเป็นการเล่นให้ทีมชาติไทยชุดไหนล้วนทำให้ผมเติบโตมากขึ้น สิ่งสำคัญคือทำให้ได้เรียนรู้เพิ่มเติมว่าการเป็นนักฟุตบอลอาชีพที่ดีจะต้องทำอย่างไร เพราะด้วยความที่จังหวะของผมก้าวกระโดดเร็วมากทั้งกับทีมU-23 และชุดใหญ่ ถ้าคุมตัวเองไม่ได้ก็อาจจะเป๋ไปได้เหมือนกัน แต่ประสบการณ์ที่ได้รับทำให้ผมรู้จักควบคุมตัวเองเสมอ"<br/><br/>"โอกาสในทีมชุดใหญ่อาจจะมีไม่มาก แต่ผมเองก็ไม่ได้คาดหวังถึงการลงเล่นสม่ำเสมอ เพราะมีรุ่นพี่ฝีเท้าดีเยอะมาก แต่กับซีเกมส์ผมหวังอยากช่วยทีมให้ได้มากที่สุด เพราะมันเหมือนเป็นระดับที่ลดลงมาหน่อยทำให้โอกาสเรามีมากขึ้น และช่วยสร้างความกระหายมากกว่าเดิม"<br/><br/>ขณะเดียวกันได้เผยถึงซีเกมส์ 2017 ที่ไทยสามารถคว้าแชมป์มาครองได้สำเร็จท่ามกลางเสียงวิจารณ์ และทำให้เจ้าตัวหวังอยากลงเล่นในรายการนี้ว่า "ก่อนหน้านี้ผมเคยได้ดูรุ่นพี่เล่นในซีเกมส์เมื่อปี 2017 ตอนนั้นทุกคนโดนเสียงวิจารณ์หนักมาก เจอคำดูถูกมากมาย แต่ท้ายที่สุดพวกเขาสามารถจบทัวร์นาเมนต์ด้วยการเป็นแชมป์ ที่ทุกคนสามารถพิสูจน์ตัวเองในสนามได้ ผมว่าตรงนี้มันทำให้รู้สึกว่าซีเกมส์เป็นรายการที่สนุก และท้าทาย"<br/><br/>"ผมมองว่าปีนี้มันยากอยู่แล้ว เพราะแต่ละทีมแข็งแกร่งทุกทีม เราเป็นแชมป์เก่าทุกทีมอยากล้มเรา แต่ผมเชื่อว่ารุ่นพี่ในทีมทุกคนจะทำได้ดีแน่นอน รวมถึงตัวผมเองหากมีโอกาสก็จะทำให้เต็มที่ครับ” ศุภณัฏฐ์ ปิดท้าย<br/><br/>สำหรับ ทีมชาติไทย จะประเดิมสนามนัดแรกในศึกซีเกมส์ 2019 พบกับ อินโดนีเซีย ในวันที่ 26 พฤศจิกายน 2562 เวลา 15.00 น. (ตามเวลาประเทศไทย) ริซาล เมโมเรียล สเตเดียม เมืองมะนิลา ประเทศฟิลิปปินส์ ถ่ายทอดสดทางช่อง 7 HD ช่อง 35</p>
    </article>
  </body>
</html>