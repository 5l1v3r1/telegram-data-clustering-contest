<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/fano/cronaca/ottavia-salvini-funerale-1.4904645"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-25T06:09:06+00:00"/>
    <meta property="og:title" content="Ottavia Salvini, malore fatale in spiaggia. Oggi l'ispezione sul corpo, poi il funerale"/>
    <meta property="og:description" content="La fanese di 46 anni uccisa da un malore sabato mattina, mentre passeggiava lungo la spiaggia dell’Arzilla. &quot;Forse colpita da infarto o aneurisma&quot;"/>
  </head>
  <body>
    <article>
      <h1>Ottavia Salvini, malore fatale in spiaggia. Oggi l'ispezione sul corpo, poi il funerale</h1>
      <h2>La fanese di 46 anni uccisa da un malore sabato mattina, mentre passeggiava lungo la spiaggia dell’Arzilla. "Forse colpita da infarto o aneurisma"</h2>
      <address><time datetime="2019-11-25T06:09:06+00:00">25 Nov 2019, 06:09</time> by <a rel="author">MARCO D'ERRICO</a></address>
      <p>Fano, 25 novembre 2019 - <b>I funerali </b>di<b><a href="https://www.ilrestodelcarlino.it/fano/cronaca/ottavia-salvini-morta-1.4902902"> Ottavia Salvini</a></b>, la fanese di 46 anni uccisa da un malore sabato mattina, mentre passeggiava lungo la spiaggia dell’Arzilla, <b>si terranno martedì,</b> dopo che il medico legale, probabilmente stamani, effettuerà un’ispezione sulla salma.</p>
      <p>La donna, che portava a spasso il suo cane ed era in compagnia di un amico,<b> si è improvvisamente accasciata sull’arenile</b>, colta da un grave malore. I soccorritori del 118 le hanno praticato sul posto la rianimazione, impiegando anche adrenalina, ma le sue condizioni sono rimaste molto gravi. Sulla spiaggia dell’Arzilla, poco dopo l’arrivo dell’ambulanza, si è precipitato l’ex compagno, <b>Luca Roberti</b>, che ha poi raggiunto la donna in ospedale, assieme a suo padre, il ginecologo Luciano Roberti, che ha spiegato: <b>«I medici hanno fatto l’impossibile per salvare Ottavia</b>. Hanno provato a rianimarla per un’ora e mezza. Sono stati minuti interminabili, durante i quali si sperava in una sua ripresa, anche se quando è stata raggiunta in spiaggia si trovava già in arresto cardiaco e, malgrado gli innumerevoli tentativi, il suo cuore non è più ripartito».</p>
      <p>Ottavia <b>godeva di ottima salute e nulla avrebbe fatto presagire</b> quanto accaduto. «Potrebbe essere stata colpita da un infarto massivo – ipotizza il dottor Roberti -, da un <b>aneurisma, oppure da una aritmia grave</b>, ma spetterà al medico legale accertarlo». Ottavia Salvini lascia <b>un figlio di 15 anni, che gioca nella Virtus Fano Volley</b>, e i suoi genitori, che vivono a Erba, nel Comasco. «Ringrazio i tanti fanesi – conclude il dottor Roberti - per le affettuose attestazioni di solidarietà. Segno che Ottavia è rimasta nel cuore di tutti».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/fano/cronaca/ottavia-salvini-morta-1.4902902"/>
      </related>
    </article>
  </body>
</html>