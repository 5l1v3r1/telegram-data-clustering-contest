<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/coming-of-old-age-film-mi-vida-met-loes-luca-te-zien-in-cinema-amstelveen/"/>
    <meta property="og:site_name" content="RTVA"/>
    <meta property="article:published_time" content="2019-11-25T06:55:52+00:00"/>
    <meta property="og:title" content="Coming of old age film Mi Vida met Loes Luca te zien in Cinema Amstelveen"/>
    <meta property="og:description" content="AMSTELVEEN – Kapster Lou (63) uit Schiedam koestert een heimelijke droom. Ze zou wel in Spanje willen wonen. Maar dat gaat niet met de zorg voor haar kinderen en kleinkinderen. Loes Luca schittert als Lou in de film Mi Vida, die vanaf vrijdag 29 november is te zien in Cinema Amstelveen. Lou doet dan maar …"/>
  </head>
  <body>
    <article>
      <h1>Coming of old age film Mi Vida met Loes Luca te zien in Cinema Amstelveen</h1>
      <address><time datetime="2019-11-25T06:55:52+00:00">25 Nov 2019, 06:55</time> by <a rel="author" href="https://rtva.nl/author/redactie/" target="_blank">Redactie</a></address>
      <p>
        <b>AMSTELVEEN – Kapster Lou (63) uit Schiedam koestert een heimelijke droom. Ze zou wel in Spanje willen wonen. Maar dat gaat niet met de zorg voor haar kinderen en kleinkinderen. Loes Luca schittert als Lou in de film Mi Vida, die vanaf vrijdag 29 november is te zien in Cinema Amstelveen.</b>
      </p>
      <p>Lou doet dan maar een cursus Spaans in Cádiz. Ver weg van alles wat ze kent. In een kinderbed bij een gastgezin, tussen feestvierende studenten. Wat had ze eigenlijk gedacht? Toch begint ze zich thuis te voelen in de gastvrije stad aan zee. Ze vindt een nieuwe kamer en sluit vriendschap met haar lerares Spaans, Andrea, die haar aanmoedigt haar droom waar te maken en een kapsalon in Cádiz te openen. Maar dan staat haar zwangere dochter Barbara ineens onaangekondigd op de stoep. Zij vindt Lou’s verhuisplannen ‘belachelijk’ en ‘egocentrisch’. Haar moeder hoort in Schiedam, bij haar kinderen en kleinkinderen. En ook zoon Ronny, die in een scheiding ligt, voelt zich verraden als hij hoort dat zijn moeder ver van huis een nieuw leven wil gaan opbouwen. Op haar leeftijd kan ze toch niet zomaar aan iets nieuws beginnen? Lou staat voor een dilemma, kiest ze voor haar eigen leven, of dat van haar familie?</p>
      <p>Mi Vida is een film over het realiseren van je dromen en over de verwachtingen die we hebben van ons leven, onze toekomst en onze vriendschappen. En over de bereidheid en durf van een dappere, drieënzestigjarige vrouw om die verwachtingen en dromen waar te maken.</p>
      <p>Vrijdag 29 november, aanvang 19.00 uur. Zondag 1 december, aanvang 15.15 uur. Zaterdag 7 en woensdag 11 december, aanvang 19.00 uur.<br/>Meer informatie: <a href="https://schouwburgamstelveen.nl/cinema-amstelveen/mi-vida/?ypeventid=5824074241-1574359557">Cinema Amstelveen</a></p>
    </article>
  </body>
</html>