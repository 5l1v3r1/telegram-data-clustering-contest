<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220320"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T06:38:00+00:00"/>
    <meta property="og:title" content="Αναθεώρηση φτωχή πλην τίμια"/>
    <meta property="og:description" content="Ολοκληρώνεται σήμερα στην Ολομέλεια της Βουλής η διαδικασία τροποποίησης του Συντάγματος με τις ομιλίες των πολιτικών αρχηγών και ψηφοφορία."/>
  </head>
  <body>
    <article>
      <h1>Αναθεώρηση φτωχή πλην τίμια</h1>
      <address><time datetime="2019-11-25T06:38:00+00:00">25 Nov 2019, 06:38</time> by <a rel="author">Χάρης Ιωάννου</a></address>
      <p>Με τις ομιλίες των πολιτικών αρχηγών και την προβλεπόμενη ονομαστική ψηφοφορία ολοκληρώνεται σήμερα στην Ολομέλεια της ένατης αναθεωρητικής Βουλής η συνταγματική αναθεώρηση.</p>
      <p>Μετά την πενθήμερη συζήτηση την προηγούμενη εβδομάδα, αλλά και τις συνεδριάσεις επί δίμηνο της αρμόδιας επιτροπής, η κοινοβουλευτική διαδικασία θα καταλήξει εγκρίνοντας τις εννέα βασικές αλλαγές.</p>
      <p>Κατά κοινή ομολογία, η παρούσα αναθεώρηση θεωρείται από τους περισσότερους φτωχή και περιορισμένου εύρους, καθώς κανένα από τα δύο μεγαλύτερα κόμματα δεν κατάφερε να προωθήσει την ατζέντα του.</p>
      <p>Ούτε η σημερινή πλειοψηφία της Ν.Δ. πέτυχε την αναθεώρηση του άρθρου 16 για να επιτραπούν ιδιωτικά πανεπιστήμια και του άρθρου 24 για τα δάση, ούτε η προηγούμενη πλειοψηφία του ΣΥΡΙΖΑ κατάφερε να προωθήσει συνταγματικά τη μεγαλύτερη προστασία κοινωνικών δικαιωμάτων και ατομικών ελευθεριών.</p>
      <p>Η μόνη ουσιαστική αλλαγή στο νέο Σύνταγμα, που αφορά και τις επικείμενες πολιτικές εξελίξεις, είναι η αποσύνδεση της εκλογής Προέδρου της Δημοκρατίας από τη διάλυση της Βουλής, κάτι στο οποίο συμφώνησαν όλα τα κόμματα, πλην του ΚΚΕ.</p>
      <p>Οι διαφωνίες εντοπίζονται στον τρόπο εκλογής του ανώτατου άρχοντα, με τη Ν.Δ. να προκρίνει εκλογή με απλή πλειοψηφία και τον ΣΥΡΙΖΑ να επιμένει σε εκλογή από τον λαό σε περίπτωση μη επίτευξης αυξημένης πλειοψηφίας.</p>
      <p>Για την αλλαγή του σχετικού άρθρου αρκούν απλά οι 158 ψήφοι της Ν.Δ., γιατί στην προηγούμενη -προτείνουσα- Βουλή το άρθρο είχε συγκεντρώσει πάνω από 180 ψήφους.</p>
      <p>Με διακομματική συναίνεση καταργείται η προκλητική διάταξη για την πρόωρη παραγραφή ποινικών αδικημάτων των υπουργών, ενώ περιορίζεται και η βουλευτική ασυλία.</p>
      <p>Σημείο τριβής και στη σημερινή συζήτηση αναμένεται να αποτελέσει η απόρριψη εκ μέρους της Ν.Δ. της πρότασης του ΣΥΡΙΖΑ για προσθήκη ερμηνευτικής δήλωσης, με την οποία θα προβλέπεται αναδρομική ισχύς και εξαίρεση του αδικήματος της δωροδοκίας.</p>
      <p>Οι περισσότερες διατάξεις μπορούν να αναθεωρηθούν με απλή πλειοψηφία 151 (δηλαδή μόνο με «γαλάζιες» ψήφους), πλην αυτών για το ελάχιστο εγγυημένο εισόδημα και την ψήφο των αποδήμων, που απαιτούν 180 ψήφους, καθώς συγκέντρωσαν από 151 έως 179 στην προηγούμενη Βουλή.</p>
      <p>Η Ν.Δ. δέχτηκε την πρόταση του ΣΥΡΙΖΑ για τη λαϊκή νομοθετική πρωτοβουλία, αλλά απέρριψε όλες τις υπόλοιπες για θρησκευτική ουδετερότητα του κράτους, κοινοβουλευτικό πρωθυπουργό, προστασία από τις διακρίσεις, κατοχύρωση συλλογικών συμβάσεων, δημοψήφισμα με λαϊκή πρωτοβουλία, κ.λπ.</p>
      <table bordered="">
        <tr>
          <th align="center">
            <b>Oι 9 αλλαγές στο Σύνταγμα της Ελλάδας</b>
          </th>
        </tr>
        <tr>
          <td><b>1. </b>Αποσύνδεση της εκλογής Προέδρου της Δημοκρατίας από τη διάλυση της Βουλής. Επειτα από τρεις αποτυχημένες προσπάθειες με αυξημένες πλειοψηφίες (200, 200, 180) Πρόεδρος θα εκλέγεται με πλειοψηφία 151 και κατόπιν με σχετική πλειοψηφία αν χρειαστεί (άρθρο 32 παρ. 4).<br/><br/><b>2. </b>Καταργείται η πρόωρη παραγραφή για ποινικά αδικήματα υπουργών, οι οποίοι εξισώνονται με τον απλό πολίτη (άρθρο 86 παρ. 3).<br/><br/><b>3. </b>Η βουλευτική ασυλία περιορίζεται μόνο στην άσκηση των καθηκόντων και την πολιτική δραστηριότητα του βουλευτή (άρθρο 62).<br/><br/><b>4. </b>Διευκολύνεται η ψήφος των Ελλήνων του εξωτερικού, όπως αποφάσισε πρόσφατα η διακομματική επιτροπή. Το Σύνταγμα παραπέμπει σε σχετικό νόμο για τους όρους και τις προϋποθέσεις, όπως π.χ. τον πραγματικό δεσμό με τη χώρα, τις εκλογικές περιφέρειες, την αυτοπρόσωπη παρουσία και βουλευτές Επικρατείας από τον απόδημο Ελληνισμό (άρθρο 54 παρ.4).<br/><br/><b>5. </b>Αναβαθμίζονται τα δικαιώματα της μειοψηφίας στη Βουλή. Με πρόταση 10 βουλευτών και θετική ψήφο από τουλάχιστον 120, μπορούν να συσταθούν εξεταστικές επιτροπές (άρθρο 68 παρ. 2).<br/><br/><b>6. </b>Διευκολύνεται η επιλογή προέδρων και μελών των συνταγματικά προβλεπόμενων ανεξάρτητων αρχών (π.χ. ΑΣΕΠ, ΕΣΡ, κ.λπ.), ώστε να μη μένουν ακέφαλες λόγω πολιτικών διαφωνιών. Πλέον θα απαιτείται πλειοψηφία 3/5 στη διάσκεψη των προέδρων της Βουλής αντί για 4/5 (άρθρο 101 παρ. 2).<br/><br/><b>7.</b> Προβλέπεται η λαϊκή νομοθετική πρωτοβουλία. Θα μπορεί να συμβεί μόνο δύο φορές σε μία βουλευτική περίοδο, δεν θα πρέπει να αφορά εθνικά και δημοσιονομικά ζητήματα. Απαιτούνται υπογραφές από 500.000 πολίτες και κατόπιν υποβολή στη Βουλή (άρθρο 73 παρ. 6).<br/><br/><b>8. </b>Καθιερώνεται συνταγματικά το ελάχιστο εγγυημένο εισόδημα (άρθρο 21 παρ. 1).<br/><br/><b>9. </b>Εξισώνονται οι στρατιωτικοί με τους πολιτικούς δικαστές (άρθρο 96 παρ. 5).</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/boyli/219889_boles-syriza-gia-tin-apodesmeysi-perioysiakon-stoiheion"/>
        <a href="https://www.efsyn.gr/politiki/boyli/219866_symfonoyn-diafonontas"/>
        <a href="https://www.efsyn.gr/politiki/boyli/218958_nomo-kai-taxi-theloyn-oi-galazioi-boyleytes-yperthematizei-o-belopoylos"/>
        <a href="https://www.efsyn.gr/politiki/boyli/218739_o-froyzis-thymithike-ranteboy-me-toyloypaki"/>
        <a href="https://www.efsyn.gr/politiki/boyli/218627_enstaseis-syriza-gia-ti-syntagmatiki-anatheorisi"/>
        <a href="https://www.efsyn.gr/politiki/boyli/218601_rihnoyn-toys-tonoys-na-akoystei-o-froyzis"/>
      </related>
    </article>
  </body>
</html>