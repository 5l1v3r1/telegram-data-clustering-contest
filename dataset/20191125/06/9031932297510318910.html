<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/teraz-potrzebny-jest-tam-polityk-horala-zostanie-pelnomocnikiem-rzadu-ds-cpk/"/>
    <meta property="og:site_name" content="Polsat News"/>
    <meta property="article:published_time" content="2019-11-25T06:56:00+00:00"/>
    <meta property="og:title" content="&quot;Teraz potrzebny jest tam polityk&quot;. Horała zostanie pełnomocnikiem rządu ds. CPK"/>
    <meta property="og:description" content="Pełnomocnikiem rządu ds. Centralnego Portu Komunikacyjnego zostanie Marcin Horała - powiedział w rozmowie z tygodnikiem &quot;Sieci&quot; premier Mateusz Morawiecki. Jak dodał, teraz potrzebny jest tam polityk, który będzie miał siłę polityczną konieczną na tym etapie projektu CPK."/>
  </head>
  <body>
    <article>
      <h1>"Teraz potrzebny jest tam polityk". Horała zostanie pełnomocnikiem rządu ds. CPK</h1>
      <address>
        <time datetime="2019-11-25T06:56:00+00:00">25 Nov 2019, 06:56</time>
      </address>
      <p>
        <b>Pełnomocnikiem rządu ds. Centralnego Portu Komunikacyjnego zostanie Marcin Horała - powiedział w rozmowie z tygodnikiem "Sieci" premier Mateusz Morawiecki. Jak dodał, teraz potrzebny jest tam polityk, który będzie miał siłę polityczną konieczną na tym etapie projektu CPK.</b>
      </p>
      <related>
        <a href="https://www.polsatnews.pl/wiadomosc/2019-08-07/pkp-intercity-boja-sie-centralnego-portu-komunikacyjnego-bo-beda-musialy-kupic-pociagi/"/>
      </related>
      <p>- Nad budową Centralnego Portu Koniunkcyjnego pracujemy intensywnie, wszystko idzie zgodnie z harmonogramem. Wchodzimy w etap, w którym - wiem z doświadczenia - zaczną się mnożyć rzucane pod nogi kłody, pojawiać różne naciski. Dlatego podjąłem decyzję, że pełnomocnikiem rządu ds. Centralnego Portu Komunikacyjnego zostanie Marcin Horała - powiedział Morawiecki w opublikowanej w poniedziałek rozmowie z "Sieci".</p>
      <p>
        <a href="https://www.polsatnews.pl/wiadomosc/2019-05-17/psl-budowa-cpk-to-pis-owska-fanaberia-realizowana-wbrew-woli-mieszkancow/">
          <b>ZOBACZ: PSL: budowa CPK to "PiS-owska fanaberia" realizowana wbrew woli mieszkańców</b>
        </a>
      </p>
      <p>Jak dodał, bardzo docenia to, co zrobił wiceminister infrastruktury, pełnomocnik rządu ds. CPK Mikołaj Wild, ale - jak mówi szef rządu - widzi konieczność zmiany, "by te rysujące się na horyzoncie przeszkody nas nie zatrzymały".<br/><br/>- Teraz potrzebny jest tam polityk, który będzie miał siłę polityczną konieczną na tym etapie - powiedział Morawiecki. </p>
      <p>
        <b>"Czasami nie warto o pewne rzeczy kruszyć kopii"</b>
      </p>
      <p>W wywiadzie premier odniósł się również do sprawy likwidacji limitu 30-krotności składek do ZUS. Projekt zablokowała grupa wicepremiera Jarosława Gowina. </p>
      <p>- Są rzeczy najważniejsze, ważne i mniej ważne. Ta sprawa należy do tej ostatniej kategorii. Czasami nie warto o pewne rzeczy kruszyć kopii, czasami warto odstąpić i dać sobie czas. Mimo że nadal uważam, iż ta sytuacja z limitem 30-krotności nie jest dobra. Powoduje, że bogaci w mniejszym stopniu niż biedniejsi dokładają się do systemu emerytalnego - powiedział szef rządu w wydaniu tygodnika, które ukazało się w poniedziałek.</p>
      <p>- Ci, którzy zarabiają 3-4 tys., odprowadzają składki przez cały rok. Ci którzy zarabiają miesięcznie 15-18 tys., odprowadzają je tylko do sierpnia-września. No, chyba zgodzimy się wszyscy, że coś tu jednak nie gra - powiedział Morawiecki. - Dlatego zdecydowaliśmy się to szeroko i na spokojnie jeszcze przedyskutować - dodał.</p>
      <p>
        <a href="https://www.polsatnews.pl/wideo/10-letni-szkolny-terrorysta-rodzice-przestali-posylac-dzieci-do-szkoly_6760200/">WIDEO - 10-letni szkolny "terrorysta". Rodzice przestali posyłać dzieci do szkoły</a>
      </p>
      <figure>
        <img src="https://r.dcs.redcdn.pl/http/o2/redefine/cp/gu/guabnziowe6xq24s5ndacv8r15d6isdv.jpg"/>
      </figure>
    </article>
  </body>
</html>