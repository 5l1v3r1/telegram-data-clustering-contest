<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/598934/ta-vlemmata-strammena-sto-verolino-enopsei-tis-trimerous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T06:46:00+00:00"/>
    <meta property="og:title" content="Τα βλέμματα στραμμένα στο Βερολίνο ενόψει της Τριμερούς"/>
    <meta property="og:description" content="Με φόντο την Πύλη του Βρανδεμβούργου και το σημείο όπου το τείχος χώριζε άλλοτε το Βερολίνο στα δύο, πραγματοποιείται απόψε στο ξενοδοχείο Adler Kempinski η..."/>
  </head>
  <body>
    <article>
      <h1>Τα βλέμματα στραμμένα στο Βερολίνο ενόψει της Τριμερούς</h1>
      <address><time datetime="2019-11-25T06:46:00+00:00">25 Nov 2019, 06:46</time> by <a rel="author">sigmalive</a></address>
      <p>Με φόντο την Πύλη του Βρανδεμβούργου και το σημείο όπου το τείχος χώριζε άλλοτε το Βερολίνο στα δύο, πραγματοποιείται απόψε στο ξενοδοχείο Adler Kempinski η άτυπη συνάντηση του ΓΓ του ΟΗΕ Αντόνιο Γκουτέρες με τον Πρόεδρο της Δημοκρατίας Νίκο Αναστασιάδη και τον Τουρκοκύπριο ηγέτη Μουσταφά Ακιντζί, όπου θα συζητηθούν τα επόμενα βήματα στο Κυπριακό.</p>
      <p>Οι δύο ηγέτες έφτασαν χθες χωριστά στην γερμανική πρωτεύουσα, συνοδευόμενοι από τους διαπραγματευτές και στενούς τους συνεργάτες και κατέλυσαν στο ίδιο ξενοδοχείο, ενώ η άφιξη του κ. Γκουτέρες είναι προγραμματισμένη για σήμερα.<br/><br/>Ο Πρόεδρος Αναστασιάδης έχει εκφράσει επανειλημμένα την πολιτική του βούληση για συνομολόγηση των όρων αναφοράς, ενώ θέση της ε/κ πλευράς είναι η σύγκληση άτυπης διάσκεψης με τη συμμετοχή των εγγυητριών δυνάμεων, ακόμη και εντός Δεκεμβρίου.<br/><br/>Το δείπνο είναι προγραμματισμένο να ξεκινήσει στις 19.30 τοπική ώρα (20.30 ώρα Κύπρου) ενώ οι δύο πλευρές έχουν βολιδοσκοπηθεί από τα Ηνωμένα Έθνη για χωριστές συναντήσεις με τον κ. Γκουτέρες, πριν από το δείπνο.</p>
      <p>Η ειδική απεσταλμένη του ΓΓ του ΟΗΕ, Τζέιν Χολ Λουτ, συναντήθηκε ήδη την Κυριακή με τον διαπραγματευτή της τ/κ πλευράς, Ερχάν Ερτσίν, ενώ σήμερα αναμένεται να δει και τον Ε/κ διαπραγματευτή Ανδρέα Μαυρογιάννη.<br/><br/>Το αποψινό δείπνο αναμένεται να ξεκινήσει με τη συμμετοχή του ΓΓ του ΟΗΕ, του Προέδρου Αναστασιάδη και του Τ/κ ηγέτη, ενώ ακολούθως ενδέχεται να κληθούν να παραστούν και οι διαπραγματευτές των δυο πλευρών. Ωστόσο, τα Ηνωμένα Έθνη δεν έχουν δώσει ακόμη πλήρη εικόνα στις δύο πλευρές ως προς την τελική σύνθεση και οι όποιες διευθετήσεις δεν αποκλείεται να αλλάξουν.</p>
      <p>ΚΥΠΕ</p>
    </article>
  </body>
</html>