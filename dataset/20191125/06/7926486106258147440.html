<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013265/%D9%BE%D8%A7%DB%8C%D8%AA%D8%AE%D8%AA-%D8%A8%D8%AD%D8%B1%DB%8C%D9%86-%D8%A8%D9%87-%D8%B2%DB%8C%D8%A7%D8%B1%D8%AA%DA%AF%D8%A7%D9%87-%D9%85%D9%82%D8%A7%D9%85-%D9%87%D8%A7%DB%8C-%D8%A7%D8%B3%D8%B1%D8%A7%D8%A6%DB%8C%D9%84%DB%8C-%D8%AA%D8%A8%D8%AF%DB%8C%D9%84-%D8%B4%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T06:23:02+00:00"/>
    <meta property="og:title" content="پایتخت بحرین به زیارتگاه مقام‌های اسرائیلی تبدیل شد"/>
    <meta property="og:description" content="کارشناس سیاسی مطرح جهان عرب با اشاره به حضور پررنگ فرماندهان نظامی و سیاسی آمریکا و اروپا در همایش «گفت‌وگوی منامه»، اظهار داشت که این کشورها به بهانه حمایت از دریانوردی، برای نفوذ در منطقه خلیج‌فارس به رقابت نظامی با یکدیگر پرداخته‌اند."/>
  </head>
  <body>
    <article>
      <h1>پایتخت بحرین به زیارتگاه مقام‌های اسرائیلی تبدیل شد</h1>
      <address>
        <time datetime="2019-11-25T06:23:02+00:00">25 Nov 2019, 06:23</time>
      </address>
      <p>
        <i>کارشناس سیاسی مطرح جهان عرب با اشاره به حضور پررنگ فرماندهان نظامی و سیاسی آمریکا و اروپا در همایش «گفت‌وگوی منامه»، اظهار داشت که این کشورها به بهانه حمایت از دریانوردی، برای نفوذ در منطقه خلیج‌فارس به رقابت نظامی با یکدیگر پرداخته‌اند.</i>
      </p>
      <p>به گزارش مشرق، «عبدالباری عطوان» تحلیلگر برجسته جهان عرب در سرمقاله روزنامه فرامنطقه‌ای «رای الیوم» نوشت: در زمان‌های بسیار دور، محور همه همایش‌های سیاسی و نظامی کشورهای عربی چگونگی مقابله با تسلط غرب بر منطقه و مقابله با نفوذ اسرائیل و جلوگیری از نقض حریم منطقه بود، ولی الان و به‌رغم کثرت این توافقات و همایش‌ها، اهداف نه تنها متفاوت شده و حتی بر عکس نیز شده است؛ یعنی گشودن درهای این منطقه، سرزمین‌های آن، پایگاه‌ها، دریاها و خلیج‌های منطقه برای جلب شمار زیادی از نیروها، ناوگان‌ها و تجهیزات نظامی آمریکایی و اروپایی است.</p>
      <p>در همایش «گفت‌وگوی منامه»، که نشست سالانه آن در روزهای جمعه و شنبه برگزار شد، فرماندهان نظامی و سیاسی اروپا و آمریکا حضور چشمگیری داشتند؛ کشورهایی که به بهانه حمایت از دریانوردی و نفتکش‌ها و به ادعای جلوگیری از تهدید ایران علیه ثبات در منطقه، برای تسلط بر منطقه خلیج فارس با یکدیگر رقابت کردند.</p>
      <blockquote>بیشتر بخوانید:<br/><a href="https://www.mashreghnews.ir/news/1013221/%D9%88%D9%82%D8%AA%DB%8C-%DA%98%D8%B3%D8%AA-%D9%85%DB%8C%D8%A7%D9%86%D8%AC%DB%8C-%D8%A8%D9%87-%DA%86%D9%87%D8%B1%D9%87-%D8%AF%D9%84%D8%A7%D9%84-%D8%A8%DB%8C-%D8%A2%D8%A8%D8%B1%D9%88-%D8%B2%D8%A7%D8%B1-%D9%85%DB%8C-%D8%B2%D9%86%D8%AF">وقتی ژست میانجی به چهره دلال بی‌آبرو زار می‌زند <br/></a><a href="https://www.mashreghnews.ir/news/1012808/%D8%B1%D8%A7%DB%8C%D8%B2%D9%86%DB%8C-%D9%85%D9%82%D8%A7%D9%85-%D8%A7%D8%B1%D8%B4%D8%AF-%D9%88%D8%B2%D8%A7%D8%B1%D8%AA-%D8%AF%D9%81%D8%A7%D8%B9-%D8%A2%D9%85%D8%B1%DB%8C%DA%A9%D8%A7-%D8%A8%D8%A7-%D8%A7%D9%84%D8%AC%D8%A8%DB%8C%D8%B1-%D8%AF%D8%B1-%D8%AE%D8%B5%D9%88%D8%B5-%D8%A7%DB%8C%D8%B1%D8%A7%D9%86">رایزنی مقام ارشد وزارت دفاع آمریکا با الجبیر در خصوص «ایران»</a></blockquote>
      <p>رقابت در جلسات این همایش، که با مشارکت کمرنگ کشورهای عربی و اسلامی همراه بود میان دو قدرت اروپا و آمریکا آشکار بود؛ زیرا «فلورنس بارلی» وزیر دفاع فرانسه تاکید کرد که «اینک زمان ایجاد بازدارنده جدید فرا رسیده است.» او افزود، فرانسه «فعالیتی را برای تشکیل قدرتی دریایی به رهبری اروپا و به دور از فشارهای آمریکا علیه ایران مدیریت می‌کند که مقرش در ابوظبی یا در پایگاهی فرانسوی در آن خواهد بود». ولی «کنت مک‌کنزی» فرمانده ستاد فرماندهی مرکزی آمریکا در خلیج فارس و شرق و خاورمیانه تأکید کرد که ایران مسئول حمله به تاسیسات نفتی «بقیق» در عربستان سعودی  است و شاید دست به حملات مشابهی نیز بزند و هم‌چنین از حضور 14 هزار سرباز در پایگاه‌های نظامی آمریکا در «العدید» ( قطر)، «الامیر سلطان» (عربستان سعودی) و «دوحه» (کویت) خبر داد که می‌تواند عامل بازدارنده ایران باشند.</p>
      <p>ولی موضوع قابل‌توجهی که خبرگزاری‌های بین‌المللی و خبرنگاران مطبوعات غربی نیز درباره آن اعلام کردند این است که هرگز به دلایل بحران فزاینده خلیج فارس و خاورمیانه، که خروج آمریکا از توافق هسته‌ای با ایران، تحمیل تحریم‌های شدید علیه تهران و همچنین دستورات «دونالد ترامپ» رئیس‌جمهوری آمریکا برای الحاق قدس و بلندی‌های جولان و قانونی کردن شهرک‌سازی رژیم صهیونیستی در اراضی اشغالی است، در همایش گفت‌وگوی منامه بدان‌ها اشاره‌ای نشده است.</p>
      <p>نمی‌دانیم رژیم اشغالگر صهیونیستی مستقیم یا غیر مستقیم در همایش منامه مشارکت داشت یا خیر، ولی تاکید می‌کنیم پس از کنفرانس «معامله قرن»، پایتخت بحرین به زیارتگاه مقام‌های اسرائیلی تبدیل و عادی‌سازی روابط با این رژیم و تعمیق آن نیز تایید شده است و این بدان معنی نیست که نباید به کشورهای دیگری مانند قطر، امارات و پادشاهی عمان که رویکردی مشابه را دنبال می‌کنند اشاره نکرد.</p>
      <p>این رقابت نظامی کشورهای غربی که با قدرت در حال بازگشت به منطقه خلیج فارس است ما را بیشتر به نظریه توطئه متمایل می‌کند مبنی بر اینکه خروج آمریکا از توافق هسته‌ای ایران، برنامه‌ای حساب‌شده برای فعال کردن بحران کنونی و بازکردن آب‌ها و اراضی خلیج فارس برای بازگشت استعمارگر غربی به این بهانه بوده است.</p>
      <p>چه کسی هزینه این نیروها، کشتی‌ها، رادارها و موشک‌های آمریکایی و اروپایی و پایگاه‌هایی که در آنها پناه خواهند گرفت را پرداخت خواهد کرد؟</p>
      <p>پاسخ به این سوال حجم باج‌خواهی مالی، سیاسی و نظامی، که کشورهای خلیج فارس در معرض آن قرار دارند را نشان می‌دهند و ترامپ بهتر از همه، آن را می‌داند.</p>
      <p>منبع: تسنیم</p>
    </article>
  </body>
</html>