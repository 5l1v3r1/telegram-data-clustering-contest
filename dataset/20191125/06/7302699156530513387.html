<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112915"/>
    <meta property="og:site_name" content="MGR Online"/>
    <meta property="article:published_time" content="2019-11-25T06:08:00+00:00"/>
    <meta property="og:title" content="ย้ายกราวรูด 7 จนท.ศุลกากรแม่สอด วันเดียวกับจับข้าวพม่าขนเข้าไทย 7 ลำรถพ่วง"/>
    <meta property="og:description" content="ตาก - ศุลกากรสั่งย้ายเจ้าหน้าที่ประจำด่านฯแม่สอดกราวรูด 7 ราย วันเดียวกับฝ่ายปกครอง ทหาร พาณิชย์ และตำรวจสกัดจับข้าวพม่าขนข้ามสะพานมิตรภาพฯ 2 เข้าไทย 7 ลำรถพ่วงรวมกว่า 300 ตัน"/>
  </head>
  <body>
    <article>
      <h1>ย้ายกราวรูด 7 จนท.ศุลกากรแม่สอด วันเดียวกับจับข้าวพม่าขนเข้าไทย 7 ลำรถพ่วง</h1>
      <address><time datetime="2019-11-25T06:08:00+00:00">25 Nov 2019, 06:08</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011681403.JPEG"/>
      </figure>
      <p>
        <b>ตาก - ศุลกากรสั่งย้ายเจ้าหน้าที่ประจำด่านฯ แม่สอดกราวรูด 7 ราย วันเดียวกับฝ่ายปกครอง ทหาร พาณิชย์ และตำรวจสกัดจับข้าวพม่าขนข้ามสะพานมิตรภาพฯ 2 เข้าไทย 7 ลำรถพ่วงรวมกว่า 300 ตัน</b>
      </p>
      <figure>
        <img src="https://mpics.mgronline.com/pics/Images/562000011681402.JPEG"/>
      </figure>
      <p>รายงานข่าวแจ้งว่า กรมศุลกากรได้มีคำสั่งโยกย้ายเจ้าหน้าที่ด่านศุลกากรในพื้นที่ภาค 3 เมื่อ 22 พ.ย.ที่ผ่านมา รวมทั้งสิ้น 37 คน โดยในจำนวนนี้พบว่าเป็นเจ้าหน้าที่ประจำด่านศุลกากรแม่สอด ทั้งระดับนักวิชาการชำนาญการ เจ้าหน้าที่ระดับปฏิบัติการ รวม 7 ราย<br/><br/>ทั้งนี้ เช้ามืดวันเดียวกันนั้น เจ้าหน้าที่ฝ่ายปกครองอำเภอแม่สอด, ทหารหน่วยเฉพาะกิจกรมทหารราบที่ 4, สำนักงานพาณิชย์จังหวัดตาก ตำรวจ ซึ่งร่วมกันตั้งจุดตรวจบนถนนเฉลิมเทพ เชื่อมสะพานมิตรภาพไทย-พม่า แห่งที่ 2 อ.แม่สอด จ.ตาก เพื่อตรวจสอบการลักลอบขนพืชผลทางการเกษตรจากประเทศเพื่อนบ้านเข้าไทยมาตลอดร่วม 1 เดือนเต็มๆ <br/><br/>พบรถบรรทุกพ่วงบรรทุกสินค้าจำนวน 7 คันข้ามสะพานฯ มาจากฝั่งประเทศเพื่อนบ้าน จึงให้สัญญาณหยุดตรวจ เบื้องต้นพบภายในรถบรรทุกข้าวสาร และมีเพียงบางส่วนเป็นปลายข้าว เต็มรถพ่วงทุกคันน้ำหนักรวมกันกว่า 3 แสนกิโลกรัม หรือกว่า 300 ตัน<br/><br/>สอบถามคนขับรถอ้างว่ามีการนำเข้าเสียภาษีอย่างถูกต้องตามกฎหมาย จึงเรียกเอกสารตรวจสอบความถูกต้องแต่ไม่ปรากฏว่ามีใบขออนุญาตเคลื่อนย้ายสินค้า โดยเอกสารระบุว่าต้นทางของข้าวทั้งหมดมาจากประเทศพม่า ผ่านช่องทางสะพานด่านพรมแดนแห่งที่ 2 ที่บ้านวังตะเคียน ต.ท่าสายลวด อ.แม่สอด จ.ตาก<br/><br/>ขณะเจ้าหน้าที่ทำการตรวจสอบและตรวจยึดได้มีหญิงสาวที่อ้างว่าเป็นเจ้าของสินค้าทั้งหมดได้เดินทางนำเอกสารเข้ามาพูดคุยชี้แจงและขอเจรจา โดยกล่าวว่าสินค้าทั้งหมดนี้ทางบริษัทได้เสียภาษีอย่างถูกต้องและมีเอกสารการนำเข้าถูกต้องนำมาแสดงต่อเจ้าหน้าที่พาณิชย์ และฝ่ายปกครองจังหวัดตาก เมื่อถูกเจ้าหน้าที่ชี้แจงว่าเอกสารไม่ครบถ้วนต้องนำข้าวทั้งหมดส่งพนักงานสอบสวนไปตรวจสอบก็เกิดความไม่พอใจ</p>
      <figure>
        <img src="https://mpics.mgronline.com/pics/Images/562000011681401.JPEG"/>
      </figure>
      <p>เบื้องต้น นายปรมัตถ์พงษ์ พลเยี่ยม ผู้อำนวยการกลุ่มส่งเสริมการประกอบธุรกิจและการค้า สนง.พาณิชย์จังหวัดตาก เปิดเผยว่า เจ้าหน้าที่เข้าตรวจสอบสินค้าบนรถบรรทุก พบเป็นข้าวสารซึ่งไม่มีใบอนุญาตขนย้ายสินค้าที่ถูกต้อง แต่อ้างว่ามีการเสียภาษีแล้ว จึงได้สั่งทำการบันทึกอายัดข้าวสารและรถบรรทุกทั้งหมดไว้ตรวจสอบส่งพนักงานสอบสวน สภ.แม่สอด ซึ่งอยู่ระหว่างการเร่งดำเนินการตามกฎหมายและเร่งทำการขยายผล<br/><br/>ขณะที่นายอรรษิษฐ์ สัมพันธรัตน์ ผวจ.ตาก สั่งการเจ้าหน้าที่ตั้งด่านตรวจเข้มทางออกขาเข้าบริเวณสะพานมิตรภาพแห่งที่ 2 เพื่อตรวจสอบสินค้าทุกชนิดที่นำเข้ามาในราชอาณาจักรหวั่นจะมีสิ่งของต้องห้ามลักลอบเข้ามา ส่วนข้าวของกลาง 7 คันรถพ่วง ขณะนี้ถูกนำไปเก็บที่โกดังแห่งหนึ่งในพื้นที่ ต.พระธาตุผาแดง อ.แม่สอด เพื่อรอนำส่งฟ้องศาลจังหวัดแม่สอด<br/><br/>อนึ่ง ขณะนี้แม่น้ำเมยกั้นชายแดนไทย-พม่ามีระดับน้ำที่แห้งขอดอย่างรวดเร็ว เจ้าหน้าที่ฝ่ายความมั่นคงแม่สอดต้องวางกำลังร่วมกันออกตรวจลาดตระเวนเพื่อป้องกันและสกัดกั้นการลักลอบขนย้ายสินค้าผิดกฎหมายทุกชนิดตามแนวชายแดนอำเภอแม่สอดเพื่อเข้าหัวเมืองชั้นในอย่างเข้มงวดตลอด 24 ชั่วโมง</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112915"/>
      </related>
    </article>
  </body>
</html>