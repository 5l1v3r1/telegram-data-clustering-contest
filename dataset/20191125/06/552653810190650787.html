<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058246_meghuztak-a-veszharangot-leallhat-a-magyar-novekedes"/>
    <meta property="og:site_name" content="Népszava"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Meghúzták a vészharangot: leállhat a magyar növekedés"/>
    <meta property="og:description" content="AZ MTA közgazdászai szerint akár nulla százalékra is lassulhat a gazdaság növekedése 2023-ra."/>
  </head>
  <body>
    <article>
      <h1>Meghúzták a vészharangot: leállhat a magyar növekedés</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author" href="https://nepszava.hu/szerzo/papp-zsolt/" target="_blank">Papp Zsolt</a></address>
      <p>
        <b>AZ MTA közgazdászai szerint akár nulla százalékra is lassulhat a gazdaság növekedése 2023-ra.</b>
      </p>
      <p>Az elmúlt hónapokban sorra látnak napvilágot azon figyelmeztetések, hogy magyar gazdaság növekedése lassul a következő években a lanyhuló külső konjunktúra illetve az erőteljes a túlfűtöttség kialakulása miatt. Legutóbb épp az <b><a href="https://nepszava.hu/3057993_vege-az-aranykornak-komoly-figyelmeztetest-kuldott-az-oecd-a-kormanynak">OECD frissítette előrejelzését</a></b>, eszerint az idei 4,8 százalék után jövőre 3,3 százalékkal bővülhet a bruttó hazai termék 2021-ben pedig 3,1 százalékkal nőhet a gazdaság, ami ugyan lassúbb az elmúlt két-három évben megszokott növekedési ütemtől, de még mindig tisztes növekedés. A konjunktúraelemző cégek előrejelzései rövid távra tekintenek előre és általában a külső-belső kereslet alakulásából indulnak ki. A MTA Közgazdaság- és Regionális Kutatóközpontjának (KRTK) kutatói azonban ennél messzebbre tekintve azt jósolják, hogy a munkaerőhiány miatt a gazdasági növekedés a jelenlegi öt százalék közeléből 2023-ra 1 százalékra lassulhat – olvasható a Költségvetési Tanács (KT) honlapján elérhető kutatási beszámolóban, ugyanis a tanulmány a KT számára készült. </p>
      <p>A MTA kutatói modellszámításokat is végeztek, a közelmúlt tendenciáit vetítették ki a jövőbeni folyamatokra. A pesszimista forgatókönyvük 2023-ra 0 százalékos, míg az optimista 2 százalékos éves növekedési rátát jelez előre. A lassulás fő oka, hogy a rendelkezésre álló munkaerő gyors növekedése megáll, majd visszafordul. Ezt a feltételezett gyorsabb termelékenység-növekedés sem tudja ellensúlyozni.</p>
      <p>Ahhoz, hogy a mostani dinamikus gazdasági növekedés fennmaradjon, vagy munkaerő bővülésre, vagy sokkal erőteljesebb beruházási aktivitásra, vagy pedig lényegesen magasabb termelékenység-növekedésre lesz szükség. Az első lehetőség teljesüléséhez vagy a külföldre vándorolt magyarok hazacsábítására, vagy pedig külföldi vendégmunkásokra van szükség. A beruházási ráta már most sem alacsony, ennek lényeges további emelkedését valószínűtlennek tartják. A hosszú távú növekedés fő forrásának tekinthető termelékenység növekedési ütemének gyorsulása kétségkívül kívánatos lenne. Ehhez azonban mind a hazai kis- és középvállalati szektorban, mind az állami szférában alapvető strukturális átalakulásra lenne szükség – fogalmaznak a kutatók.   </p>
      <p>Ugyanakkor az iparkamara mellett működő Gazdaság- és Vállalkozáskutató Intézet kérdőíves felmérése szerint a magyar cégvezetők  - különösen az exportáló cégeknél -, már a következő fél évben a munkaerőkereslet számottevő csökkenésére számítanak – vagyis ezen eredmények árnyalják a MTA kutatóinak előfeltevését.</p>
      <p>A munkaerőhiány okozta gond közismert, emiatt a cégvezetők már hónapok óta panaszkodnak, a munkavállalók pedig tömegesen élnek a munkaerőpiac feszítettsége miatt kínálkozó lehetőségekkel: a megfelelően képzettek válogathatnak a munkahelyek között, miközben az éves béremelkedések két számjegyű növekedést mutatnak. Az is világos minden elemző előtt, hogy a növekedés legnagyobb korlátja a munkaerő, ám olyan messzire még senki sem ment, mint az MTA KRTK, hogy emiatt a növekedés akár le is fulladhat. A kutatóintézet a strukturális reformokat szorgalmaz a foglalkoztatásban, ezzel szemben a kormány rövid távra koncentrál: a kabinet célja, hogy a jelenlegi növekedési ütemet a következő két évben fenntartsa, ami eminens politikai érdeke, hisz egy gyengülő gazdaság rossz fényt vetne rá a 2022-es országgyűlési választásokon. Ezért a kormány nem a versenyképességet hosszú távon meglapozó reformokra készül, hanem rövidtávú keresletelélénkítésre. Orbán Viktor miniszterelnök épp múlt pénteki rádióinterjújában jelentette be, hogy 2020 első negyedévében a kormány bemutatja, új, immár második „gazdaságvédelmi akciótervét”. </p>
      <table bordered="">
        <tr>
          <th>A pénzügyminiszter kritizál</th>
        </tr>
        <tr>
          <td>A mind többször hangoztatott jövő évi gazdaságvédelmi akciótervről - amelynek a hírek szerint a növekedés fenntartása és az adócsökentések állnak majd a középpontjában - Varga Mihály sem árult el részleteket vasárnap reggel a közrádiónak adott interjújában. Ám kifejtette, hogy a Budapesten tervezett - újabban viták keresztüzébe került - atlétikai stadion megépítésésére szüksége van a gazdaságnak, ami új megközelítés egy tervezett beruházás indoklásában. Az is kiviláglott a pénzügyminiszter mondandójából, hogy a cégek jórészt a béremelések ellentételezésére kapják a kedvezményeket, s mindezzel a növekedés egyik pillérének számító belső keresletet kívánja a kormány magas szinten tartani. Új elem volt volt még, hogy az Európai Unió Gazdasági és Pénzügyi Tanácsában (Ecofin) helyet foglaló kormánytag - mintegy kivülállóként - azt hangoztatta, hogy "az unió nemcsak a bevándorláspolitikát rontotta el, hanem a gazdaságpolitikát is".</td>
        </tr>
      </table>
      <table bordered="">
        <tr>
          <th>A kiskereskedelemből 6000-en hiányoznak</th>
        </tr>
        <tr>
          <td>Megkezdődött az év legforgalmasabb időszaka a kiskereskedelemben, az ünnepi szezonban több mint 1200 milliárd forintos forgalommal számol a piac. Az áruházak több száz szezonális dolgozó bevonására készülnek a következő hetekben, miközben akad olyan üzlet, amelyben a szűkös munkaerő miatt már novemberben is előfordult termékhiány. Vámos György, az Országos Kereskedelmi Szövetség főtitkára azt mondta a Magyar Nemzetnek, hogy harmadik éve küzd jelentős munkaerőhiánnyal a terület, a statisztikák szerint nagyjából hatezer dolgozó hiányzik, az idén ugyanakkor nem romlott tovább a helyzet a 10 százaléknál magasabb átlagbér-emelkedés miatt.   </td>
        </tr>
      </table>
    </article>
  </body>
</html>