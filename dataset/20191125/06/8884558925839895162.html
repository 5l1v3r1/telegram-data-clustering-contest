<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/napeta-koncnica-koprcanom"/>
    <meta property="og:site_name" content="Primorske novice"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Napeta končnica Koprčanom"/>
    <meta property="og:description" content="Košarkarji Kopra Primorske so zabeležili šesto zmago v zadnjih sedmih nastopih v ligi Aba. Pred domačimi gledalci so po hudem boju premagali beograjski FMP, ki se je v začetku sezone izkazal za eno boljših ekip v ligi."/>
  </head>
  <body>
    <article>
      <h1>Napeta končnica Koprčanom</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">Rok Maver, Sta</a></address>
      <p>
        <b>Košarkarji Kopra Primorske so zabeležili šesto zmago v zadnjih sedmih nastopih v ligi Aba. Pred domačimi gledalci so po hudem boju premagali beograjski FMP, ki se je v začetku sezone izkazal za eno boljših ekip v ligi.</b>
      </p>
      <figure>
        <img src="https://static.primorske.si/foto/highres/sport/721062_f271kosarka_prim_fmp26t.jpg"/>
        <figcaption>Eden od protinapadov Koprčanov (v rumenih dresih), žogo vodi Alen Hodžić. Foto: Tomaž Primožič/FPA</figcaption>
      </figure>
      <p><b>KOPER</b> &gt; Če bi znali ohraniti dvomestno prednost, ki so si jo prvič priigrali v 15. minuti (33:23), bi se Koprčani lahko izognili izenačeni končnici. Na začetku drugega polčasa so imeli celo 16 točk prednosti (53:37), v 27. minuti pa so vodili s 63:48. A potem je FMP krenil na vse ali nič in z delnim izidom 11:0 znižal zaostanek na 63:59. Vseeno je Koper Primorska ohranil prednost, ko pa je kapetan <b>Alen Hodžić</b> dobro minuto pred koncem zadel trojko za 82:75, je kazalo, da je zmagovalec odločen.</p>
      <blockquote><b>Koper Primorska : FMP 86:81</b> <br/>Dvorana Bonifika, gledalcev 1500 sodniki: Belošević (Srbija), Koljenšić, Dragojević (oba Črna gora); četrtine - 24:19, 23:18, 16:20, 23:24.<br/>Koper Primorska: Holt 11 (1:1), Harris 20 (6:6), Lazić 7 (2:2), Marinković 4 (2:2), Hodžić 10 (2:1), Jagodić Kuridža 18 (6:6), Dimec 10, Šiško 6 (2:2). Trener: Jurica Golemac. <br/>FMP: Reath 2, Uskoković 9 (2:2), Jeremić 12 (2:1), Pot 2 (4:2), Radanov 16 (7:7), Radovanović 5 (1:1), Tejić 3 (6:33), Ulubay 13, Đorđević 19 (2:1). Trener: Vladimir Jovanović. <br/>Osebne napake: Koper 24, FMP 21; prosti meti: Koper 23:20, FMP 24:16; trojke: Koper 20:10 (Hodžić 3, Jagodić-Kuridža, Holt, Harris po 2, Lazić 1), FMP 25:9; skoki: Koper 24, FMP 27.</blockquote>
      <p>Toda gostje se niso vdali. <b>Marko Jeremić</b> je spet vzbudil upanje Beograjčanov z na hitro zadetima dvema trojkama in svoje moštvo 16 sekund pred koncem približal na zgolj točko zaostanka. Koprska klop je vzela minuto odmora, potem pa je nešportna osebna napaka <b>Marka Radovanovića</b> tehtnico dokončno prevesila na domačo stran. Branilec <b>Marko Jagodić Kuridža</b> je zadel oba prosta meta, za njim pa je po taktični osebni napaki gostov s črte prostih metov natančno metal še <b>Lance Harris </b>in tekma je bila odločena. Oba sta bila tudi najboljša posameznika Kopra. Jagodić-Kuridža (18 točk, 7 skokov, 7 podaj) blesti že vso sezono, sledi mu Harris (20 točk),</p>
      <blockquote><b>Jurica Golemac, trener Kopra Primorske<br/></b>“Zmaga z nekoliko slabšo igro kaže, da ima ekipa značaj in zmagovalno mentaliteto.”</blockquote>
      <p>“FMP je spet potrdil, da je odlična ekipa. Naredili smo veliko napak, zato moramo biti zadovoljni z zmago. Vendar pa bo analiza tekme gotovo pokazala, da na tak način ne moremo zmagovati. Zmaga z nekoliko slabšo igro kaže, da ima ekipa značaj in zmagovalno mentaliteto,” je po tekmi povedal trener domače ekipe <b>Jurica Golemac</b>.</p>
      <p>Trener gostov <b>Vladimir Jovanović</b> je dodal: “Pričakovali smo težko tekmo. Vedeli smo, da je Primorska dobra ekipa, še posebej na svojem igrišču. Igra čvrsto, mogoče celo najbolj v ligi. Mi smo igrali premehko, zakaj pa bo pokazala analiza tekme. V drugem polčasu smo bili nekoliko bolj čvrsti, a smo naredili preveč napak, da bi lahko imeli na koncu tekme napad za zmago. Nešportna osebna napaka pred koncem srečanja je samo pokazatelj naše predstave. Sicer smo znova pokazali, da smo kakovostno moštvo, ki se lahko vrne v igro tudi, ko je nasprotnik razigran, ko meče za tri točke več kot petdesetodstotno.”</p>
      <p>FOTOGALERIJA: <a href="https://www.primorske.si/sport/koper-premagal-beograjski-fmp">Koper premagal beograjski FMP</a></p>
    </article>
  </body>
</html>