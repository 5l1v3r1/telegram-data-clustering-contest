<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/na-viborah-v-gonkonzi-peremagayut-opoziciyni-kandidati-330762_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T06:39:00+00:00"/>
    <meta property="og:title" content="На виборах в Гонконзі перемагають опозиційні кандидати"/>
    <meta property="og:description" content="У голосуванні взяли участь 2,9 мільйона осіб, явка склала 71%"/>
  </head>
  <body>
    <article>
      <h1>На виборах в Гонконзі перемагають опозиційні кандидати</h1>
      <h2>У голосуванні взяли участь 2,9 мільйона осіб, явка склала 71%</h2>
      <address>
        <time datetime="2019-11-25T06:39:00+00:00">25 Nov 2019, 06:39</time>
      </address>
      <p>Майже 3 мільйони гонконгців проголосували на виборах в окружні ради в неділю, що стало рекордним явищем, що дає мирний, але переконливий сигнал про те, що вони вимагають права голосу в політиці свого <a href="https://dt.ua/WORLD/palata-predstavnikiv-ssha-i-senat-priynyali-zakonoproekt-na-pidtrimku-demonstrantiv-u-gonkongu-330450_.html"><b>міста, охопленого протестом</b></a>.</p>
      <p>На місцевих виборах в районні ради Гонконгу з великим відривом перемагають опозиційні кандидати з продемократичного руху.</p>
      <p>Про це повідомляє <a href="https://www.scmp.com/news/hong-kong/politics/article/3039142/hong-kongs-district-council-elections-traditionally-handle">South China Morning Post</a>.</p>
      <p>Pа останніми даними, перемогу у своїх округах здобув 201 опозиційний кандидат проти лише 28 кандидатів, які підтримують Пекін. Ще 12 кандидатів вважаються незалежними, результати щодо ще 211 місць в районних радах поки невідомі.</p>
      <p>У голосуванні взяли участь 2,9 мільйона людей, явка склала 71%. У 2015 році явка була значно нижчою — 47%.</p>
      <p>Продемократичні протестувальники, які вже шостий місяць влаштовують акції у Гонконгу, хочуть надіслати цим голосуванням сигнал Пекіну зі своїми вимогами демократичних змін, тоді як пропекінські кандидати закликали підтримати їх і продемонструвати "втому" від нескінченних акцій протесту і безладів.</p>
      <p>Попри те, що з кінця минулого тижня протистояння між демонстрантами й гонконзькою поліцією загострилося, вибори відбулися у спокійній атмосфері.</p>
      <p>На місцевих виборах Гонконг обирає 452 членів районних рад із понад 1000 кандидатів. Вони не мають реальних повноважень, а займаються переважно консультуванням уряду Гонконгу з питань, що впливають на добробут громадян автономії.</p>
      <p>Утім ці вибори відрізняються від попередніх, <a href="https://www.bbc.com/news/world-asia-china-50531408">пише</a> ВВС: вони відбуваються на тлі протестів проти згортання автономії Гонконгу з боку материкового Китаю, що тривають вже шостий місяць. Тому голосування сприймають також як і вотум довіри чинному пропекінському уряду на чолі з Кері Лем.</p>
      <p>Крім того, згідно з виборчою системою Гонконгу, 117 обраних районних представників будуть засідати в складі комітету з 1200 людей, які обирають главу уряду Гонконгу. Таким чином, перемога більшості представників, що підтримують протести, може вплинути й на виконавчу владу автономного регіону Китаю.</p>
      <p>Протести в Гонконзі — автономному регіоні Китаю — тривають уже 25-ий тиждень. Приводом стала прийнята поправка до закону, яка б дозволила екстрадувати людей з Гонконгу до материкового Китаю. Очільниця території Керрі Лем 23 жовтня виконала свою обіцянку відкликати поправку, проте протести це не зупинило.</p>
      <p>Згодом протестувальники почали вимагати демократичних реформ, зокрема загального виборчого права, розслідування випадків насильства силовиків над протестувальниками та відставки самої Лем.</p>
      <p>Протести в Гонконзі спалахнули в середині червня, <b><a href="https://dt.ua/WORLD/bilshe-milyona-lyudey-viyshli-na-marsh-protestu-v-gonkonzi-scho-vidbuvayetsya-314387_.html">у найбільшій акції протесту брали участь майже два мільйони людей</a></b>. Жителі Гонконгу виступали проти прийняття закону про екстрадицію підозрюваних у порушенні закону осіб до материкового Китаю, вважаючи, що він може бути використаний для передачі в руки китайського правосуддя дисидентів і несправедливо переслідуваних людей.</p>
      <p>Під час однієї з акцій <b><a href="https://dt.ua/WORLD/protestuvalniki-v-gonkonzi-uvirvalisya-do-parlamentu-i-zumili-napolyagti-na-svoyemu-316282_.html">протестувальники прорвалися до будівлі парламенту</a></b>. Вони захопили залу засідань і вивісили британський колоніальний прапор, після чого влада відкликала законопроєкт і вибачилася перед людьми.</p>
      <p><b><a href="https://dt.ua/WORLD/glava-gonkongu-zayavila-pro-smert-skandalnogo-zakonoproektu-pro-ekstradiciyu-316855_.html">Уряд відмовився від ратифікації проєкту закону</a></b>, проте тепер демонстранти вимагають розгляду справи про жорстокість поліції, демократичних реформ і відставки голови китайської адміністрації Керрі Лем.</p>
      <p>Детальніше про ситуацію в Гонконзі читайте в статтях Наталії Бутирської "<b><a href="https://dt.ua/international/borotba-nesumisnostey-324149_.html">Боротьба несумісностей</a></b>" і <a href="https://dt.ua/international/kitayskiy-drakon-obpiksya-na-gonkongu-328204_.html"><b>"Китайський дракон обпікся на Гонконгу"</b></a> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cHM6Ly9ocm9tYWRza2UudWE=">Громадське телебачення</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>