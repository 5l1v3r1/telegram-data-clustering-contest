<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/milletvekili-ailelerine-de-ucretsiz-saglik-hizmeti-257795h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T06:45:00+00:00"/>
    <meta property="og:title" content="Milletvekili ailelerine de ücretsiz sağlık hizmeti!"/>
    <meta property="og:description" content="Milletvekillerinin bakmakla yükümlü olmadığı anne ve babaları ile 25 yaşından büyük bekar kız çocukları da ücretsiz sağlık hizmetinden yararlanacak."/>
  </head>
  <body>
    <article>
      <h1>Milletvekili ailelerine de ücretsiz sağlık hizmeti!</h1>
      <address><time datetime="2019-11-25T06:45:00+00:00">25 Nov 2019, 06:45</time> by <a rel="author">Yeni Çağ Gazetesi</a></address>
      <p>
        <b>Milletvekillerinin bakmakla yükümlü olmadığı anne ve babaları ile 25 yaşından büyük bekar kız çocukları da ücretsiz sağlık hizmetinden yararlanacak.</b>
      </p>
      <p>AKP'li milletvekilleri tarafından hazırlanan bir kanun teklifi ile milletvekillerinin bakmakla yükümlü olmadığı ve muhtaç durumda bulunmayan anne ve babaları ile 25 yaşından büyük bekar kız çocuklarına da, ücretsiz sağlık hizmeti geliyor. </p>
      <p>Sözcü'den Erdoğan Süzer'in haberine göre; düzenlemeden mevcut milletvekilleri ile 3 bin 500 eski vekil ve yüksek yargı mensuplarının anne baba ve 25 yaşından büyük bekar kız çocukları yararlanacak.</p>
      <p>Eski ve yeni milletvekilleri yakınlarıyla birlikte 14 bin kişiye ulaşıyor.</p>
      <p>Milletvekillerine ücretsiz sağlık hizmeti konusunda yeni ayrıcalık getirecek olan düzenleme TBMM İçişleri Komisyonu'ndan geçerek Genel Kurul gündemine gelen Jandarma, Sahil Güvenlik ve göçmenlerle ilgili kanun teklifinin arasına sıkıştırıldı.</p>
      <p>Teklifin 51. maddesiyle milletvekillerinin ödenek, yolluk ve emekliliklerini düzenleyen 3671 sayılı kanunun 4'üncü maddesine dayanılarak TBMM Başkanlık Divanı'na yönetmelik çıkarma yetkisi veriyor.</p>
      <p>Halen eski ve yeni milletvekilleri ile bakmakla yükümlü oldukları aile fertlerinin tüm tedavi masrafları TBMM tarafından karşılanıyor. Ancak anne, baba ve 25 yaşından büyük bekar kız çocukları için ‘Muhtaç olma şartı' aranıyor.</p>
      <p>
        <b>VEKİL BEYANI YETERLİ</b>
      </p>
      <p>Teklifi hazırlayan AKP Antalya Milletvekili Kemal Çelik, getirilmek istenen yeni düzenlemeyi şöyle anlattı: “Milletvekilinin eşi ile anne ve babasının vekil üzerinden tedavi hakkından yararlanabilmesi için bakmakla yükümlü olma şartı var.</p>
      <p>Ancak uygulamada milletvekilinin eşi ile anne ve babasının muhtaçlık belgesi yerine vekilin beyanı üzerine bakmakla yükümlülük şartına bakılmaksızın, sağlık hakkından yararlandırılması kabul edilmiş ve bu durum Meclis iç denetim raporlarında kanuna aykırı olarak değerlendirilmiştir.</p>
      <p>
        <b>ENGELLİ ÇOCUKLARI DA KAPSAYACAK</b>
      </p>
      <p>Bazı milletvekillerinden bekar ve Sosyal Güvenlik Kurumu'na bağlı olmayan ancak 25 yaşını doldurmuş kız çocuklarına yapılan tedavi giderlerinin yaştan dolayı geri ödemek zorunda kaldığı yönünde şikayetler aldıklarını dile getiren AKP milletvekili Kemal Çelik, Yeni düzenleme özellikle bekâr kız ve engelli çocuklar açısından da önemli olacak” ifadelerini kullandı.</p>
    </article>
  </body>
</html>