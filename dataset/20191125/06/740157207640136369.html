<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/spalarnia-odpadow-na-slasku-kto-za-kto-przeciw,135190.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T06:01:00+00:00"/>
    <meta property="og:title" content="Spalarnia odpadów na Śląsku. Kto za, kto przeciw?"/>
    <meta property="og:description" content="Zgromadzenie Górnośląsko-Zagłębiowskiej Metropolii wyraziło wolę budowy spalarni odpadów. Uchwała ma charakter intencyjny i daje &quot;zielone światło&quot; zarządowi Metropolii, by mógł podejmować działania zmierzające do utworzenia na terenie GZM instalacji termicznego przetwarzania odpadów. Od intencji do realizacji jednak daleka droga."/>
  </head>
  <body>
    <article>
      <h1>Spalarnia odpadów na Śląsku. Kto za, kto przeciw?</h1>
      <address><time datetime="2019-11-25T06:01:00+00:00">25 Nov 2019, 06:01</time> by <a rel="author">Piotr Toborek  </a></address>
      <h4>Zgromadzenie Górnośląsko-Zagłębiowskiej Metropolii wyraziło wolę budowy spalarni odpadów. Uchwała ma charakter intencyjny i daje "zielone światło" zarządowi Metropolii, by mógł podejmować działania zmierzające do utworzenia na terenie GZM instalacji termicznego przetwarzania odpadów. Od intencji do realizacji jednak daleka droga.</h4>
      <hr/>
      <ul>
        <li>
          <b>Ostatnio wobec problemów z pozbyciem się frakcji energetycznej odpadów samorządy przychylniej patrzą na spalarnie.</b>
        </li>
        <li>
          <b>Trudno jednak przekonać mieszkańców, aby zaakceptowali ich budowę w sąsiedztwie.</b>
        </li>
        <li>
          <b>Eksperci wskazują także, że inwestowanie w spalarnie odwleka wprowadzenie gospodarki obiegu zamkniętego.</b>
        </li>
      </ul>
      <p>Od kilku lat spalarnie są na cenzurowanym, szczególnie te duże. Nawet firmy zainteresowane inwestowaniem w tego typu instalacje podkreślają, że czas wielkich spalarni już minął, przekonując jednocześnie, że ciągle jest na rynku miejsce na małe spalarnie odpadów, które spalałyby odpady resztkowe na miejscu ich powstania i dostarczały ciepło do lokalnej sieci.</p>
      <p><a href="https://www.portalsamorzadowy.pl/gospodarka-komunalna/w-gornoslasko-zaglebiowskiej-metropolii-moze-powstac-spalarnia-odpadow,134856.html">GZM chce dużej spalarni. Mówi się (choć dodajmy, że na razie pomysł jest na wstępnym etapie i nie ma jeszcze ostatecznych założeń) o 400 tysiącach ton, które miałaby spalić rocznie.</a> Spalarnia w Krakowie spaliła w 2018 r. ponad 200 tysięcy ton.</p>
      <p>Czytaj: <a href="https://www.portalsamorzadowy.pl/gospodarka-komunalna/spalarniowa-pulapka-prezydent-chce-rozmawiac-z-jackiem-sasinem,135171.html">Spalarniowa pułapka. Prezydent chce rozmawiać z Jackiem Sasinem</a></p>
      <p>Pomysł wzbudził kontrowersje. Trudno się dziwić, spalanie śmieci nie kojarzy się dziś dobrze. Mieszkańcy słysząc o kłopotach, jakie niesie za sobą życie obok instalacji, które z założenia miały być ekologiczne i nieuciążliwe, protestują już nawet przeciwko budowie PSZOK-ów, a co tu mówić o wielkiej spalarni. Tym bardziej na Śląsku.</p>
      <p>Samorządy są jednak zdeterminowane i nie powstrzymuje ich nawet obawa przez protestami mieszkańców oraz gwarantowana, zmasowana krytyka ze strony lokalnej opozycji. Po drugiej stronie wagi władze lokalne kładą rozwiązanie problemu zagospodarowania odpadów komunalnych, z którymi nie mogą się uporać. Spalarnia wydaje się najprostszym i najskuteczniejszym rozwiązaniem. Czy mają rację? Zdania są podzielone.</p>
      <h3>Zażegnać kryzys</h3>
      <p>Tomasz Uciński, prezes Krajowej Izby Gospodarki Odpadami, widzi w budowie spalarni rozwiązanie kryzysu nadmiaru odpadów, których nie można poddawać składowaniu:</p>
      <p>- Odpady nas zasypują i tak jest w całym kraju, także na Śląsku. Przy zakazie składowania mamy część odpadów, z którymi nie ma co zrobić, mowa o odpadach resztkowych i części surowców, które po poddaniu kilkakrotnie recyklingowi nie nadają się do dalszego użycia.</p>
      <p>Jak podkreśla stanowczo szef KIGO, nikt nie mówi o spalaniu jako rozwiązaniu docelowym:</p>
      <p>- Jesteśmy w Unii, wiemy, że mamy osiągnąć poziomy recyklingu, że mamy wprowadzać gospodarkę obiegową, ale jest część odpadów, z którą nie ma co zrobić. Do czasu aż nie opracujemy lepszych technologii, spalanie pozostaje najlepszym rozwiązaniem, ale oczywiście spalanie z odzyskiem ciepła, które można wykorzystać do ogrzewania.</p>
      <p>Jak podkreśla prezes Uciński, samą budową spalarni kłopotów nie rozwiążemy, to musi być system, w który te spalarnie-ciepłownie są wpisane.</p>
      <p>- Samorządy widzą nadzieję w przeróbce cieplnej, bo zostały same z masą opakowań, na których zarabia przemysł, a którymi muszą się zajmować gminy. Dlatego trzeba w końcu sprawić, żeby wprowadzający na rynek opakowania wzięli za nie odpowiedzialność, a to poskutkuje tym, że tych opakowań i tym samym śmieci będzie mniej. Regulacje prawne zmuszą wszystkich do szukania nowych rozwiązań - dodaje.</p>
      <h3>Gdzie budować?</h3>
      <p>Wojewódzki plan gospodarki odpadami na lata 2014-2022 przewiduje dla województwa śląskiego budowę spalarni w Częstochowie, w Jastrzębiu-Zdroju, a także w obrębie GZM: w Gliwicach, Zabrzu, Chorzowie, Katowicach oraz dwóch w Rudzie Śląskiej.</p>
      <p>- Przez parę lat gminy próbowały taką instalację wybudować, ale żadna nie miała pieniędzy na wkład własny - mówi wiceprezydent Rudy Śląskiej Krzysztof Mejer.</p>
      <p>- Dziś mamy metropolię z dużym budżetem, która jest w stanie taką spalarnię postawić. Moim zdaniem powinniśmy ją wybudować jako Metropolia, bo wtedy mamy wpływ na cenę. Na razie jednak nie ma decyzji, czy to będzie inwestycja samorządowa, prywatna czy np. w PPP.</p>
      <p>Paweł Głuszyński zajmujący się spalarniami w Towarzystwie na rzecz Ziemi spytany, jakie są szanse na budowę spalarni na Śląsku, mówi: - W tej chwili, po ostatniej nowelizacji ustaw, nie ma określonych kryteriów, na podstawie których będą przyznawane ministerialne zgody na budowę tego typu instalacji. Wydaje się, że jeżeli nastąpi taka sytuacja, że będzie więcej propozycji budowy, niż wynika to z wytycznych, które pozwalają poddać spalaniu maksymalnie 30 procent masy całkowitej odpadów, pewnie zielone światło dostaną te, które mają już jakieś zgody, czy to środowiskowe, czy pozwolenie na budowę.</p>
      <p>Dzisiaj przepisy mówią, że jeśli w ciągu dwóch lat wokół inwestycji wpisanej na listę WPGO nie dzieje się nic, to jest ona wykreślana z listy potencjalnych przedsięwzięć.</p>
      <p>Andrzej Gawłowski, dyrektor ds. rozwoju biznesu w spółce doradczej ACG, spytany o budowę spalarni na Śląsku, mówi:</p>
      <p> - Prawo się bardzo mocno skomplikowało, zwłaszcza po nowelizacji ustawy o czystości i porządku w gminach, dzisiaj wprowadzenie tych zasad w życie przez samorządy jest bardzo złożone i nieprzewidywalne. Jak zauważa, każdy samorząd ma zupełnie inną sytuację i trudno wiarygodnie wyrokować bez dokładnej analizy konkretnej sytuacji.</p>
      <p>- Spalarnie rzeczywiście jawią się samorządom jako łatwy sposób na załatwienie problemu, no bo to jest jedna inwestycja, duży strumień i kłopot z głowy. To jest oczywiście bardzo krótkowzroczny punkt widzenia problemu i przejaw niechęci do zmierzania się z wyzwaniami gospodarki odpadami - podkreśla Gawłowski.</p>
      <p>Jak ostrzega, budowa spalarni „zabetonuje” rynek odpadów na 25-30 lat (na tyle określa się żywotność tego typu inwestycji).</p>
      <p>- Cały czas nie ma pewności inwestowania w gospodarce odpadami, zarówno jeśli chodzi o odbiór i przetwarzanie, jak i recykling. Niby mają być środki na rozwój recyklingu, ale kto podejmie się inwestycji, jak my nie wiemy, co będzie już nie za lat 10, ale nawet za rok czy dwa. Właśnie nieprzewidywalność sytuacji jest tutaj podstawowym hamulcem do podejmowania takich decyzji jak budowa - szczególnie dużej - spalarni, co pociąga za sobą miliardowe koszty.</p>
      <h3>Ekologia</h3>
      <p>GZM promując swoją ideę budowy spalarni, podkreśla jej ekologiczność i wpływ na zmniejszenie emisji do powietrza.</p>
      <p>Paweł Głuszyński zwraca jednak uwagę, że mówienie o zmniejszeniu emisji dzięki wykorzystywaniu odpadów do wytwarzania ciepła jest nadinterpretacją faktów: - Przy żadnej tego typu inwestycji realizowanej do tej pory nie podłączono do sieci dzięki ciepłu ze spalarni nowych domów, nie zlikwidowano dzięki temu starych pieców. Przy budowie spalarni następuje jedynie zastąpienie jednego źródła ciepła innym, wtłacza się je do tej sieci, która już istnieje, co sprawia, że nie ma tu efektu antysmogowego, o którym tyle się mówi.</p>
      <p>Nasz rozmówca przypomina także, że przy spalaniu powstają nie tylko gazy, ale i popioły. W zależności od technologii i jakości spalanego odpadu ilość popiołów może sięgać nawet 30 procent masy spalonych opadów.</p>
      <p>- Nawet jeśli będzie to 20 procent, to spalając 400 tysięcy ton, mamy 80 tysięcy ton popiołów, z którymi też coś trzeba zrobić. Na to pomysłu nie widać, chyba że znów chcemy wrócić do praktyk zasypywania nimi wyrobisk pokopalnianych, ale chyba nie o to nam chodzi? - pyta retorycznie.</p>
      <p>Przedstawiciel Towarzystwa na rzecz Ziemi podkreśla, że projekt budowy spalarni na Śląsku zapewne spotka się z protestami mieszkańców. Już dzisiaj pod informacjami, że taka inwestycja mogłaby powstać np. w Rudzie Śląskiej, można przeczytać opinie stwierdzające, że "skoro ma służyć całej metropolii, to dlaczego ma być u nas, niech będzie w Katowicach".</p>
      <p>- Nikt nie chce mieszkać w pobliżu spalarni i nikt się nie da przekonać, że z komina spalarni leci czyste powietrze, mieszkańcy Rudy Śląskiej przez kilka lat protestowali przeciwko budowie spalarni - dodaje nasz rozmówca.</p>
      <p>Andrzej Gawłowski dodaje, że jeżeli ktoś twierdzi, że spalanie jest zgodne z ideą gospodarki o obiegu zamkniętym albo jest rozwiązaniem wskazywanym przez UE, to pozostaje w bardzo głębokim błędzie, bo jest wręcz przeciwnie.</p>
      <p>- Na hasło, że spalanie domyka proces obiegowy, odpowiedzieć można tyle, że zawsze będzie pewien strumień odpadów, z którym nie wiemy, co zrobić. Według różnych szacunków ten strumień w odpadach komunalnych to jest 8-12 procent i są to odpady resztkowe. Nie mylmy jednak tego z tym, co mamy dzisiaj w tzw. piątym pojemniku, bo tam nie są odpady resztkowe, tylko zmieszane, gdzie jest jeszcze wiele do odzyskania - podkreśla.</p>
      <h3>Koszty</h3>
      <p>Trzeba pamiętać, że do tej pory spalarnie były budowane z ogromnymi dotacjami europejskimi, teraz takiego wsparcia nie będzie. Komisja Europejska nie tylko odcięła dotacje na inwestycje w spalarnie i instalacje MBP, ale zapowiada wręcz „opodatkowanie” przeróbki cieplnej.</p>
      <p>Ile może kosztować spalarnia na Śląsku? GZM mówi o 600 milionach W ubiegłym roku koszt budowy spalarni w Gdańsku szacowano jednak na 644 miliony złotych, a ma ona mieć moc 180 tys. ton. Spalarnia na Śląsku ma być większa, do tego koszty materiałów i pracy stale rosną.</p>
      <p>Spytany o wielkie koszty budowy spalarni, Tomasz Uciński mówi: - Myślę, że dzisiaj przeszliśmy już na ten etap, gdzie wszyscy wiedzą, że poradzenie sobie z odpadami musi kosztować; poziom, że składujemy odpady, bo to jest najtańsze, mamy już za sobą.</p>
      <p>Zdaniem Andrzeja Gawłowskiego, jeśli brać pod uwagę koszty tego typu inwestycji, ryzyko jest ogromne, może się okazać, że za chwilę samorządy, które zainwestują wielkie pieniądze, zostaną z ręką wiadomo gdzie.</p>
      <p>- Niektórzy twierdzą, że spalanie to właśnie gwarancja utrzymanie stałych cen. Trzeba jednak pamiętać, że aby spalarnia mogła utrzymać takie koszty jak na początku, musi mieć zapewniony strumień odpadów przez cały okres żywotności, czyli przez ok. 30 lat. Konia z rzędem temu, kto dzisiaj jest w stanie zagwarantować, że przez cały ten okres będzie dostępna stała ilość odpadów do spalania - tłumaczy</p>
      <p>Temat budowy „śląskiej” dużej spalarni wydaje się nierealny także z powodu polityki resortu środowiska i Unii Europejskiej. Wiceminister Sławomir Mazurek wielokrotnie podkreślał, że wobec przyjęcia przez Polskę filozofii gospodarki o obiegu zamkniętym nie widać miejsca dla budowy kolejnych spalarni.</p>
      <p>Z kolei przykład Gdańska pokazuje, że nawet z unijnym dofinansowaniem budowa takiej instalacji nie jest prostym przedsięwzięciem. Inwestycja się opóźnia z powodu oprotestowanego przetargu. Strony odwołują się do KIO i Sądu Okręgowego. Do myślenia daje także casus Rzeszowa, gdzie spalarnie zbudowała PGE. Mimo że to spółka Skarbu Państwa, samorząd został postawiony pod ścianą: albo płaci więcej, albo instalacja odbierze śmieci od innych. Z budową spalarni nie może sobie poradzić także Warszawa. Oferty zaproponowane w przetargach okazały się „kosmicznie” wysokie.</p>
      <h3>Co jeśli nie spalarnie?</h3>
      <p>- Są konkretne rozwiązania - przekonuje Andrzej Gawłowski. I proponuje pakiet zawierający natychmiastowe zniesienie zakazu składowania odpadów energetycznych - bo - jak mówi - odpady nie dzielą się na palne i niepalne, tylko na plastik, szkło, metale itd. Drugi punkt to zamrożenie lub - jeśli to możliwie - obniżenie opłaty marszałkowskiej za składowanie odpadów i po trzecie obłożenie spalania odpadów taką samą opłatą jak za ich składowanie.</p>
      <p>- To są ruchy, które można wykonać najszybciej. My ciągle dyskutujemy, ciągle mówimy o napisaniu ustawy od nowa, a nadal naprawiamy system po kawałku, co nie przynosi efektów, bo po kawałku to można zjeść tort, a nie stworzyć spójny i sprawny system - dodaje.</p>
      <p>Gawłowski zauważa także:</p>
      <p>- Wielu zwolenników spalania mówi, że gospodarka obiegowa to odległa przyszłość i na razie na nią nie jesteśmy gotowi, tymczasem jesteśmy w takiej sytuacji, że musimy te odważne kroki wykonać, a nie znów odkładać to na kolejne 25 czy 30 lat, bo bez radykalnych zmian niczego w tej rzeczywistości nie zmienimy, a ta rzeczywistość skrzeczy.</p>
      <p>Także zdaniem Pawła Głuszyńskiego dyskusja o problemie odpadów zmierza w złym kierunku: - Najgorsze jest to, że nie rozmawiamy o tym, jak ograniczyć problem u źródła, jakie wprowadzić rozwiązania, by zmienić sytuację, ale szukamy rozwiązań doraźnych, a takim jest spalanie. Nawet jak spalimy dzisiaj część z tego, co zalega, to jeśli niczego nie zrobimy u źródła problemu, sytuacja się nie poprawi. Wydamy ogromne pieniądze i będziemy w tym samym miejscu.</p>
    </article>
  </body>
</html>