<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/emekli-sgk/eyt-sosyal-guvenlik-sisteminin-intihari-olur-h543980.html"/>
    <meta property="og:site_name" content="KamuAjans"/>
    <meta property="article:published_time" content="2019-11-25T06:23:38+00:00"/>
    <meta property="og:title" content="EYT, Sosyal Güvenlik Sisteminin İntiharı Olur"/>
    <meta property="og:description" content="İTO Başkanı Şekip Avdagiç, Türkiye'deki emeklilik yaşının OECD ülkeleri arasında en erken uygulandığını söyledi. Avdagiç Emeklilikte Yaşa Takılanlar'a (EYT) ilişkin de &quot;Bu Türk sosyal güvenlik sisteminin intiharı olur&quot; dedi."/>
  </head>
  <body>
    <article>
      <h1>EYT, Sosyal Güvenlik Sisteminin İntiharı Olur</h1>
      <address><time datetime="2019-11-25T06:23:38+00:00">25 Nov 2019, 06:23</time> by <a rel="author">KamuAjans</a></address>
      <p>
        <b>İTO Başkanı Şekip Avdagiç, Türkiye'deki emeklilik yaşının OECD ülkeleri arasında en erken uygulandığını söyledi. Avdagiç Emeklilikte Yaşa Takılanlar'a (EYT) ilişkin de "Bu Türk sosyal güvenlik sisteminin intiharı olur" dedi.</b>
      </p>
      <p>İstanbul Ticaret Odası (İTO) Başkanı Şekip Avdagiç, ekonomi gündemine dair açıklamalarda bulundu. Emeklilikte Yaşa Takılanlar'a (<a href="http://www.kamuajans.com/haberleri/eyt">EYT</a>) ilişkin hükümetin politikasını doğru bulduğunu dile getiren Avdagiç, "EYT, kazanılmış hak olarak görünüyor ama asla böyle bir şey yok. Erken yaşta emeklilik, Türk sosyal güvenlik sisteminin intiharı olur. Gününü dolduran sanki hemen emekli olması gerekiyor gibi bir algı var. Bunun doğru olmadığı açık. Türkiye'de emekli olmanın şartları var. Bu şartlar da bugün ortaya çıkmadı, 10-15 yıl önce bu düzenlemeler yapıldı. Herkesin de bu düzenlemelere tabi olması gerek" dedi. Emeklik yaşı olarak Türkiye'nin dünyada iyi bir konumda bulunduğunu söyleyen Avdagiç "Bugün Türkiye, kadınlarda 58, erkeklerde 60 yaş ile OECD'de en erken emeklilik yaşının uygulandığı ülke. Sistemin sürdürülebilirliği, iş hayatının verimliliği adına dünyada standartlar daha katı. Biz ülke olarak çok daha makul nitelendirilebilecek seviyelerdeyiz. Ama bu seviyelerin gelecekte de korunabilmesi için bugün herkesin ortaya konulan düzenlemelere saygı göstermesi şart" açıklaması yaptı.<br/><br/>2020 DAHA İYİ GEÇECEK<br/><br/>Şekib Avdagiç, 2020 yılının iş dünyası için çok daha iyi geçeceğini belirterek "Konut satışları ile ilgili oluşturulmaya çalışılan olumsuz bir hava var. Son 20 aylık konut satış grafiğine göre, Ekim 2019'da bu süreçteki en iyi 2. ay satış rakamları gerçekleşti. Faizlerin yükseliş trendinde olduğu dönemde ipotekli konut satışları neredeyse sıfırlanmıştı ancak faizlerin yeniden düştüğü ve enflasyonun dengelendiği bu süreçte tablonun değiştiğini görüyoruz. Talep yeniden canlanıyor ve bu da fiyatlara yukarı yönlü yansımaya başladı. ÖTV indirimi ile birlikte otomobil satışlarında da bir hareketlenme görüldü. Bu bize hükümetin adımlarının ne kadar tutarlı olduğunu gösteriyor" dedi. Tüketiciler bir süredir talepleri erteliyordu. İç piyasada bu taleplerin yakın zamanda satışa dönüşmesiyle 2020'nin iş dünyası için çok daha iyi geçeceğini söyleyebiliriz" dedi.<br/><br/>Büyümede yukarı yönlü revizyon gelecektir<br/><br/>Yeni Ekonomi Programı'ndaki (YEP) hedeflerin objektifliği ve rasyonelliğinin de uluslararası kuruluşlarca tescillendiğini belirten Avdagiç, "Türk iş dünyası olarak hükümetin ortaya koyduğu, bu yıl için yüzde 0,5, 2020 ve 2021 içinse yüzde 5'lik büyüme tahminlerini yakalayacağımıza ilişkin şüphemiz yok. Çünkü hedefler mümkün, tutarlı ve gerçekleştirilebilir. Bu anlamda uluslararası kurum ve kuruluşlardan ilerleyen süreçte yeni revizyonlar geleceği kanaatindeyiz" diye konuştu.<br/><br/>'Ekonomi dostu iş kanununa ihtiyaç duyuyoruz'<br/><br/>İTO Başkanı Avdagiç, istihdam artışı için tek başına finansal desteklerin yeterli olmayacağını belirterek, şöyle konuştu: "Gelecek dönemde istihdamın artacağını öngörüyoruz. Hükümetimizin bu noktada istihdama dönük finansal desteklerinin çok önemli olduğunu düşünüyorum. Ancak daha önemlisi, biz iş dünyası olarak, 'işveren dostu' demiyorum, dikkatinizi çekerim, 'ekonomi dostu' iş kanununa ihtiyaç duyuyoruz. Mevcut kanundan dolayı Türkiye'de işveren, yeni istihdam sağlamakta çekingen davranıyor. Çünkü işveren, işçisiyle iş ilişkisinin bitmesinin ardından en az 5 yıl, bazı konularda ise 10 yıl boyunca bazı riskleri taşımaya devam ediyor. Dünyanın hiçbir yerinde böyle bir iş kanunu yok, böyle bir borçlar kanunu yok. Türkiye'de istihdam ile ilgili süreçlerin yürütülebilir bir noktaya gelmesi gerekiyor. Bizim rakiplerimizden Polonya, Romanya, Bulgaristan ve Çekya'da böyle bir iş kanunu yok. 2020'de bu konuda bir gelişme yaşanacağını ümit ediyoruz."<br/><br/>Star Gazetesi</p>
    </article>
  </body>
</html>