<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/pornooppror-mot-instagram/71855581"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T06:07:59+00:00"/>
    <meta property="og:title" content="Pornoopprør mot Instagram"/>
    <meta property="og:description" content="Raser mot bildedelingstjenesten."/>
  </head>
  <body>
    <article>
      <h1>Pornoopprør mot Instagram</h1>
      <h2>Raser mot bildedelingstjenesten.</h2>
      <address><time datetime="2019-11-25T06:07:59+00:00">25 Nov 2019, 06:07</time> by <a rel="author">Marcus Brenden</a></address>
      <p>Bildedelingstjenesten Instagram har i løpet av året slettet kontoene til et hundretall pornostjerner, skriver <a href="https://www.bbc.com/news/blogs-trending-50222380">BBC</a>.</p>
      <p>Det har fått en rekke profilerte pornosskuespillere til å se rødt - deriblant Alana Evans, som er president i gruppa «Adult Performers Actors Guild». Hun mener at pornoskuespillere får strengere behandling av Instagram enn «vanlige» kjendiser.</p>
      <p>
        <b>- Jeg burde kunne gjøre det samme som Sharon Stone eller andre verifiserte kontoer, men i realiteten hadde det bare sørget for at jeg ble sletta, sier hun til BBC.</b>
      </p>
      <p>Evans gruppe har samlet over 1300 pornoskuespillere, som hevder å ha fått Instagram-profilene sine slettet av bildedelingstjenestens moderatorer. De skal nemlig ha brutt Instagrams retningslinjer - til tross for at de ikke viser seksuell omgang eller nakenhet.</p>
      <p>
        <b>- Vi blir diskriminert fordi de ikke liker hva vi jobber med, sier Evans.</b>
      </p>
      <h3>Fjernet død kvinnes profil</h3>
      <p>Hun er nå blant dem som har markert seg sterkest i kampen mot det hun mener er grunnløse utkastelser av pornoskuespillere fra Instagram.</p>
      <p>Kampanjen hun har startet førte til et møte med Instagram i juni i år, hvor de blant annet diskuterte mulighetene for å få gjenopprettet slettede kontoer.</p>
      <figure>
        <img src="https://dbstatic.no/71855720.jpg?imageId=71855720&amp;x=0&amp;y=4.9792531120332&amp;cropw=100&amp;croph=62.551867219917&amp;width=643&amp;height=603"/>
        <figcaption><b>HARDT UT:</b> Alana Evans går hardt ut mot Instagram. Foto: NTB Scanpix Vis mer</figcaption>
      </figure>
      <p>Ifølge BBC skal samtalene imidlertid ha stoppet opp i sommer, og praksisen med å slette Instagram-kontoer har fortsatt.</p>
      <p>Det som fikk begeret til å renne over for Evans, var da sosiale medier-giganten slettet profilen til pornostjerna <a href="https://www.dagbladet.no/kjendis/pornostjerne-funnet-dod/71616450">Jessica Jaymes , som døde i midten av september.</a></p>
      <p>
        <b>- Da jeg så at Jessicas profil ble slettet, brast hjertet mitt. Det var dråpen, sier hun til BBC.</b>
      </p>
      <p>Jessica Jaymes profil ble seinere gjenopprettet, og har nå over 900 000 følgere.</p>
      <h3>Svertekampanje</h3>
      <p>Ifølge BBC føler flere av pornoskuespillerne seg utsatt for en svertekampanje, som skal ha blitt startet seint i 2018 med mål om å fjerne pornostjernenes profiler.</p>
      <p>
        <b>Pornoskuespilleren Ginger Banks var blant de første som opplevde å få profilen sin fjernet.</b>
      </p>
      <p>- Når du legger tid og innsats i å bygge en konto med over 300 000 følgere, bare for å oppleve at den blir slettet, føler man seg nedkjempet. Til og med om du følger reglene, blir kontoen din slettet. Det er frustrerende, sier hun til den britiske nyhetskanalen.</p>
      <figure>
        <img src="https://dbstatic.no/71855764.jpg?imageId=71855764&amp;x=0&amp;y=0&amp;cropw=98.162327718224&amp;croph=100&amp;width=641&amp;height=979"/>
        <figcaption><b>REAGERER:</b> Ginger Banks er blant de som reagerer mot Instagrams praksis. Foto: NTB Scanpix Vis mer</figcaption>
      </figure>
      <p>Hun mener også at det er en måte å marginalisere pornoskuespillere og prostituerte på, fordi sosiale medier ofte er deres eneste måte å markedsføre seg selv på.</p>
      <p>En representant for Facebook - som eier Instagram - hevder imidlertid at praksisen er i tråd med retningslinjene. Han sier til BBC at det er nødvendig med regler for nakenhet og seksualitet for å sikre at innholdet er passende - særlig for unge brukere.</p>
      <p>
        <b>-Vi vil ta grep dersom innhold som blir rapportert, er i strid med reglene. Vi gir folk muligheten til å anke beslutningen, og vil også gjenopprette innhold som vi har fjernet uten grunnlag, sier talspersonen til BBC.</b>
      </p>
    </article>
  </body>
</html>