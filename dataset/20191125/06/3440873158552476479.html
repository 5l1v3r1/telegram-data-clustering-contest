<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tengrinews.kz/show/ulkenderdn-batasyin-aldyik-tauekel-muslm-bolashak-jaryin-384870/"/>
    <meta property="og:site_name" content="Tengrinews.kz"/>
    <meta property="article:published_time" content="2019-11-25T06:10:59+00:00"/>
    <meta property="og:title" content="&quot;Үлкендердің батасын алдық&quot;. Тәуекел Мүсілім болашақ жарын көрсетті"/>
    <meta property="og:description" content="Актер Тәуекел Мүсілім болашақ жарына сырға салу рәсімін өткізді, - деп хабарлайды Tengrinews.kz тілшісі."/>
  </head>
  <body>
    <article>
      <h1>"Үлкендердің батасын алдық". Тәуекел Мүсілім болашақ жарын көрсетті</h1>
      <address> by <a rel="author" href="https://tengrinews.kz/newsauthor/367/" target="_blank">Сымбат Сатыбалдина</a></address>
      <p>Актер Тәуекел Мүсілім болашақ жарына сырға салу рәсімін өткізді, - деп хабарлайды <a href="https://kaz.tengrinews.kz/">Tengrinews.kz</a> тілшісі. </p>
      <p>Мүсілімнің болашақ жары - Махаббат Түктібаева. Ол - Қарағанды өңірінің тумасы. 24 жастағы ару Қарағанды мемлекеттік медицина университетінің студенті, болашақ дәрігер. Instagram желісінде қалыңдықтың 7 мыңға жуық фолловері бар.</p>
      <figure>
        <img src="https://tengrinews.kz/userdata/images/u333/resized/4342bfc1100031ae30cb8bbf9950630b.jpg"/>
        <figcaption>Махаббат Түктібаева © instagram.com/mahonti__</figcaption>
      </figure>
      <p>Айта кетейік, бұған дейін желіде Тәуекел Мүсілім мен болашақ жары Махаббат Түктібаеваның мешітте неке қидырған суреттері тарап кеткен еді. <a href="https://kaz.tengrinews.kz/">Tengrinews.kz</a> тілшісі олардың некесін қиған Алматы қаласы Орталық мешім наиб имамы Ермек Көкірекбаевпен байланысып, ақпаратты анықтап көрді. </p>
      <figure>
        <img src="https://tengrinews.kz/userdata/images/u367/resized/f2a47e503eaf8b4bb20bb994245efeae.jpg"/>
      </figure>
      <p>Имам Тәуекел Мүсілім Алматы қаласындағы Орталық мешітте некесін қидырғанын растады. </p>
      <p>"Иә, некесін қиғандары рас. Олардың некесін мен қидым. Нақты қай күні екені есімде жоқ. Бірақ ата-анасымен келіп, қыздың әке-шешесінің рұқсатын алып, қазақи жолмен мұсылманша некесін мешітте қиды", - деді Ермек Көкірекбаев.</p>
      <p>Ал күні кеше әнші Instagram желісіндегі парақшасында алдымен оқырмандарынан "көрімдік" сұрап, сосын болашақ жарының суретін жария еткен. </p>
      <figure>
        <img src="https://tengrinews.kz/userdata/images/u333/95085632a0dd5c8a8c82ba99a610c1c4.png"/>
        <figcaption>Тәуекел Мүсілім болашақ жары Махаббат Түктібаевамен © instagram.com/mussilim</figcaption>
      </figure>
      <p>Сырға салу рәсімінен суреттерді Мүсілімнің болашақ жары Махаббат та Instagram желісіндегі парақшасына жүктеген. </p>
      <figure>
        <img src="https://tengrinews.kz/userdata/images/u367/resized/933a9664c9a8f7f09eb253ef9a4049ee.jpg"/>
        <figcaption>Сырға салу рәсімі © instagram.com/mahonti__</figcaption>
      </figure>
      <p>Тәуекел Мүсілімді танымал тұлғалар да құттықтай бастаған. Күні кеше тележүргізуші Ләйлә Сұлтанқызы <a href="https://www.instagram.com/p/B5QsPtvFuMR/">Instagram</a> желісіндегі парақшасында Мүсілімді құттықтап, бақыт тіледі. </p>
      <p>"Оны көпшілік жақсы көреді, сері жігіттің эталонына балайды. Оның себебі, тек келбетінде емес, жан дүниесінің сұлулығында дер ем. Өзі де, сөзі де түзу, ісімен сыйлы. Əр іске жауапкершілікпен қарайды, артық сөйлемейді, үлкенге құрметі қандай. Анаңа рақмет, көрегендігің үшін, тәрбиең үшін. Жаңа ғана жағымды жаңалығыңды естіп, қуанып отырмын. Жақсы жігіт сендей-ақ болсын. Махаббат екеуіңді құттықтаймын! Бақытқа лайықсыңдар", - дейді Ләйлә Сұлтанқызы жазбасында. </p>
    </article>
  </body>
</html>