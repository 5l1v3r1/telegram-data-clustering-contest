<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146171/%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D8%A8%D9%87-%D8%A7%DB%8C%D8%B3%D8%AA%DA%AF%D8%A7%D9%87-%D8%A2%D8%AE%D8%B1-%D8%B1%D8%B3%DB%8C%D8%AF-%D9%BE%D8%B1%D8%AF%D8%A7%D8%AE%D8%AA-%D8%AD%D9%82%D9%88%D9%82-%D9%85%D8%B9%D9%84%D9%85%D8%A7%D9%86-%D8%A8%D8%B1%D8%A7%D8%B3%D8%A7%D8%B3-%D8%AA%D8%AC%D8%B1%D8%A8%D9%87-%D9%88-%D8%B4%D8%A7%DB%8C%D8%B3%D8%AA%DA%AF%DB%8C"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T06:38:16+00:00"/>
    <meta property="og:title" content="رتبه‌بندی به ایستگاه آخر رسید/پرداخت حقوق معلمان براساس تجربه و شایستگی"/>
    <meta property="og:description" content="به گزارش خبرنگار اجتماعی خبرگزاری تسنیم، رتبه‌بندی معلمان سرانجام پس از مدت‌ها انتظار و رفت‌وبرگشت به دولت، شب گذشته در هیئت دولت به تصویب نهایی رسید."/>
  </head>
  <body>
    <article>
      <h1>رتبه‌بندی به ایستگاه آخر رسید/پرداخت حقوق معلمان براساس تجربه و شایستگی</h1>
      <h2>رتبه‌بندی معلمان سرانجام به ایستگاه آخر رسید و از هفته آینده وراد فاز اجرا می‌شود که براین اساس معلمان در ۵ رتبه طبقه‌بندی می‌شوند و پرداخت حقوق براساس شایستگی و تجربه خواهد بود.</h2>
      <address>
        <time datetime="2019-11-25T06:38:16+00:00">25 Nov 2019, 06:38</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/02/04/1398020415422569017265124.jpg"/>
      </figure>
      <p>
        <a href="https://www.tasnimnews.com/fa/service/2/%D8%A7%D8%AC%D8%AA%D9%85%D8%A7%D8%B9%DB%8C">- اخبار اجتماعی -</a>
      </p>
      <p>به گزارش خبرنگار اجتماعی <a href="https://www.tasnimnews.com/">خبرگزاری تسنیم</a>، رتبه‌بندی معلمان سرانجام پس از مدت‌ها انتظار و رفت‌وبرگشت به دولت، شب گذشته در هیئت دولت به تصویب نهایی رسید.</p>
      <p>آنگونه که محسن حاجی‌میرزایی وزیر آموزش‌وپرورش گفته است، عملیات اجرای رتبه‌بندی معلمان از هفته آینده آغاز می‌شود و معلمان در 5 طبقه جای می‌گیرند و حقوق آنها متناسب با رتبه‌های تعیین شده از 200 تا 700 هزار تومان افزایش می‌یابد.</p>
      <p>دولت برای اجرای رتبه‌بندی معلمان در سال 98، دو هزار میلیارد تومان اعتبار اختصاص داده است، پیش از این برخی نمایندگان مجلس به ارسال لایحه رتبه‌بندی از دولت به مجلس و تصویب آن در قوه مقننه تأکید داشتند اما با تصویب رتبه‌بندی در هیئت دولت دیگر به مجلس ارسال نخواهد شد.</p>
      <p>مسئولان آموزش‌وپرورش معتقدند نیازی به ارسال لایحه رتبه‌بندی به مجلس نیست چرا که در جزء دو بند "الف" ماده 63 قانون برنامه ششم توسعه آمده ودولت موظف است، "نظام رتبه بندی معلمان و استقرار نظام پرداخت را براساس تخصص، شایستگی و عملکرد رقابتی مبتنی بر نظام رتبه‌بندی با تصویب مجلس در قالب بودجه سنواتی انجام دهد".این بند یکی از موارد شفاف قانون برنامه ششم توسعه است و تأکید دارد، تهیه نظام رتبه‌بندی با دولت و تصویب آن در قالب بودجه سنواتی با مجلس است.</p>
      <p>
        <b>رتبه‌بندی معلمان در 5 طبقه</b>
      </p>
      <p>علی الهیار ترکمن معاون برنامه‌ریزی و توسعه منابع وزارت آموزش‌وپرورش درباره فرایند آغاز اجرای رتبه‌بندی معلمان گفت:‌ رتبه‌بندی دارای 5 طبقه مشخص است که از حرفه‌ای تا عالی را دربرمی‌گیرد و فرهنگیان براساس سابقه خدمت، دوره‌های آموزشی، نمرات ارزشیابی و بررسی سه صلاحیت حرفه‌ای، عمومی و تخصصی که توسط کمیته‌هایی ارزشیابی شده است در این طبقات جای می‌گیرند و معلمانی که از دو سال به بالا سابقه کار دارند مشمول رتبه‌بندی می‌شوند.</p>
      <p>
        <a href="http://tn.ai/2146130">رتبه‌بندی معلمان از هفته آینده آغاز می‌شود</a>
        <a href="http://tn.ai/2146085">هیات دولت نظام رتبه بندی معلمان را تصویب کرد</a>
        <a href="http://tn.ai/2139730">صفر تا صد اجرای قطعی "رتبه‌بندی معلمان" از زبان معاون وزیر آموزش‌‌و‌پرورش</a>
      </p>
      <p>وی افزود: معلمان همچنین گواهینامه صلاحیت حرفه‌ای دریافت می‌کنند که مزایای غیرمستقیمی هم برای آنها دارد از جمله انتصاب پست‌های مدیریتی یا اعزام به خارج از کشور.</p>
      <p>معاون برنامه‌ریزی و توسعه منابع وزارت آموزش‌وپرورش گفت: از تاریخ اول مهر ماه 98 موارد ریالی رتبه بندی را در احکام معلمان درج و معوقات را پرداخت می‌کنیم.</p>
      <p>انتهای پیام/</p>
    </article>
  </body>
</html>