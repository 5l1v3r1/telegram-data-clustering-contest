<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/hongkong-cina-volby-prodemokraticke-sily_1911250628_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T06:28:00+00:00"/>
    <meta property="og:title" content="Volby v Hongkongu skončily drtivým vítězstvím prodemokratických sil. Získaly 390 z 452 křesel"/>
    <meta property="og:description" content="Prodemokratické strany ovládly 17 z 18 místních rad, které byly dosud pod kontrolou propekingských politiků. K volbám nakonec přišlo na sedmdesát procent oprávněných voličů."/>
  </head>
  <body>
    <article>
      <h1>Volby v Hongkongu skončily drtivým vítězstvím prodemokratických sil. Získaly 390 z 452 křesel</h1>
      <address><time datetime="2019-11-25T06:28:00+00:00">25 Nov 2019, 06:28</time> by <a rel="author">David Jakš, ČTK</a></address>
      <p>
        <b>Volby v Hongkongu skončily drtivým vítězstvím prodemokratických sil. Získaly 390 z 452 křesel. Ovládly tak 17 z 18 místních rad, které byly dosud pod kontrolou propekingských politiků. K volbám nakonec přišlo na sedmdesát procent oprávněných voličů. Na některých místech čekali lidé před volební místností i hodinu. Porážka pročínských stran znamená komplikaci i pro správkyni města Carrie Lamovou. Ta řekla, že názoru veřejnosti bude naslouchat.</b>
      </p>
      <p>Média i vítězové tvrdí, že Hongkongem se v noci na pondělí prohnala modrá tsunami, protože modrá je barva pandemokratického bloku, který sdružuje většinou protičínských stran a uskupení.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/hongkong-volby-v-hongkongu-cina-2019-carrie-lamova_1911242205_ako"/>
      </related>
      <p>V městských distriktech nově zasednou i známé tváře, které se aktivně podílejí na protičínských demonstracích nebo byly důležitými hybateli takzvané deštníkové revoluce před pěti lety.</p>
      <p>V těchto chvílích není ještě jisté, jak se výsledky promítnou do dalších plánů těch, kdo organizují demonstrace ve městě. Dá se ale očekávat, že tlak na prošetření policejních zásahů proti demonstrantům ještě vzroste.</p>
      <p>„Zvítězili jsme díky protestům, které udělaly z místních voleb referendum,“ uvedl prodemokratický aktivista Jimmy Sham, který získal jeden z mandátů. Dříve nepříliš sledované hlasování se stalo jakýmsi testem popularity správkyně Lamové, jejíž pozicí už téměř půl roku otřásají prodemokratické protesty.</p>
      <figure>
        <iframe data-src="https://twitter.com/anyuser/status/1198754359376515072" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Volby také měly ukázat, jak silnou podporu mají aktivisté mezi většinovým obyvatelstvem. „Dnes jsme vyhráli malou bitvu, která ale ukazuje, že obyvatelé Hongkongu mají šanci vyhrát i válku. Budeme bojovat dál,“ uvedl další z představitelů protestního hnutí a úspěšný kandidát Henry Sin Ho-fai.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/hongkong-protesty-demonstrace-cina-slzny-plyn_1911231612_ako"/>
      </related>
      <p>Lamová uvedla, že vláda výsledky voleb respektuje a vnímá je jako odraz nespokojenosti se současnou situací. „Vláda bude samozřejmě pokorně naslouchat názorům občanů a vážně o nich přemýšlet,“ píše se v jejím prohlášení. Čínský ministr zahraničí Wang-I zdůraznil, že Hongkong je součástí Číny.</p>
      <p>Ostře sledované volby jsou považovány za test obliby správkyně Carrie Lamové, jejíž pozicí už téměř půl roku otřásají prodemokratické protesty. V současné době převládají v místních radách politici naklonění centrální vládě v Pekingu, ti ale nyní výrazně ztratili.</p>
      <p>O obrovské důležitosti, kterou obyvatelé Hongkongu volbám přikládali, svědčila i volební účast. Ta podle oficiálních údajů dosáhla rekordní výše 69 procent. V posledních volbách v roce 2015 hlasovalo 47 procent voličů. Prodemokratičtí kandidáti tehdy obsadili jen stovku křesel, propekingští politici jich získali třikrát tolik.</p>
      <related>
        <h4>Související články</h4>
        <a href="https://www.irozhlas.cz/zpravy-svet/hongkong-cina-protesty-volby-nasili_1911230803_eku"/>
        <a href="https://www.irozhlas.cz/zpravy-svet/hongkong-protesty-demonstrace-nejvyssi-soud-zakryvani-tvare-policie_1911221631_luk"/>
        <a href="https://www.irozhlas.cz/zpravy-svet/hongkong-protesty-cina-demokracie-studenti-barbora-samalova-podcast-vinohradska_1911210600_cen"/>
      </related>
    </article>
  </body>
</html>