<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188873/"/>
    <meta property="og:site_name" content="Janam TV"/>
    <meta property="article:published_time" content="2019-11-25T06:57:03+00:00"/>
    <meta property="og:title" content="വീണ്ടും പ്രകോപനവുമായി ഷെയ്ൻ നിഗം; കടുത്ത നടപടിക്ക് സാധ്യത"/>
    <meta property="og:description" content="കൊച്ചി: നിർമ്മാതാക്കളുടെ സംഘടനയുമായി ഉണ്ടാക്കിയ ധാരണയ്ക്ക് വിരുദ്ധമായി നടൻ ഷെയ്ൻ നിഗം പ്രവർത്തിക്കുന്നതായി പരാതി. ഷൂട്ടിങ് ലൊക്കേഷനിൽ നിന്നും"/>
  </head>
  <body>
    <article>
      <h1>വീണ്ടും പ്രകോപനവുമായി ഷെയ്ൻ നിഗം; കടുത്ത നടപടിക്ക് സാധ്യത</h1>
      <address><time datetime="2019-11-25T06:57:03+00:00">25 Nov 2019, 06:57</time> by <a rel="author">Janam TV Web Desk</a></address>
      <p>കൊച്ചി: നിർമ്മാതാക്കളുടെ സംഘടനയുമായി ഉണ്ടാക്കിയ ധാരണയ്ക്ക് വിരുദ്ധമായി നടൻ ഷെയ്ൻ നിഗം പ്രവർത്തിക്കുന്നതായി പരാതി. ഷൂട്ടിങ് ലൊക്കേഷനിൽ നിന്നും അനുമതിയില്ലാതെ ഇറങ്ങിപ്പോയതിനെ തുടർന്ന് നിർമ്മാതാക്കളുടെ സംഘടനാ നടപടിയിലേക്ക് കടന്ന സാഹചര്യത്തിലാണ് ഷെയ്ൻ നിഗത്തിന്റെ പ്രകോപനപരമായ നിലപാട്.</p>
      <p>വെയിൽ എന്ന സിനിമയുടെ കഥാപാത്രത്തിന്റെ അനിവാര്യതക്കായി ഹെയർ സ്റ്റൈൽ മാറ്റരുതെന്നായിരുന്നു നിർമ്മാതാവുമായുള്ള കരാർ. കരാർ ലംഘിച്ച്‌ എന്നാരോപിച്ച് നിർമ്മാതാവ് ജോബി ജോർജ്ജ് ഭീഷണിപ്പെടുത്തിയെന്നതടക്കമുള്ള പ്രശ്നങ്ങൾ നേരത്തെ ഉണ്ടായിരുന്നു. ഇവയെല്ലാം നിർമ്മാതാക്കളുടെ സംഘടന ഇടപ്പെട്ട് പരിഹരിച്ച് ചിത്രീകരണം പുനരാരംഭിക്കുകയും ചെയ്തു.</p>
      <p>എന്നാൽ സഹപ്രവർത്തകർ അവഗണിക്കുന്നു എന്നാരോപിച്ച് ഷെയ്ൻ നിഗം വീണ്ടും ലൊക്കേഷനിൽ നിന്നും ഇറങ്ങിപ്പോയി. ഷെയ്‌നിന്റെ നടപടിക്കെതിരെ നിർമ്മാതാവ് വീണ്ടും സംഘടനയെ സമീപിക്കുകയും, താരത്തിനെതിരെ അച്ചടക്ക നടപടി സ്വീകരിക്കാൻ ആവശ്യപ്പെടുകയും ചെയ്തിരുന്നു.</p>
      <p>ഈ സാഹചര്യത്തിലാണ് ഷെയ്ൻ നിഗം വീണ്ടും പ്രകോപനവുമായി രംഗത്തെത്തിയത്. കഥപാത്രത്തിന്റെ ഗെറ്റപ്പിന് വിരുദ്ധമായി ഹെയർ സ്റ്റൈൽ മാറ്റുകയും മീശയും താടിയും എടുക്കുകയും ആ ചിത്രങ്ങൾ നിർമ്മാതാവിന് അയച്ച് കൊടുക്കുകയും ചെയ്തത്.</p>
      <p>വെയിലിന്റെ ചിത്രീകരണംവീണ്ടും നീളുന്ന സാഹചര്യത്തിലേക്കാണ് ഇക്കാര്യങ്ങൾ കൊണ്ടെത്തിച്ചിരിക്കുന്നത്. പ്രകോപനപരമായി പെരുമാറിയ ഷെയ്ൻ നിഗത്തിനെതിരെ വിലക്ക് അടക്കമുള്ള കർശന നടപടികളിലേക്ക് കടക്കാനാണ് നിർമ്മാതാക്കളുടെ സംഘടനയുടെ തീരുമാനം.</p>
    </article>
  </body>
</html>