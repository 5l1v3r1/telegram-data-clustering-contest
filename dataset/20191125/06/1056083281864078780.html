<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402097/%DA%A9%D9%85%D8%AA%D8%B1-%D8%A7%D8%B2-10-%D8%AF%D8%B1%D8%B5%D8%AF-%D9%88%D8%A7%DA%AF%D8%B0%D8%A7%D8%B1%DB%8C-%D9%87%D8%A7-%D9%88%D8%A7%D9%82%D8%B9%DB%8C-%D8%A8%D9%88%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T06:54:47+00:00"/>
    <meta property="og:title" content="کمتر از 10 درصد واگذاری‌ها واقعی بوده است"/>
    <meta property="og:description" content="ایسنا/اردبیل عضو شورای مرکزی حزب مردم‌سالاری گفت: در سال‌های اخیرو براساس اصل 44 قانون اساسی واگذاری به شکل واقعی انجام نشده و در این مدت تنها 10 درصد در عمل واگذاری‌های حقیقی اتفاق افتاده است."/>
  </head>
  <body>
    <article>
      <h6 class="kicker">عضو شورای مرکزی حزب مردم‌سالاری:</h6>
      <h1>کمتر از 10 درصد واگذاری‌ها واقعی بوده است</h1>
      <address><time datetime="2019-11-25T06:54:47+00:00">25 Nov 2019, 06:54</time> by <a rel="author">سمیه درازی</a></address>
      <p>ایسنا/اردبیل عضو شورای مرکزی حزب مردم‌سالاری گفت: در سال‌های اخیرو براساس اصل 44 قانون اساسی واگذاری به شکل واقعی انجام نشده و در این مدت تنها 10 درصد در عمل واگذاری‌های حقیقی اتفاق افتاده است.</p>
      <p>همت قلیزاده در نشست بررسی خصوصی‌سازی در دانشگاه محقق اردبیلی اظهار کرد: 90 درصد واگذاری شرکت‌ها به نفع بنیادها، بانک‌ها، ستاد اجرایی، آستان قدس رضوی و .. بوده و این نوعی دور زدن قانون در امر واگذاری‌هاست.</p>
      <p>وی با بیان اینکه در سال‌های گذشته وزرای دولت از این نوع واگذاری‌ها اظهار گلایه کرده و بر انحراف به وجود آمده در این واگذاری‌ها تاکید کردند، خاطرنشان کرد: بسیاری از شرکت‌های باسابقه کشور به خاطر این فرآیند به تعطیلی کشیده شده‌اند که نظیر آن ارج، پارس الکتریک و.. بوده است.</p>
      <p>عضو شورای مرکزی حزب مردم‌سالاری بیان کرد: مهمترین بهانه در این واگذاری‌ها وسیع و گسترده بودن دولت و اصطلاح چاقی آن بوده در حالی که دولت ایران به معنای واقعی از دولت آمریکا، انگلیس، فرانسه و حتی بسیاری از دولت‌های منطقه‌ای کوچک بوده و حتی در مقایسه با ژاپن و فرانسه جمعیت کارمندی در حد بسیار پائین است.</p>
      <p>قلیزاده افزود: عده‌ای با بهانه قرار دادن این موضوع که جمعیت کارمندی ایران زیاد و بدنه دولت چاق است، می‌خواهند موضوع واگذاری شرکت‌های دولتی را به گونه‌ای توجیه کنند اما به صراحت باید گفت، نه دولت ایران بزرگ است و نه تعداد کارمندان آن زیاد می‌باشد.</p>
      <p>کارشناس ارشد سازمان برنامه و بودجه با طرفداری از بازار آزاد و شفافیت عملکردها در این راستا، افزود: سوال اینجاست که چرا باید دولت تنها شرکت‌های خود را واگذار کند، اما سایر نهادها حاضر به این واگذاری نیستند و همچنان بر مدیریت و مالکیت خود تاکید دارند.</p>
      <p>قلیزاده بیان کرد: این نحوه واگذاری در حقیقت نوعی رهاسازی به شمار می‌رود که نمونه آن در کشت و صنعت مغان روی داده که پایه امنیت غذایی کشور محسوب می‌شود اما به صورت نادرست به بخش خصوصی واگذار شده است.</p>
      <p>وی موضوع امانتداری اموال مردم و بیت‌المال را جدای از چوب حراج زدن به این سرمایه‌ها دانست و تصریح کرد: فضای اقتصادی ایران یک فضای رانتی و غیرشفاف است و به صراحت باید گفت؛ تنها 10 درصد واگذاری‌ها به بخش خصوصی بوده و مابقی به نوعی واگذاری‌های شبه دولتی است.</p>
      <p>عضو شورای مرکزی حزب مردم‌سالاری ادامه داد: در کشورهای دیگر از بستر بخش خصوصی و واگذاری‌ها در راستای بهبود فضای کسب و کار و همچنین تولید  ثروت به نفع مردم استفاده می‌شود، در حالی که در ایران واگذاری‌ها به گونه‌ای است که افراد بیشتر به دنبال کسب منافع خود هستند و توجهی به سرمایه‌های ملی ندارند.</p>
      <p>قلیزاده با انتقاد از روند دولت‌ها در سال‌های اخیر به عنوان دولت‌های رانتی در استفاده از منابع نفت و تولید ثروت به نفع خودشان تصریح کرد: دو طیف اقتصاددان در کشور داریم که دسته اول  تحصیل کردگان واقعی این رشته هستند که درک واقع‌بینانه از اتفاقات و مسایل اقتصادی دارند اما دسته دوم تحصیل کردگان سایر رشته‌ها هستند که تنها و به ظاهر مدرک اقتصادی از دانشگاه‌های درجه سه اروپایی و آمریکایی گرفته و می‌خواهند خود را اقتصاددان معرفی کنند.</p>
      <p>وی این حرکت و اقدامات نسنجیده مسئولان را در واگذاری‌ها راه رفتن در مسیر تاریکی و به نوعی بلاتکلیفی توصیف و خاطرنشان کرد: در همین کشت و صنعت مغان نه تنها جذب نیرو اتفاق نیفتاده بلکه به بهانه‌های مختلف نیروی انسانی کارآمد در این مجموعه تضعیف شده است.</p>
      <p>به گزارش ایسنا، عضو شورای مرکزی حزب مردم‌سالاری در پایان گفت: وظیفه دولت توزیع ثروت و رانت نیست، بلکه دولت‌های ناکارآمد به دنبال این مساله هستند اما در سطح جهانی دولت‌ها بیشتر منابع مالی خود را از مردم و مالیات تامین می‌کنند که این همان روند متفاوت با دولت ایران است.</p>
      <p>انتهای پیام</p>
    </article>
  </body>
</html>