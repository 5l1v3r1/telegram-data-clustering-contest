<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/internet/web/2019/11/25/videochiamata-truffa/"/>
    <meta property="og:site_name" content="Wired"/>
    <meta property="article:published_time" content="2019-11-25T06:00:50+00:00"/>
    <meta property="og:title" content="Rubare soldi con una videochiamata è diventato molto semplice"/>
    <meta property="og:description" content="Dalla classica truffa dell'ad a incursioni in conferenze aziendali a distanza, i sistemi delle sale riunioni possono essere bucati facilmente. Esponendo le aziende a costosi danni"/>
  </head>
  <body>
    <article>
      <h1>Rubare soldi con una videochiamata è diventato molto semplice</h1>
      <address><time datetime="2019-11-25T06:00:50+00:00">25 Nov 2019, 06:00</time> by <a rel="author" href="https://www.wired.it/author/dlettig/" target="_blank">Daniele Lettig</a></address>
      <h3>Dalla classica truffa dell'ad a incursioni in conferenze aziendali a distanza, i sistemi delle sale riunioni possono essere bucati facilmente. Esponendo le aziende a costosi danni</h3>
      <p>Quando si parla di <b>cybersicurezza e attacchi informatici</b> – che nel 2018 <b>sono cresciuti del 38 per cento</b>, come ha messo in luce <a href="https://www.wired.it/internet/web/2019/03/04/cyber-attacchi-sicurezza-informatica/">l’ultimo rapporto del Clusit</a>, l’Associazione italiana per la sicurezza informatica – il pensiero va immediatamente ai furti di informazioni che risiedono sui server o i cloud di enti pubblici o aziende, come quello, <a href="https://www.wired.it/economia/finanza/2019/10/28/unicredit-hacker/">svelato di recente</a>, che nel 2015 ha riguardato 3 milioni di clienti di Unicredit. Molto meno frequente è l’attenzione dedicata <b>ai rischi che corrono le comunicazioni audio e video</b>, sempre più importanti e diffuse in moltissimi luoghi di lavoro a tutti i livelli, dall’organizzazione di meeting in diretta al lavoro da remoto.</p>
      <h4>Sempre più videochiamate</h4>
      <p>Il settore è in rapida ascesa, come illustra <a href="https://store.frost.com/global-video-conferencing-market-analysis-forecast-to-2023.html">un rapporto della società di analisi Frost &amp; Sullivan</a>: secondo la compagnia, dal 2018 al 2023 questo mercato registrerà <b>una crescita annua all’incirca del 12 per cento</b>, fino a raggiungere <b>un giro d’affari di 13,8 miliardi di dollari</b>. Attualmente di tutte le sale conferenze che Frost &amp; Sullivan stima esistano nel mondo, solo il due per cento è abilitata per il <b>collegamento video</b>.</p>
      <p>Così come nel caso degli altri tipi di scambio di dati e informazioni via web, anche in questo campo la sicurezza è un fattore cruciale. Lo ha dimostrato, la scorsa estate, <a href="https://www.repubblica.it/tecnologia/sicurezza/2019/07/09/news/zoom_l_app_permette_ai_siti_web_di_controllare_la_webcam_del_mac-230773707/">l’episodio che ha coinvolto <b>Zoom</b></a>, una delle app per videoconferenze più diffuse: una falla nel sistema – poi risolta – consentiva ai siti internet di <b>attivare la webcam dei computer Apple all’insaputa degli utenti</b>.</p>
      <p>Un caso ancora più clamoroso, anche se di stampo diverso, è invece quello <a href="https://www.ilpost.it/2019/06/21/truffa-francese-le-drian/">scoperto in Francia a giugno</a>: dal 2015 al 2017, un gruppo di truffatori <b>ha raggirato numerosi uomini d’affari e milionari, </b>convincendoli a donare dei soldi per pagare il riscatto di immaginari ostaggi prigionieri in Medio Oriente.</p>
      <p>Le truffe venivano messe in atto prima attraverso <b>colloqui telefonici</b>, e poi con un collegamento via <b>Skype</b> in cui compariva, distante e illuminato male, un uomo che indossava una maschera con le sembianze dell’allora ministro della Difesa francese <b>Jean-Yves Le Drian</b>, ripreso in un ufficio con bandiere tricolori e il ritratto del presidente francese dell’epoca, François Hollande.</p>
      <figure>
        <img src="https://images.wired.it/wp-content/uploads/2019/11/05011406/Le_Drian_in_Tehran_06.jpg"/>
        <figcaption>L’ex ministro della Difesa francese Jean-Yves Le Drian (Foto: Wikipedia)</figcaption>
      </figure>
      <h4>La truffa del falso ad</h4>
      <p>Questo inganno è l’evoluzione spettacolare di una tipologia di raggiro molto nota, <b>la cosiddetta “truffa del falso ad”</b>: si tratta di una frode molto sofisticata messa in atto da organizzazioni criminali che, dopo aver studiato attentamente gli obiettivi da attaccare e reperito online tutte le informazioni disponibili su di essi, <b>contattano il bersaglio spacciandosi per dirigenti d’azienda</b>. Attraverso pressioni psicologiche tra cui l’uso dell’autorità, e utilizzando argomenti come l’indispensabilità di un versamento di denaro per il successo di una trattativa o di un progetto riservato, i truffatori riescono a convincere le vittime a <b>effettuare urgentemente un bonifico bancario di importo elevato</b>, come è <a href="https://www.wired.it/economia/finanza/2018/06/11/soldi-truffe-online-sicurezza-difesa/">successo l’anno scorso</a> a un importante manager di Confindustria.</p>
      <p>Oltre che su questi elementi, il successo del raggiro si basa sulla <b>contraffazione degli indirizzi mail del mittente</b> (per esempio usando un indirizzo molto simile a quello vero, o un indirizzo vero violato in un episodio di <i>data breach</i>), oppure <b>sull’intercettazione delle comunicazioni di un’azienda</b>, effettuata inserendosi in conversazioni già in atto, richiamando ordini e fatture eseguiti realmente e producendo documentazione falsificata con intestazioni e loghi originali.</p>
      <h4>Proteggere le videochiamate</h4>
      <p>Ed è proprio questo il rischio più grande a cui sono esposte anche le comunicazioni video, spiega Michael Hembrecht, Chief Product and Operations Officer di <b><a href="https://www.lifesize.com/it">Lifesize</a></b>, una tra le maggiori aziende che si occupano di strumenti hardware e software per la videconferenza. “<i>I principali scenari di violazioni</i>”, dice il manager, “<i>sono quelli di <b>partecipanti non autorizzati che intercettano una videochiamata</b> interna a una compagnia in cui si stavano condividendo dati sensibili</i>”.</p>
      <p>Episodi che possono verificarsi più facilmente, continua Hembrecht, “<i>se i flussi video, audio e di altri contenuti trasmessi via streaming </i><b><i>non sono crittografati</i></b><i>, e se le registrazioni delle riunioni non vengono crittografate mentre vengono archiviate. Si tratta quindi <b>più di operazioni di spionaggio industriale che di vere e proprie truffe</b></i>”.</p>
      <p>Il problema della crittografia dei dati è quello di essere molto dispendiosa, proprio perché le misure di sicurezza vanno costantemente tenute aggiornate. Inoltre, <b>crittografare i video ne riduce la qualità</b>: per questo, in molti fornitori di servizi di videoconferenza la cifratura è soltanto opzionale.</p>
      <h4>Sicurezza e qualità non sono in contrasto</h4>
      <p>Nel caso di Lifesize, invece, “<i>tutti i nostri servizi di comunicazione video si fondano sulla sicurezza come punto fondamentale. La nostra piattaforma</i>”, racconta ancora Hembrecht, “<i><b>protegge video, audio, contenuti, identità dei partecipanti e password </b>con la crittografia end-to-end, opera attraverso il cloud di Amazon Web Services ed è stata costruita sulla base di standard aperti come WebRtc, che incorporano entrambi dei certificati di sicurezza</i>”. Oggi la compagnia statunitense ha in tutto il mondo <b>circa ottomila clienti</b>, il 60 per cento dei quali negli Usa, che operano nei settori più diversi: dalla manifattura alla finanza, passando per la moda e l’istruzione.</p>
      <figure>
        <img src="https://images.wired.it/wp-content/uploads/2019/11/05011649/LifesizeImage.jpg"/>
        <figcaption>(Foto: Lifesize)</figcaption>
      </figure>
      <p>La qualità delle prestazioni e la sicurezza, conclude Hembrecht, non devono essere in conflitto: “<i>Nel processo di selezione e implementazione di un fornitore e di una soluzione video o di comunicazione unificata, i team It e gli altri responsabili delle decisioni tecnologiche delle aziende dovrebbero avere un atteggiamento attivo, ponendo al fornitore delle domande sul modo in cui<b> la sicurezza è integrata nella sua strategia</b> e nel suo prodotto: se la vede come un obiettivo prioritario oppure come un limite alle prestazioni. O ancora, verificando se i contenuti memorizzati all’interno delle comunicazioni sono crittografati automaticamente, e se il servizio di videoconferenza può essere eseguito in modo nativo nei browser più diffusi e aderisce ai loro controlli di sicurezza</i>”.</p>
    </article>
  </body>
</html>