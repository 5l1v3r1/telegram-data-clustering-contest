<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/romanii-din-uk-cei-mai-activi-din-diaspora-au-votat-cu-40-mai-multi-decat-in-primul-tur.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T06:09:24+00:00"/>
    <meta property="og:title" content="Românii din UK, cei mai activi din diaspora. Au votat cu 40% mai mulți decât în primul tur"/>
    <meta property="og:description" content="Peste 170000 de români din Regatul Unit (cu 40% mai mulți decât în turul 1) au votat în turul al doilea al alegerilor prezidențiale. Toți cei care au stat"/>
  </head>
  <body>
    <article>
      <h1> Românii din UK, cei mai activi din diaspora. Au votat cu 40% mai mulți decât în primul tur </h1>
      <address><time datetime="2019-11-25T06:09:24+00:00">25 Nov 2019, 06:09</time> by <a rel="author">Redacția</a></address>
      <p>Peste 170000 de români din Regatul Unit (cu 40% mai mulți decât în turul 1) au votat în turul al doilea al alegerilor prezidențiale. Toți cei care au stat de vorbă cu corespondentul RFI la Londra au declarat că au votat pentru Klaus Iohannis, scrie jurnalistul Petru Clej, pe site-ul RFI.</p>
      <p>Deși românii din Marea Britanie sunt pe locul al doilea după cei din Italia (190282 au votat acolo, la o populație estimată oficial la 1,2 milioane români), raportat la populația cu drept de vot prezența în UK este net superioară și probabil cel mai mare procent de participare din Diaspora .</p>
      <p>Luând ca bază populația estimată de Oficiul Național de Statistică (ONS) pentru anul 2018 – 415000 – raportat la populația aproximativă cu drept de vot atunci prezența la vot ar putea atinge chiar 50% în cele 72 de secții de votare din Regatul Unit – comparabilă cu cea din România.</p>
      <p>În cele 19 secții de votare din Londra au votat 72480 de alegători – de departe cei mai mulți într-un oraș din Diasporă, raportat la o populație totală românească de 148000 estimată de ONS pentru anul 2018.</p>
      <p>Aici se găsesc cele mai frecventate secții de votare la aceste alegeri: Londra Stratford (548) 8544, Londra Stratford (549) 8044, Londra Edgware (578) 7401 și Londra Barking (556) 7378.</p>
      <p>Condițiile de votare au fost apreciate ca foarte bune de alegători, chiar și în ultima zi a votării duminică la Stratford, unde pentru o perioadă a după amiezii s-au format cozi, dar timpii de așteptare nu se compară cu cei de la scrutinele trecute când mulți votanți au așteptat ore în șir la coadă.</p>
      <p>Absolut toți cei care au acceptat să răspundă întrebărilor RFI la ieșirea de la urne au declarat că au votat în favoarea lui Klaus Iohannis, ceea ce nu este suprinzător având în vedere scorul obținut aici de Viorica Dăncilă la primul tur – 1,88% și sporul masiv de votanți la turul al doilea care în mod evident și-au dat votul actualului președinte.</p>
      <p>Sursa: <a href="https://www.rfi.ro/politica-116243-alegeri-prezidentiale-romanii-din-uk-cei-mai-activi-din-diaspora?fbclid=IwAR04aqsXfeD1XCqQQg79fnt5WABk7onyb_GOhfggpsc9ckOyg1zHGpbEdF4">RFI</a>  / Sursa Foto: Petru Clej</p>
    </article>
  </body>
</html>