<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/nizsze-ligi/widzew-lodz/ii-liga-widzew-lodz-na-czele-tabeli-duzo-goli-w-ostatnich-minutach/tewj2jy"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Dużo goli w ostatnich minutach"/>
    <meta property="og:description" content="Warta nadal liderem, asysta bramkarza Bruk-Betu. Widzew w końcu na czele tabeli II ligi."/>
  </head>
  <body>
    <article>
      <h1>Dużo goli w ostatnich minutach</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author" href="https://www.przegladsportowy.pl/autorzy/szymon-piorek" target="_blank">Szymon Piórek</a></address>
      <p>
        <b>
          <b>Warta nadal liderem, asysta bramkarza Bruk-Betu. Widzew w końcu na czele tabeli II ligi.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Mówi się, że nieważne, jak mężczyzna zaczyna, tylko jak kończy. Jeśli mierzyć tą skalą zawodników Warty, w tym zespole są sami mężczyźni. Jak dotąd Zieloni strzelili 30 goli. Aż trzynaście z nich padło w ostatnim kwadransie. Podobnie było w sobotę. Dzięki bramce zdobytej przez Łukasza Spławskiego w 89. minucie poznaniacy zapewnili sobie zwycięstwo nad Bełchatowem i powrót na pozycję lidera.</p>
      <p>
        <b>Nóż w plecy</b>
      </p>
      <p>– Jego historia świadczy o tym, że piłka jest pełna nieprzewidywalnych momentów. Jeszcze niedawno Łukasz miał problemy z uniesieniem ręki, ale szybko przeszedł rehabilitację, przyspieszył ją o miesiąc i to jego samozaparcie dało nam ważne trzy punkty w jednym z najtrudniejszych spotkań jesieni – powiedział po meczu trener poznaniaków Paweł Tworek.</p>
      <p>GKS był wymagającym rywalem dla Warty. Liderowi sprzyjało szczęście, jak choćby przy pięknym trafieniu lobem Gracjana Jarocha czy przy uderzeniach Marcina Grolika. Kapitan beniaminka najpierw trafił w poprzeczkę bramki Adriana Lisa, a w końcówce meczu, gdy go już pokonał, sędzia dopatrzył się spalonego. – Wynik na to nie wskazuje, ale uważam, że zagraliśmy dobry mecz. Najgorsze jest to, że gdy wyrównaliśmy, dostaliśmy w ostatnich minutach nóż w plecy i zostaliśmy z niczym – ocenił spotkanie Artur Derbin, szkoleniowiec bełchatowian.</p>
      <related>
        <a href="http://www.tvp.pl/45475370?copy_id=45475447"/>
      </related>
      <p>W podobnym tonie od soboty może wypowiadać się nowy szkoleniowiec Chojniczanki. Zbigniew Smółka nie ma dobrego startu, bowiem przegrał trzy mecze z rzędu, ale jego drużyna pokazała się z dobrej strony w spotkaniu 19. kolejki z kandydatem do awansu Podbeskidziem Bielsko-Biała. Mimo to kibice nie dają już żadnego kredytu zaufania zawodnikom i domagają się zwycięstw od zaraz. Chojniczan, którzy po porażce spadli na ostatnie miejsce za Odrę Opole, po powrocie z południa kraju przywitał transparent: „Jak z Olimpią nie wygracie, to po meczu wpi...ol macie!”. W takich warunkach może być trudno o zwycięstwa.</p>
      <p>
        <b>Asysta bramkarza</b>
      </p>
      <p>Zdecydowanie lepiej po zmianie trenera idzie Bruk-Betowi. Waldemar Piątek, który tymczasowo zastąpił Piotra Mandrysza, zdobył w Niecieczy punkty w drugim meczu z rzędu. Ozdobą efektownego zwycięstwa Słoni nad Chrobrym Głogów była asysta... bramkarza. Karol Dybowski popisał się fantastycznym wybiciem piłki, po którym gola strzelił Roman Gergel.</p>
      <p>Takie trafienia zdarzają się z powodu nieuwagi i dekoncentracji obrońców. O tym samym na konferencji prasowej mówił szkoleniowiec Zagłębia Sosnowiec Dariusz Dudek. Spadkowicz z ekstraklasy prowadził w Grudziądzu do 80. minuty. Mimo to przegrał. Ponownie główną rolę w Olimpii odegrał Omran Haydary, który zdobył bramkę na remis, dającą mu ponownie samodzielne prowadzenie w klasyfikacji strzelców I ligi. Afgańczyk uzbierał 12 trafień, czyli tyle samo, ile król strzelców z poprzedniego sezonu Valerijs Šabala. Zwycięstwo beniaminka przypieczętował Lukaš Djuriška. Nie potrafili natomiast zwyciężyć zawodnicy GKS Tychy. Trzeci raz w ostatnich pięciu meczach nie są w stanie utrzymać prowadzenia do końca.</p>
      <p>
        <b>Nowy lider</b>
      </p>
      <p>Skoro rozpoczęliśmy od sprawdzenia męstwa zawodników, kończymy również tym tematem. Bez względu na to, na którym miejscu Bytovia zakończy sezon, trenerowi Adrianowi Stawskiemu i jego zawodnikom trzeba przyznać status twardych mężczyzn. Czarne Wilki ledwo wiążą koniec z końcem, a potrafią rywalizować jak równy z równym z drużynami o większym statusie finansowym. Tak było w Pucharze Polski z Cracovią (2:3), tak było w niedzielę z Widzewem (0:4). Mimo koszmarnego wyniku goście pokazali odwagę, za którą trzeba ich szanować.</p>
    </article>
  </body>
</html>