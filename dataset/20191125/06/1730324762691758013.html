<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244392/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T06:24:32+00:00"/>
    <meta property="og:title" content="ไม่สนผลเลือกตั้ง! ยืนยัน ‘ฮ่องกง’ ยังเป็นส่วนหนึ่งของจีน"/>
    <meta property="og:description" content="รัฐมนตรีว่าการกระทรวงการต่างประเทศจีน “หวัง อี้” ยืนยัน ไม่ว่าจะเกิดอะไรขึ้น ฮ่องกงยังเป็นส่วนหนึ่งของแดนมังกร ขณะ ‘แคร์รี หลำ’ ระบุ คณะเจ้าหน้าที่บริหารจะเปิดใจรับฟังเสียงประชาชน หลังฝ่ายค้านคว้าชัยชนะถล่มทลายในการเลือกตั้งสภาท้องถิ่น"/>
  </head>
  <body>
    <article>
      <h1>ไม่สนผลเลือกตั้ง! ยืนยัน ‘ฮ่องกง’ ยังเป็นส่วนหนึ่งของจีน</h1>
      <address><time datetime="2019-11-25T06:24:32+00:00">25 Nov 2019, 06:24</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>รัฐมนตรีว่าการกระทรวงการต่างประเทศจีน “หวัง อี้” ยืนยัน ไม่ว่าจะเกิดอะไรขึ้น ฮ่องกงยังเป็นส่วนหนึ่งของแดนมังกร ขณะ ‘แคร์รี หลำ’ ระบุ คณะเจ้าหน้าที่บริหารจะเปิดใจรับฟังเสียงประชาชน หลังฝ่ายค้านคว้าชัยชนะถล่มทลายในการเลือกตั้งสภาท้องถิ่น</p>
      <figure>
        <img src="https://www.thebangkokinsight.com/wp-content/uploads/2019/11/000_1MI1ZW.jpg"/>
        <figcaption>หวัง อี้</figcaption>
      </figure>
      <p>แม้การนับผลคะแนนเลือกตั้งสภาท้องถิ่นฮ่องกง ที่มีขึ้นเมื่อวานนี้ (24 พ.ย.) จะยังไม่แล้วเสร็จ แต่คะแนนที่ออกมาจนถึงขณะนี้บ่งชี้ว่า นักการเมืองฝ่ายสนับสนุนประชาธิปไตยในฮ่องกงสามารถครองที่นั่งในสภาท้องถิ่นได้มากกว่าครึ่งหนึ่ง นับเป็นการคว้าชัยชนะอย่างถล่มทลายเป็นครั้งแรกในประวัติศาสตร์ของฮ่องกง</p>
      <p>วันนี้ (25 พ.ย.) นายหวัง อี้ รัฐมนตรีต่างประเทศจีน ซึ่งอยู่ระหว่างการเข้าร่วมการประชุมรัฐมนตรีต่างประเทศ จี20 ที่ญี่ปุ่น กล่าวว่า เมื่อการนับคะแนนยังไม่เสร็จ ก็ต้องรอดูกันให้เสร็จไปก่อน แต่ย้ำว่า ไม่ว่าจะเกิดอะไรขึ้นก็ตาม ฮ่องกงยังเป็นส่วนหนึ่งของจีน และเป็นเขตปกครองพิเศษของจีน</p>
      <p>“ความพยายามใดๆ ก็ตามที่จะสร้างความปั่นป่วนขึ้นในฮ่องกง หรือแม้กระทั่งสร้างความเสียหายให้กับเสถียรภาพ และความรุ่งเรืองของฮ่องกงจะไม่มีทางประสบความสำเร็จ”</p>
      <p>วันเดียวกันนี้ นางแคร์รี หลำ หัวหน้าคณะเจ้าหน้าที่บริหารเกาะฮ่องกง แถลงว่า คณะบริหารเกาะฮ่องกงเคารพต่อผลการเลือกตั้งที่ออกมา</p>
      <p>เธอบอกด้วยว่า มีการวิเคราะห์ และตีความไปต่างๆ นานา แต่มีเพียงไม่กี่คนเท่านั้นที่มองว่า ผลเลือกตั้งครั้งนี้ สะท้อนให้เห็นว่า ประชาชนไม่พอใจกับสถานการณ์ที่เป็นอยู่ในปัจจุบัน และปัญหาต่างๆ ที่ฝั่งรากลึกอยู่ในสังคม</p>
      <p>“คณะบริหารจะรับฟังความเห็นของประชาชนด้วยความนอบน้อม และไตร่ตรองเรื่องนี้อย่างจริงจัง”</p>
      <figure>
        <img src="https://www.thebangkokinsight.com/wp-content/uploads/2019/11/000_1M6486.jpg"/>
        <figcaption>แคร์รี หลำ</figcaption>
      </figure>
      <p>ทั้งนี้ จากการนับคะแนนของสื่อท้องถิ่นนั้น พบว่า การเลือกตั้งครั้ง ทำให้มีสภาเขต 17 แห่ง จากทั้งหมด 18 แห่งนั้น ตกเป็นของนักการเมืองฝ่ายสนับสนุนประชาธิปไตยในฮ่องกง ด้วยจำนวนผู้ออกมาใช้สิทธิเลือกตั้งมากเป็นประวัติการณ์กว่า 71% ของผู้มีสิทธิออกเสียง</p>
      <p>แม้สมาชิกสภาเขตของฮ่องกง จะไม่ได้มีอำนาจทางการเมืองมากเท่าใดนัก โดยหน้าที่หลักจะเกี่ยวกับเรื่องราวในท้องถิ่น อย่าง การจัดเส้นทางเดินรถประจำทาง และจัดเก็บขยะ</p>
      <p>แต่สภาท้องถิ่นเหล่านี้ จะเป็นผู้เลือกตัวแทน 117 คนเข้าไปนั่งในสมาชิกสภานิติบัญญัติฮ่องกงที่มีอยู่ทั้งหมด 1,200 คน และมีหน้าที่ในการเลือกผู้นำฮ่องกง ซึ่งการได้ชัยชนะอย่างถล่มทลายในครั้งนี้ หมายความว่า สภานิติบัญญัติฮ่ีองกง มีแนวโน้มที่จะมีฝ่ายสนับสนุนประชาธิปไตยเข้าไปเพิ่มมากขึ้น</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244392%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244678/"/>
        <a href="https://www.thebangkokinsight.com/244651/"/>
        <a href="https://www.thebangkokinsight.com/244263/"/>
        <a href="https://www.thebangkokinsight.com/244222/"/>
      </related>
    </article>
  </body>
</html>