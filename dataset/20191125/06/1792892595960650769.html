<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/security/49369/vlaanderen-zet-20-miljoen-euro-per-jaar-opzij-voor-cybersecurity-bedrijven/"/>
    <meta property="og:site_name" content="Techzine"/>
    <meta property="article:published_time" content="2019-11-25T06:39:06+00:00"/>
    <meta property="og:title" content="Vlaanderen zet 20 miljoen euro per jaar opzij voor cybersecurity bedrijven"/>
    <meta property="og:description" content="De Vlaamse regering wil het bewustzijn en de kennis rond cybersecurity bij ondernemers en kmo’s verbeteren. Vlaams minister van Economie en Innovatie Hilde Crevits maakt daarvoor 20 miljoen euro per jaar vrij. De Vlaamse regering gaat samenwerken met het Vlaams Agentschap voor Innoveren en Ondernemen (VLAIO) om bedrijven te evalueren op hoe goed hun netwerken […]"/>
  </head>
  <body>
    <article>
      <h1>Vlaanderen zet 20 miljoen euro per jaar opzij voor cybersecurity bedrijven</h1>
      <address><time datetime="2019-11-25T06:39:06+00:00">25 Nov 2019, 06:39</time> by <a rel="author">Dries Cludts</a></address>
      <p>
        <b>De Vlaamse regering wil het bewustzijn en de kennis rond cybersecurity bij ondernemers en kmo’s verbeteren. Vlaams minister van Economie en Innovatie Hilde Crevits maakt daarvoor 20 miljoen euro per jaar vrij.</b>
      </p>
      <p>De Vlaamse regering gaat samenwerken met het Vlaams Agentschap voor Innoveren en Ondernemen (VLAIO) om bedrijven te evalueren op hoe goed hun netwerken en computers zijn beveiligd.</p>
      <p>Vervolgens kan een aangepast advies of coachingtraject worden uitgewerkt om bedrijven te informeren en begeleiden. VLAIO zal daarvoor gespecialiseerde dienstverleners aanstellen, met kennis inzake digitalisering en cybersecurity. In het voorjaar van 2020 komt er ook een website met tips en handleidingen.</p>
      <h3>20 miljoen</h3>
      <p>Van de 20 miljoen euro die jaarlijks wordt voorzien, gaat 9 miljoen naar de ondersteuning van bedrijven, om kennis en bewustzijn rond cybersecurity te verspreiden.</p>
      <p>“Vlaamse kennisinstellingen hebben heel wat knowhow op dit domein”, zegt minister Crevits in een <a href="https://www.hildecrevits.be/nieuws/jaarlijks-20-miljoen-euro-voor-cybersecurity/">persbericht</a>. “We willen dat die kennis ook goed doorstroomt naar het bedrijfsleven en de vele kmo’s. We willen ondernemers de kans geven om een scan van hun bedrijf te laten uitvoeren om te weten waar er eventueel nog sterkere beveiliging kan.”</p>
      <p>8 miljoen euro van het totale jaarlijkse bedrag is bedoeld voor universitair onderzoek met betrekking tot de “ontwikkeling van technologische bouwblokken om veilige communicatie te verzekeren”. Denk daarbij aan de beveiliging van software, applicaties en digitale platformen.</p>
      <p>Tot slot gaat er jaarlijks 3 miljoen euro naar een specifiek opleidingsaanbod voor bedrijven, maar ook in het leerplichtonderwijs.</p>
    </article>
  </body>
</html>