<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/594617/%E0%A6%AC%E0%A6%BE%E0%A6%AC%E0%A6%BE%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%9B%E0%A7%87%E0%A6%B2%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8-%E0%A6%95%E0%A6%BE%E0%A6%B0%E0%A6%BE%E0%A6%A6%E0%A6%A3%E0%A7%8D%E0%A6%A1"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T06:15:00+00:00"/>
    <meta property="og:title" content="বাবাকে হত্যার দায়ে ছেলের যাবজ্জীবন কারাদণ্ড"/>
    <meta property="og:description" content="কিশোরগঞ্জ সদরের করমুলী গ্রামে বাবাকে কুপিয়ে হত্যার দায়ে ছেলেকে যাবজ্জীবন কারাদণ্ড দেওয়াসহ একলাখ টাকা জরিমানা করেছেন আদালত। সোমবার (২৫ নভেম্বর) সকাল ১১টায় কিশোরগঞ্জের এক নম্বর অতিরিক্ত জেলা ও দায়রা জজ আদালতের বিচারক মোহাম্মদ আব্দুর রহিম এই রায় দেন। এ মামলার একমাত্র আসামি মামুন মিয়া..."/>
  </head>
  <body>
    <article>
      <h1>বাবাকে হত্যার দায়ে ছেলের যাবজ্জীবন কারাদণ্ড</h1>
      <address><time datetime="2019-11-25T06:15:00+00:00">25 Nov 2019, 06:15</time> by <a rel="author">কিশোরগঞ্জ প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2018/03/01/ba902c8c1f12eed6e98b265d86b2955c-5a97ba83320ec.jpg"/>
        <figcaption>আদালত</figcaption>
      </figure>
      <p>কিশোরগঞ্জ সদরের করমুলী গ্রামে বাবাকে কুপিয়ে হত্যার দায়ে ছেলেকে যাবজ্জীবন কারাদণ্ড দেওয়াসহ একলাখ টাকা জরিমানা করেছেন আদালত।</p>
      <p>সোমবার (২৫ নভেম্বর) সকাল ১১টায় কিশোরগঞ্জের এক নম্বর অতিরিক্ত জেলা ও দায়রা জজ আদালতের বিচারক মোহাম্মদ আব্দুর রহিম এই রায় দেন। এ মামলার একমাত্র আসামি মামুন মিয়া পলাতক রয়েছেন।</p>
      <p>মামলার বিবরণে জানা যায়, ২০০৮ সালের ২২ জুলাই রাত সাড়ে ১০টায় কিশোরগঞ্জ  সদর উপজেলার করমুলী গ্রামের নিজ বাড়িতে ইসরাঈলকে এলোপাতাড়ি কুপিয়ে আহত করে তার ছেলে মামুন। গুরুতর আহত অবস্থায় ইসরাঈলকে উদ্ধার করে কিশোরগঞ্জ জেনারেল হাসপাতালে নেওয়া হলে কর্তব্যরত চিকিৎসক তাকে মৃত ঘোষণা করেন। ঘটনার পর মামুন পালিয়ে যায়।  </p>
      <p>পরদিন ২০০৮ সালের ২৩ জুলাই নিহতের স্ত্রী রেখা আক্তার ওরফে সুফিয়া বাদী হয়ে তাদের ছেলে মামুনের নাম উল্লেখ করে কিশোরগঞ্জ থানায় একটি হত্যা মামলা দায়ের করেন। পরে ২৫ নভেম্বর মামলার অভিযোগপত্র আদালতে দাখিল করে পুলিশ।</p>
      <p>রাষ্ট্রপক্ষের আইনজীবী (এপিপি) আবু সাঈদ ইমাম ঘটনার সত্যতা নিশ্চিত করে জানান, দীর্ঘ ১১ বছর মামলাটি আদালতে চলমান থাকার পর সোমবার সকালে কিশোরগঞ্জের এক নম্বর অতিরিক্ত জেলা ও দায়রা জজ আদালতের বিচারক মোহাম্মদ আব্দুর রহিম এ রায় দেন। </p>
      <footer>/এপিএইচ/</footer>
    </article>
  </body>
</html>