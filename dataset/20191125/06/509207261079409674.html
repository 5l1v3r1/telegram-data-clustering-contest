<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/nem-koko-korrupcio-egyesitettek-az-eljarasokat-a-borkai-ugyben"/>
    <meta property="og:site_name" content="444"/>
    <meta property="article:published_time" content="2019-11-25T06:24:24+00:00"/>
    <meta property="og:title" content="Nem kokó, korrupció: egyesítették az eljárásokat a Borkai-ügyben"/>
    <meta property="og:description" content="Négyen is feljelentést tettek, de nem a szex vagy az esetleges drogozás, hanem az Audi-korrupció miatt."/>
  </head>
  <body>
    <article>
      <h1>Nem kokó, korrupció: egyesítették az eljárásokat a Borkai-ügyben</h1>
      <address><time datetime="2019-11-25T06:24:24+00:00">25 Nov 2019, 06:24</time> by <a rel="author">Szily László</a></address>
      <p>Nagyobb vagyoni hátrányt okozó hűtlen kezelés bűntettének gyanúja miatt folyik nyomozás az úgynevezett Borkai-ügyben, a rendőrség pedig egyesítette az eljárásokat - írja a <a href="https://hvg.hu/gazdasag/20191124_A_rendorseg_egyesitette_a_Borkaiugyben_indult_eljarasokat">HVG</a> és a <a href="https://www.blikk.hu/aktualis/krimi/borkai-ugy-tenyi-istvan-feljelentes-egyesitettek-az-ugyet-nyomozas-iratok/qcg2n0f?fbclid=IwAR2Swd4lYb7WNfRWaYO0WRJquTRh4JXy-MTgWk9NxnOa7LpGnrxbtafdzKs">Blikk</a>.</p>
      <p>Az úgynevezett Audi-földek ügyében ugyanis négyen is hasonló tartalmú fel- és bejelentéseket tettek:</p>
      <ul>
        <li>Juhász István szocialista győri önkormányzati képviselő</li>
        <li>a Transparency International Magyarország Alapítvány</li>
        <li>Hadházy Ákos független parlamenti képviselő</li>
        <li>és Ifj. Tényi István sorozatfeljelentő</li>
      </ul>
      <p>A bejelentők gyanúja az, hogy az Audi Logisztikai Központjának építésekor az ügy résztvevői - bennfentes információik birtokában, miszerint előre tudták, hol keres helyet az Audi - úgy adták-vették a helyszínül szolgáló telkeket, hogy azzal a győrieknek milliárdos károkat okoztak, saját maguknak pedig hasonló hasznot hoztak. Korábban megjelent tényfeltáró cikkek szerint a vitatott ügyleteket az a Rákosfalvy Zoltán ügyvéd intézte Borkai polgármester tudtával, aki a hirhedtté vált adriai hajós kéjutazás egyik főszereplője is volt. </p>
    </article>
  </body>
</html>