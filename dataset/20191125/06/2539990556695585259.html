<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/1222/Artykul/2409671,Wiemy-kto-bedzie-pelnomocnikiem-rzadu-ds-Centralnego-Portu-Komunikacyjnego"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T06:57:00+00:00"/>
    <meta property="og:title" content="Wiemy, kto będzie pełnomocnikiem rządu ds. Centralnego Portu Komunikacyjnego"/>
    <meta property="og:description" content="Dotychczasowy pełnomocnik rządu ds. budowy Centralnego Portu Komunikacyjnego Mikołaj Wild w rozmowie z &quot;Rzeczpospolitą&quot; stwierdził, że projekt doszedł do przełomowego momentu i podkreślił, że może on przeobrazić całe sektory gospodarki. Mikołaj Wild przestanie pełnić funkcję rządowego pełnomocnika ds. budowy CPK, a jego miejsce zajmie poseł PiS Marcin Horała. Zapowiedział to premier Mateusz Morawiecki w rozmowie z tygodnikiem &quot;Sieci&quot;."/>
  </head>
  <body>
    <article>
      <h1>Wiemy, kto będzie pełnomocnikiem rządu ds. Centralnego Portu Komunikacyjnego</h1>
      <address>
        <time datetime="2019-11-25T06:57:00+00:00">25 Nov 2019, 06:57</time>
      </address>
      <p>
        <b>Dotychczasowy pełnomocnik rządu ds. budowy Centralnego Portu Komunikacyjnego Mikołaj Wild w rozmowie z "Rzeczpospolitą" stwierdził, że projekt doszedł do przełomowego momentu i podkreślił, że może on przeobrazić całe sektory gospodarki. Mikołaj Wild przestanie pełnić funkcję rządowego pełnomocnika ds. budowy CPK, a jego miejsce zajmie poseł PiS Marcin Horała. Zapowiedział to premier Mateusz Morawiecki w rozmowie z tygodnikiem "Sieci".</b>
      </p>
      <p>- Nad budową Centralnego Portu Koniunkcyjnego pracujemy intensywnie, wszystko idzie zgodnie z harmonogramem. Wchodzimy w etap, w którym - wiem z doświadczenia - zaczną się mnożyć rzucane pod nogi kłody, pojawiać różne naciski. Dlatego podjąłem decyzję, że pełnomocnikiem rządu ds. Centralnego Portu Komunikacyjnego zostanie Marcin Horała - powiedział Morawiecki w opublikowanej w poniedziałek w "Sieci" rozmowie.</p>
      <figure>
        <iframe data-src="https://twitter.com/STH_Poland/status/1182245588093550592?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jak dodał, bardzo docenia to, co zrobił wiceminister infrastruktury, pełnomocnik rządu ds. CPK Mikołaj Wild, ale - jak mówi szef rządu - widzi konieczność zmiany, "by te rysujące się na horyzoncie przeszkody nas nie zatrzymały".<br/><br/>- Teraz potrzebny jest tam polityk, który będzie miał siłę polityczną konieczną na tym etapie - powiedział Morawiecki.</p>
      <related>
        <a href="https://www.polskieradio24.pl/5/1222/Artykul/2379240,Budowa-CPK-Korea-Poludniowa-zainteresowana-inwestycjami"/>
      </related>
      <p>
        <b>"Potrzebujemy pełnokrwistego polityka"</b>
      </p>
      <p>Mikołaj Wild mówiąc o zmianie na stanowisku pełnomocnika, podkreślił, że projekt CPK rozwinął się na tyle, że funkcji sponsora projektu i kierownika merytorycznego nie może już pełnić jedna i ta sama osoba. - Do roli "sponsora" projektu potrzebujemy pełnokrwistego polityka - podkreślił. Dodał, że projektem musi zająć się "silny, merytoryczny zespół, który potrzebuje zasobów, do których dostęp mają tylko politycy". - Znając mojego następcę, jestem przekonany, że podoła temu zadaniu - podkreślił.</p>
      <figure>
        <iframe data-src="https://twitter.com/STH_Poland/status/1198861374853537792?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W rozmowie z "Rzeczpospolitą" Mikołaj Wild przypomniał, że w ramach projektu CPK określono już kluczowe parametry Portu Solidarność, wytyczono przebieg linii kolejowych prowadzących do CPK, przygotowano projekt rządowego planu wieloletniego, który zapewni stabilne finansowanie.</p>
      <p>
        <b>
          <a href="https://polskieradio24.pl/42/259/Artykul/2375891">&gt;&gt;&gt;[CZYTAJ TAKŻE] CPK, budowa dróg, rozwój kolei. Cztery lata inwestycji rządu w infrastrukturę</a>
        </b>
      </p>
      <p>- Zbudowaliśmy międzynarodowe i branżowe poparcie, prowadzimy dialog z mieszkańcami - dodał. Mówiąc o przyszłości, podkreślił, że od tego, co będzie się działo w ciągu najbliższego roku-dwóch lat, zależy powodzenie inwestycji.</p>
      <p>- Musimy ruszyć na szeroką skalę z badaniami środowiskowymi na terenie całej Polski, a także wybrać spośród najlepszych portów lotniczych świata doradcę strategicznego. Mieszkańcy oczekują, że niebawem będziemy gotowi do rozpoczęcia dobrowolnych wykupów gruntów. Jeżeli wszystko się powiedzie, w trakcie tej kadencji Sejmu koparki i buldożery wjadą na budowę Portu Solidarność i nowych tras kolejowych - zapowiedział Mikołaj Wild.</p>
      <p>koz</p>
      <related>
        <a href="https://www.polskieradio.pl/5/1222/Artykul/2408296,Premier-o-czwartkowym-glosowaniu-marszalek-Sejmu-postapila-slusznie"/>
      </related>
    </article>
  </body>
</html>