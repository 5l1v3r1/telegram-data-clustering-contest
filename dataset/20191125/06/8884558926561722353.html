<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/jesen-v-znamenju-proteusa"/>
    <meta property="og:site_name" content="Primorske novice"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Jesen v znamenju Proteusa"/>
    <meta property="og:description" content="Jesenski del prvenstva v državnih kegljaških ligah se je končal z izrednih uspehom postojnskega Proteusa. Fantje so jesenski prvaki prve lige, od postojnskih deklet pa je trenutno boljši le Miklavž. Na vrata prve lige trkajo Pivčanke."/>
  </head>
  <body>
    <article>
      <h1>Jesen v znamenju Proteusa</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">Igor Mušič</a></address>
      <p>
        <b>Jesenski del prvenstva v državnih kegljaških ligah se je končal z izrednih uspehom postojnskega Proteusa. Fantje so jesenski prvaki prve lige, od postojnskih deklet pa je trenutno boljši le Miklavž. Na vrata prve lige trkajo Pivčanke.</b>
      </p>
      <figure>
        <img src="https://static.primorske.si/foto/highres/sport/721063_271_gorica-proteus_026.jpg"/>
        <figcaption>Kegljači postojnskega Proteusa (rdeči dresi) so dobili primorski derbi z Novogoričani in tudi jesenski del prvenstva.  Foto: LEO CAHARIJA</figcaption>
      </figure>
      <p>Jesenski del ligaškega prvenstva se je v elitnem tekmovanju v moški konkurenci končal s primorskim derbijem v Novi Gorici. Pred dobro zasedenimi in glasnimi tribunami se fantje postojnskega Proteusa niso pustili presenetiti, zmogli pa so tudi pritisk nujnosti zmage, saj so za naslov jesenskega prvaka bili izredno tesen boj s kamniškim Calcitom in mariborskim Konstruktorjem. Tekmeci za vrh so jesen sklenili z enakim številom točk, Proteus pa je imel na koncu najboljše razmerje med dobljenimi in izgubljenimi igrami.</p>
      <p>Postojnčani so Novogoričane premagali s 6:2. Več kot 600 točk so zbrali <b>Žiga Požar</b> (625), <b>Igor Čosić</b> (613) in <b>Denis Čenanović</b> (610). K osvojitvi jesenskega naslova so pomembno prispevali še <b>Danijel Lavrič</b> (599), <b>Dominik Ogrizek</b> (592) in <b>Zlatko Pajnič</b> (557).</p>
      <p>“Prepričani smo bili, da imamo konkurenčno ekipo in smo potihem upali, da bi se lahko vmešali v boj za vrh, nismo pa pričakovali, da bomo jesenski prvaki. To nas opogumlja, da gremo naprej in da se uvrstimo tudi v evropski pokal. Imamo dobro prvo postavo in solidne rezerve, za nami pa je obetavna generacija mladincev, ki med vrstniki že sodi v slovenski vrh,” je pred zimskim premorom, ki bo trajal do 11. januarja, povedal vodja postojnske ekipe <b>Denis Čenanović.</b></p>
      <p>V vrstah Novogoričanov so 600 kegljev in več podrli <b>Klemen Mahkovic</b> (607), <b>Simon Lapajne</b> (602) in <b>Primož Gostinčar</b>. (600). Gorica bo prezimila na sedmem mestu med desetimi prvoligaši. Namestnik vodje ekipe <b>Miran Kravos</b> jesenske dosežke ocenjuje takole: “Postojnčani so bili ves čas v odlični formi. Po tem, ko smo jih nekaj let premagovali, jim letos nismo kos. Glavno razliko je naredil Igor Čosić, ki je prej igral za nas. Mi trenutno nismo v takšnem položaju, da bi se lahko v kratkem kakovostno okrepili, upam pa, da bomo sezono končali vsaj na istem mestu kot jeseni. Želeli bi si še malo napredovati. Spomladi bomo igrali doma eno tekmo več kot v gosteh, kar je dobra okoliščina. Spodnji del lestvice bo namreč letos nevarnejši, saj bosta po novem oblikovani dve prvi B ligi, kar pomeni, da bosta izpadla dva najslabša prvoligaša.”</p>
      <p>Dodati velja, da je na dobri poti v prvo B ligo jesenski prvak druge lige, ankaranska Adria, vodilni tretjeligaš pa je drugo moštvo Proteusa.</p>
      <p>V ženski konkurenci je jesenski prvak Miklavž, ki ima le točko prednosti pred Postojnčankami. Primorke so za slovo od prvega dela prvenstva v Slovenski Bistrici kar s 7:1 premagale Impol. Trenutno je Proteus edini primorski ženski predstavnik med elito, a kaže, da ne bo več dolgo tako, saj na prvoligaška vrata trka jesenski zmagovalec B lige, Pivka.</p>
    </article>
  </body>
</html>