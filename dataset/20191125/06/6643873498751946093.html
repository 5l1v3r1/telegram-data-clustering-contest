<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/6jM93r/usas-marineminister-sparket-trump-ber-ambassadoer-i-norge-ta-over"/>
    <meta property="og:site_name" content="Bergens Tidende"/>
    <meta property="article:published_time" content="2019-11-25T06:03:56+00:00"/>
    <meta property="og:title" content="USAs marineminister sparket, Trump ber ambassadør i Norge ta over"/>
    <meta property="og:description" content="USAs marineminister Richard Spencer må gå av fordi tilliten til ham er lav etter Edward Gallagher-saken. Den amerikanske ambassadøren til Norge tar over."/>
  </head>
  <body>
    <article>
      <h1>USAs marineminister sparket, Trump ber ambassadør i Norge ta over</h1>
      <h2>USAs marineminister Richard Spencer må gå av fordi tilliten til ham er lav etter Edward Gallagher-saken. Den amerikanske ambassadøren til Norge tar over.</h2>
      <address><time datetime="2019-11-25T06:03:56+00:00">25 Nov 2019, 06:03</time> by <a rel="author">NTB</a></address>
      <p>Det var USAs forsvarsminister Mark Esper som søndag ba marineminister Richard Spencer levere inn oppsigelsen sin. Spencer leverte den søndag, opplyser talsperson for Pentagon, Jonathan Hoffman.</p>
      <p>I brevet til president Donald Trump, gjengitt blant annet hos <a href="https://edition.cnn.com/2019/11/24/politics/read-navy-secretary-richard-spencer-resignation-letter/index.html">CNN</a> , hevder Spencer at han går av fordi han og Esper ikke lenger deler samme forståelse av hvordan han bør utføre jobben sin.</p>
      <p>Natt til mandag <a href="https://twitter.com/realDonaldTrump/status/1198746358091530241">melder Trump</a> derimot at han ikke har vært fornøyd med Spencers måte å håndtere Gallagher-saken på. Trump skriver videre at admiral og nåværende ambassadør i Norge, Kenneth Braithwaite, vil bli nominert til ny marineminister.</p>
      <p>– En mann som har oppnådd mye og hatt stor suksess, jeg vet Ken vil gjøre en fremragende jobb! skriver Trump.</p>
      <p>Det framgår ikke av meldingen hvem som overtar som ambassadør til Norge.</p>
      <h3>Vendepunkt</h3>
      <p>Avskjedigelsen av Spencer er et dramatisk vendepunkt i den kontroversielle saken som omhandler den amerikanske spesialsoldaten Edward Gallagher.</p>
      <p>Han var siktet for å ha drept en 15 år gammel krigsfange i Irak i 2017, men frifunnet for dette i sommer. Han ble kun dømt for å ha posert i et bilde med en død krigsfange. For dette ble Gallagher fratatt sin rang. Han ble imidlertid benådet tidligere i november av president Donald Trump og gitt rangen tilbake.</p>
      <p>– Jeg var ikke fornøyd med måten Navy SEAL Eddie Gallaghers rettssak ble håndtert på av marinen. Han ble behandlet veldig dårlig, men til tross for dette ble han fullstendig frifunnet på alle større tiltalepunkter, tvitrer Trump.</p>
      <p>Dette og kostnadsoverskridelser over lengre tid oppgis som hovedårsaker til at Spencer må gå av.</p>
      <h3>Får beholde tittel</h3>
      <p>Forsvarsminister Esper skal i likhet med Trump ikke ha vært fornøyd og heller ikke ønske mer støy.</p>
      <p>Han har bedt om at Gallagher går av med pensjon ved slutten av måneden, og at en disiplinærhøring for ham som var berammet til 2. desember, blir kansellert. I stedet skal Gallagher gå av med pensjon og få beholde sin nåværende rang som Navy SEAL.</p>
      <p>I en uttalelse fra det amerikanske forsvarsdepartementet søndag heter det at Esper «ba om marineminister Richard Spencers avgang etter å ha mistet tillit til og tro på ham på grunn av hans mangel på oppriktighet rundt samtaler med Det hvite hus som gjelder håndteringen av Eddie Gallagher i NAVY Seal».</p>
      <related>
        <h4>Les også</h4>
        <a href="https://www.bt.no/utenriks/i/narRn5/buttigieg-anklaget-for-manglende-erfaring-i-demokratenes-nominasjonsd"/>
        <a href="https://www.bt.no/utenriks/i/Op1bwO/kina-ber-trump-stanse-kongressvedtak-om-hongkong"/>
        <a href="https://www.bt.no/btmeninger/debatt/i/pLx0mw/nato-er-den-stoerste-trusselen-mot-verdensfreden"/>
        <a href="https://www.bt.no/utenriks/i/y307Qg/usa-ber-norge-hente-hjem-is-krigere"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/b5wgkg/politiet-rykket-ut-til-mystisk-bylt-som-ulte-i-arna-litt-snodig"/>
        <a href="https://www.bt.no/bolig/i/g71El5/julepynter-huset-i-oktober-for-aa-ha-lave-skuldre-i-desember"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/sport/i/6jM333/fem-minutter-ut-i-podkasten-fikk-doddo-nok-hoer-brann-rablingen-her"/>
        <a href="https://www.bt.no/sport/i/kJPE4X/dopingtatt-utoever-mente-norge-jukset-hans-norske-trener-forteller-om"/>
        <a href="https://www.bt.no/amagasinet/i/y30RaA/hun-orket-ikke-aa-vaere-taus-lenger-derfor-hengte-hun-fra-seg-dommerkap"/>
      </related>
      <ol>
        <li>
          <a href="https://www.bt.no/tag/USA">USA</a>
        </li>
        <li>
          <a href="https://www.bt.no/tag/Donald_Trump">Donald Trump</a>
        </li>
        <li>
          <a href="https://www.bt.no/tag/Det_hvite_hus">Det hvite hus</a>
        </li>
        <li>
          <a href="https://www.bt.no/tag/Pentagon">Pentagon</a>
        </li>
        <li>
          <a href="https://www.bt.no/tag/Navy_SEAL">Navy SEAL</a>
        </li>
      </ol>
    </article>
  </body>
</html>