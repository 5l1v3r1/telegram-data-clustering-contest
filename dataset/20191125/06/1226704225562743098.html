<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/skalicke-dni-vyprodukovali-vyssiu-str/432019-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T06:53:00+00:00"/>
    <meta property="og:title" content="Skalické dni vyprodukovali vyššiu stratu ako v minulom roku"/>
    <meta property="og:description" content="Kým v roku 2018 skončili Skalické dni pre mesto so stratou 63.161,02 eura, tento rok suma narástla na 69.369,28 eura."/>
  </head>
  <body>
    <article>
      <h1>Skalické dni vyprodukovali vyššiu stratu ako v minulom roku</h1>
      <h2>Kým v roku 2018 skončili Skalické dni pre mesto so stratou 63.161,02 eura, tento rok suma narástla na 69.369,28 eura.</h2>
      <address><time datetime="2019-11-25T06:53:00+00:00">25 Nov 2019, 06:53</time> by <a rel="author">TASR</a></address>
      <p>Skalica 25. novembra (TASR) – Skalické dni, ktoré sa uskutočnili od 20. do 22. septembra 2019, vyprodukovali pre mestský rozpočet stratu takmer 70.000 eur. Vyplýva to z informatívnej správy, ktorú predloží zástupkyňa primátorky Skalice Veronika Hanzalíková na rokovanie mestskej rady v stredu 27. novembra.</p>
      <p>Kým v roku 2018 skončili Skalické dni pre mesto so stratou 63.161,02 eura, tento rok suma narástla na 69.369,28 eura. Skalické dni v tomto roku navštívilo 25.834 návštevníkov, čo je oproti minulému roku nárast o 678 návštevníkov, z toho platiacich návštevníkov bolo 21.868. Podľa predkladanej správy sa vydalo 3966 promo lístkov, čo je nárast oproti roku 2018 o 574 kusov. Náklady na slávnostné listiny a reprezentačné výdavky tvorili 859,20 eura.</p>
      <p>Za predané lístky radnica získala 95.370 eur a za predajné stánky bola tržba vo výške 27.059 eura. Naopak, mesto podľa zmluvy zaplatilo spoločnosti Media Invest Company za organizáciu Skalických dní 179.249,62 eura a na odmenách zamestnancov mimo pracovného pomeru 2965,93. Podľa správy viceprimátorky ďalšie náklady vo výške 1148,02 eura si vyžiadal pobyt družobných delegácii a raut po slávnostnom oceňovaní stál radnicu 1042 eur.</p>
      <p>Okrem mesta sa na organizovaní podujatia podieľal aj mestský podnik Správa mestského majetku (SMM). Na základe údajov SMM vyprodukovala stratu 6418,51 eura, pričom v nákladoch nie sú započítané mzdové náklady na zamestnankyne podniku.</p>
    </article>
  </body>
</html>