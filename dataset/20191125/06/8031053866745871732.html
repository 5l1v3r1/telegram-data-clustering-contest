<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf%ce%b9-%ce%b9%cf%83%cf%87%cf%85%cf%81%ce%bf%ce%af-%ce%ac%ce%bd%ce%b5%ce%bc%ce%bf%ce%b9-%ce%ad%cf%81%ce%b9%ce%be%ce%b1%ce%bd-%ce%b4%ce%ad%ce%bd%cf%84%cf%81%ce%b1-%cf%83%cf%84%ce%b7-%ce%b8%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T06:25:07+00:00"/>
    <meta property="og:title" content="Οι ισχυροί άνεμοι έριξαν δέντρα στη Θεσσαλονίκη, πού είναι κλειστά τα σχολεία"/>
    <meta property="og:description" content="Ισχυροί άνεμοι έπνεαν τη νύχτα στο πολεοδομικό συγκρότημα της Θεσσαλονίκης, με αποτέλεσμα να έχουν καταγραφεί πτώσεις δέντρων, καθώς η κακοκαιρία Γηρυόνης σαρώνει τη χώρα."/>
  </head>
  <body>
    <article>
      <h1>Οι ισχυροί άνεμοι έριξαν δέντρα στη Θεσσαλονίκη, πού είναι κλειστά τα σχολεία</h1>
      <address>
        <time datetime="2019-11-25T06:25:07+00:00">25 Nov 2019, 06:25</time>
      </address>
      <p>
        <b>Ισχυροί άνεμοι έπνεαν τη νύχτα στο πολεοδομικό συγκρότημα της Θεσσαλονίκης, με αποτέλεσμα να έχουν καταγραφεί πτώσεις δέντρων, καθώς η κακοκαιρία Γηρυόνης σαρώνει τη χώρα.</b>
      </p>
      <p>Η Πυροσβεστική Υπηρεσία κλήθηκε σε επτά περιπτώσεις για κοπές και απομακρύνσεις κλαδιών και κορμών δένδρων από το οδόστρωμα, οι περισσότερες απ’ αυτές στο κέντρο της Θεσσαλονίκης, αλλά και κάποιες σε Καλαμαριά και Κορδελιό, όπως μεταδίδει το ΑΜΠΕ. Δεν αναφέρθηκε κάποιος τραυματισμός, αλλά σε δύο από τις περιπτώσεις κατά τις οποίες επενέβησαν οι πυροσβέστες καταγράφηκαν υλικές ζημιές σε σταθμευμένα αυτοκίνητα.</p>
      <p>Οι δυνατές ριπές ανέμου -που συνεχίζουν μέχρι και τις πρωινές ώρες- μετακίνησαν κάδους απορριμμάτων, σκουπίδια κι άλλα αντικείμενα στους δρόμους και γι’ αυτό το λόγο η Τροχαία συνιστά την προσοχή στους οδηγούς οχημάτων.</p>
      <p>Στο μεταξύ, κλειστά θα παραμείνουν σήμερα τα σχολεία στην Πιερία, όπου τις τελευταίες ώρες το κύμα κακοκαιρίας που πλήττει τη χώρα, προκάλεσε πλημμυρικά φαινόμενα.</p>
      <p>Κλειστά θα μείνουν σήμερα σχολεία, παιδικοί σταθμοί και ΚΔΑΠ στον δήμο Αριστοτέλη Χαλκιδικής, μετά τα προβλήματα κακοκαιρίας των προηγούμενων 24ωρων. Πάντως, στον νόμο Χαλκιδικής δεν αναφέρθηκαν μέχρι στιγμής προβλήματα από το νέο κύμα κακοκαιρίας.</p>
    </article>
  </body>
</html>