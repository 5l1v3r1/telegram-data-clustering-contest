<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013288/%D8%B1%D8%B3%D8%AA%D9%88%D8%B1%D8%A7%D9%86-%D9%81%DA%A9%D8%B1%DB%8C-%D8%AF%D8%B1-%D9%85%D8%B3%D8%AC%D8%AF-%D9%81%D8%A7%D8%A6%D9%82-%D8%B9%DA%A9%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T06:38:34+00:00"/>
    <meta property="og:title" content="رستوران فکری در مسجد فائق + عکس"/>
    <meta property="og:description" content="مسجد فائق در ایام سال تحصیلی امسال، باتوجه به امکانات و ظرفیت‌های خود بستر برگزاری اردوی دانش‌آموزی را فراهم کرده است. این برنامه متفاوت با اردوهای دیگر مدارس است و فضایی کاملاً معنوی بر آن حاکم است."/>
  </head>
  <body>
    <article>
      <h1>رستوران فکری در مسجد فائق + عکس</h1>
      <address>
        <time datetime="2019-11-25T06:38:34+00:00">25 Nov 2019, 06:38</time>
      </address>
      <p>
        <i>مسجد فائق در ایام سال تحصیلی امسال، باتوجه به امکانات و ظرفیت‌های خود بستر برگزاری اردوی دانش‌آموزی را فراهم کرده است. این برنامه متفاوت با اردوهای دیگر مدارس است و فضایی کاملاً معنوی بر آن حاکم است.</i>
      </p>
      <p>به گزارش مشرق، قطعا یکی از خاطرات شیرین دوران تحصیل برای هر فردی، خاطرات رقم‌خورده در برنامه‌های اردویی مختلف مدرسه است. خاطراتی که از بازی‌ها و شادی‌های مختلف آن روز اردو در ذهن‌ها نقش بسته است.</p>
      <p>فضای اردویی مدارس، عمدتاً با حضور در یک فضای تفریحی و انجام برخی بازی‌های خاص، خلاصه‌ می‌شود اما در این گزارش بنا داریم از مسجدی بگوییم که بستر اردوی مدارس را در فضایی معنوی و کاملاً حساب شده و دقیق برنامه‌ریزی کرده است.</p>
      <figure>
        <img src="https://cdn.mashreghnews.ir/d/2019/11/25/4/2653567.jpg"/>
      </figure>
      <p>مسجد فائق تهران واقع در خیابان ۱۷شهریور، خیابان شهید فیاض بخش، بعد از خیابان شهیدان برادران احمدی بعد از آن‌که در ایام تابستان پذیرای حضور کودکان و نوجوانان در برنامه‌های اردویی خود بود، در ایام سال تحصیلی نیز این امکان را برای مدارس فراهم کرده است تا بتوانند برنامه اردوی خود را با بهره‌گیری از فضا و امکانات این مسجد برنامه‌ریزی و اجرایی کنند.</p>
      <p>حجت‌الاسلام هراتی مسؤول واحد نوجوانان مسجد فائق در این باره می‌گوید: «امسال در ایام سال تحصیلی مدارس، برای دانش‌آموزان، دو دوره، دوم دبستان و اول دبیرستان، دو بسته اردویی جداگانه با توجه به امکانات مسجد شامل سالن فوتسال، رستوران بازی فکری، اتاق نجات یا اسکیپ روم و ... طراحی شده است که در کنار فضای معنوی قبور شهدای مدفون در مسجد، فضای بسیار مناسبی را برای اردوی مدارس ایجاد کرده است».</p>
      <figure>
        <img src="https://cdn.mashreghnews.ir/d/2019/11/25/4/2653566.jpg"/>
      </figure>
      <p>«رستوران بازی‌های فکری» یکی از برنامه‌های این مسجد است که با شعار «در این رستوران به جای خوراک شکم، خوراک فکر طبخ می‌شود» فعالیت دارد. در این بخش مسئولان به به این هدف می‌پردازند که دانش‌آموز، هنگام خروج فردی متفکر باید باشد تا اگر هجمه‌ای به وی وارد شد، در مقابل آن بایستد.</p>
      <p>هراتی در خصوص این برنامه می‌گوید: « در برنامه رستوران بازی‌های فکری چندین هدف عمده را دنبال می‌کنیم، ما ابتدا از بین بازی‌های ایرانی و خارجی، آن‌هایی که اهداف تربیتی را دنبال می‌کنند، گلچین کردیم و هدف اصلی این بازی‌ها، تقویت استحکام بنیان خانواده است. »</p>
      <p>در برنامه اتاق نجات یا (escape room) که کالا ایرانی و بومی شده است، ۴ تا ۶ نفر وارد اتاق مورد نظر می‌شوند، درِ اتاق بسته می‌شود و مطابق با سناریوی آن، یک ساعت فرصت دارند تا به اسرار موجود در اتاق پی ببرند. این اتاق به‌صورت یک خانه تیمی در عملیات ترور مربوط به چهار نفر از منافقین در دهه ۶۰ طراحی شده است که از عکس‌ها و تابلوهای مشخص، بهره گرفته شده و سعی شده است، شبیه به زمان قبل باشد. داخل این اتاق پر از معما است و درون کشوهای آن، قفل‌های فشاری، عددی و حروفی قرار دارند که رمزهای آن در بخشی از اتاق نظیر قاب عکس، درون کتاب یا ... قرار گرفته و هرآنچه علامت دست نزنید دارد، جزیی از بازی است.</p>
      <p>هراتی در این باره می‌گوید: «فرایند مسأله محور و هیجانی که در اتاق نجات وجود دارد تمام راه‌حل‌ها را در ضمیر خودآگاه و ذهن کودکان و نوجوانان می‌نشاند. ما اولین escape room ایرانی، بومی و انقلابی را خودمان راه‌اندازی کردیم.»</p>
      <figure>
        <img src="https://cdn.mashreghnews.ir/d/2019/11/25/4/2653569.jpg"/>
      </figure>
      <p>مسابقه عملیات اقتدار به صورت بازی و روش حل مسئله است، با حضور حدود ۲۰ دانش‌آموز برگزار می‌شود. در این برنامه دانش‌آموزان در یک سیر داستانی، باید با انجام یک بازی به‌صورت زنده با دریافت اشیاء و وسایلی و حل مسائل و کشف رابطه آن اشیاء بتوانند به هدف نهایی بازی دست پیدا کنند.</p>
      <p>هراتی در این باره می‌گوید: «در این بازی دان‌ش‌آموزان در شخصیت دانشمندان شهید هسته‌ای و موشکی به‌ویژه شهید طهرانی مقدم قرار می‌گیرند و در نهایت به یک خودباوری علمی دست پیدا می‌کنند.»</p>
      <p>ابتدای برنامه این اردو با زیارت شهدای مدفون در مسجد فائق آغاز می‌شود و پایان بخش آن نیز نماز جماعت است و دانش‌آموزان در نماز جماعت ظهر و عصر به امامت حجت‌الاسلام حسینی حضور پیدا می‌کنند که در بین دو نماز نیز امام جماعت خوش‌آمدی به دانش‌آموزان عرض می‌کند و توصیه‌هایی در راستای خودباوری و انجام فرایض دینی و عبادی به بچه‌ها دارد.</p>
      <figure>
        <img src="https://cdn.mashreghnews.ir/d/2019/11/25/4/2653568.jpg"/>
      </figure>
      <p>برنامه اردویی دانش‌آموزان در مسجد فائق همه روزه با هماهنگی مدارس هم برای دختران و هم برای پسران به‌صورت جداگانه برگزار می‌شود که حداقل هزینه نیز برای آن در نظر گرفته شده است. این برنامه تا پایان فصل پاییز ادامه خواهد داشت اما مسؤولین در پی تمدید و ادامه برگزاری آن در فصل زمستان هستند.</p>
      <p>مدارس علاقه‌مند برای کسب اطلاعات بیشتر می‌توانند با شماره ۰۹۱۲۵۲۱۰۵۰۱ تماس حاصل کنند.</p>
      <p>منبع: فارس</p>
    </article>
  </body>
</html>