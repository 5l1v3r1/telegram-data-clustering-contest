<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/alig-elnek-a-cegek-a-tulmunkakerettel-1889376/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T06:43:00+00:00"/>
    <meta property="og:title" content="Alig élnek a cégek a túlmunkakerettel"/>
    <meta property="og:description" content="A szakszervezetekhez nem érkeztek tömegesen jelzések arról, hogy a vállalkozások a januártól megengedett, nagyobb túlóraszám bevezetésére készülnek."/>
  </head>
  <body>
    <article>
      <h1>Alig élnek a cégek a túlmunkakerettel</h1>
      <address>
        <time datetime="2019-11-25T06:43:00+00:00">25 Nov 2019, 06:43</time>
      </address>
      <p>Elvétve akad olyan cég, amely az év vége felé közeledve annyira kimerítette túlórakeretét, hogy a törvény által január óta lehetővé váló magasabb óraszámról egyezkedjen a munkavállalókkal – írja a Magyar Nemzet hétfői számában érdekképviseleti beszámolókra hivatkozva.</p>
      <p>A lap úgy tudja</p>
      <aside>a szakszervezetekhez nem érkeztek tömegesen jelzések arról, hogy a vállalkozások a januártól megengedett, nagyobb túlóraszám bevezetésére készülnek.</aside>
      <p>Mészáros Melinda, a Liga Szakszervezetek elnöke emlékeztetett arra, hogy</p>
      <aside>szakszervezeti jelenlét esetén kollektív szerződésben rögzíthetik a felek az éves túlóra mértékét.</aside>
      <p>Ugyanakkor a dolgozó és a foglalkoztató egyéni megállapodás alapján is növelheti a rendkívüli munkavégzés éves óraszámát.</p>
      <p>A konföderáció nem tud olyan esetről, hogy munkaadói nyomásra írta volna alá alkalmazott a túlórakeret megemelésére kötött egyéni, írásbeli megállapodást.</p>
      <figure>
        <img src="https://www.vg.hu/wp-content/uploads/2019/11/felsoshutter-7.jpg"/>
        <figcaption>Fotó: Shutterstock</figcaption>
      </figure>
      <p>Mészáros Melinda rámutatott:</p>
      <aside>a Munka törvénykönyvében foglaltakat helyi rendeletekkel nem lehet felülírni.</aside>
      <p>Ugyanakkor például a fővárosi cégeknél a tulajdonos, tehát a főváros úgy döntött, nem alkalmazza a törvényi lehetőséget, így a menedzsment nem rendelhet be túlórázni senkit.</p>
      <p>A szakszervezetek kiemelik, hogy a túlórakeret megemelését nem ingyen várja el a munkáltató,</p>
      <aside>sok vállalat a törvényben meghatározott pótlékokon felül akár három-négyszeres órabért is kínál az alkalmazottaknak.</aside>
      <p>Álláspontjuk szerint azokon a településeken, ahol a túlóratörvény alkalmazásának tilalmáról döntött a testület, több helyen anélkül tette ezt, hogy felmérte volna a valós munkavállalói igényeket és a közszolgáltatások fenntartásának lehetőségét. Ez kiemelten érintheti a budapesti tömegközlekedést, amelyet szintén munkaerőhiány jellemez – jegyezték meg.</p>
      <p>A túlóra szabályozása szerint évente 250 óra rendkívüli munkavégzést rendelhet el a munkáltató, amihez nem kell dolgozói beleegyezés. 2019-től a munkaadó és a munkavállaló egyéni megállapodása alapján további túlórát rendelhet el a foglalkoztató összesen 400 óráig.</p>
    </article>
  </body>
</html>