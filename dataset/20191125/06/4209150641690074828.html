<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/banjaluka/Fudbalskim-umijecem-ruse-predrasude/570260?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Fudbalskim umijećem ruše predrasude"/>
    <meta property="og:description" content="BANJALUKA - Četiri momka iz Daun sindrom centra iz Banjaluke predstavljaće RS na Evropskom prvenstvu u fudbalu za osobe sa Daun sindromom, koji se održava u Istanbulu od 21. do 26. februara naredne godine."/>
  </head>
  <body>
    <article>
      <h1>Fudbalskim umijećem ruše predrasude</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">Nemanja Vukojević</a></address>
      <p>BANJALUKA - Četiri momka iz Daun sindrom centra iz Banjaluke predstavljaće RS na Evropskom prvenstvu u fudbalu za osobe sa Daun sindromom, koji se održava u Istanbulu od 21. do 26. februara naredne godine.</p>
      <p>Golman Bojan Grublješić, odbrambeni fudbaleri Lazar Jelić i Vladimir Ritan te napadač Kristijan Zeljković igraće u sklopu reprezentacije bivše Jugoslavije, koju će činiti još po četiri fudbalera iz Crne Gore i Srbije. Organizator ovog prvenstva je Evropska Daun sindrom asocijacija (EDSA), a učestvovaće 12 zemalja.</p>
      <p>Zoran Jelić, direktor Daun sindrom centra, koji je ujedno i psihoterapeut, najzaslužniji je za uspjehe ovih mladića.</p>
      <p>"Mi smo već počeli s treninzima na Jahorini, gdje ujedno momci naveče rade kao konobari u sklopu rehabilitacijsko-habilitacijskog programa PAIN, čiji je cilj da se ove osobe obuče za praktičan rad", rekao je Jelić.</p>
      <p>Prema njegovim riječima, na Evropskom prvenstvu u Istanbulu fudbaleri će odmjeriti snage sa Njemačkom, Turskom, Bugarskom, Italijom i Grčkom.</p>
      <p>"Fudbalski treneri će raditi stručni dio treninga, a ja ću kolektivni i individualne psihoterapije, kao i refleksološke tretmane. Trenutno se snima i film za Evropsko prvenstvo u fudbalu", kazao je Jelić.</p>
      <p>Plan je da se svih 12 fudbalskih reprezentativaca bivše Jugoslavije okupi od 9. do 15. decembra na stadionu FK Borac u Banjaluci, gdje će održavati treninge.</p>
      <p>"Nakon Banjaluke idemo na sedam dana i u Budvu na zajedničke treninge, pa zatim u Beograd kako bismo se što bolje upoznali i trenirali što više puta", pojasnio je Jelić.</p>
      <p>Dodao je da je cilj svih ovih projekata da se dokaže, prvenstveno roditeljima, šta osobe sa Daun sindromom mogu. Nada se da će svijest građana i predrasude koje imaju o njima promijeniti nabolje.</p>
      <p>"Ovo prvenstvo se organizuje svake četiri godine, s ciljem da se ukaže Evropi i svijetu da su to ljudi koji imaju pravo na grešku i dostojan život i da mogu igrati fudbal, te da uz rad i vježbu pokazuju da osoba sa Daun sindromom može učiniti što može i svaki drugi čovjek", rekao je Jelić.</p>
      <p>Pozvao je sve institucije i lokalne zajednice u RS da se uključe i preslikaju ovaj model i krenu ne samo s fudbalom, nego i ostalim sportovima koji uključuju rad s osobama s ovim sindromom.</p>
      <p>U Daun sindrom centru mladi su se već okušali kao konobari, igraju fudbal i glume. Nedavno su u Narodnom pozorištu odigrali predstavu "Mali princ", a o njihovim aktivnostima se i snima film "Neki novi Brodvej", u režiji Denisa Bojića i produkciji RTRS.</p>
    </article>
  </body>
</html>