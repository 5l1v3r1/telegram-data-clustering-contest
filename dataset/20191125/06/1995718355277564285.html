<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152884-istoriia-vidomogo-volynskogo-pedagoga-kaietana-lukasievicha-foto"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T06:45:00+00:00"/>
    <meta property="og:title" content="Історія відомого волинського педагога Каєтана Лукасєвіча. ФОТО"/>
    <meta property="og:description" content="Каєтана Лукасєвіча народився не на Волині, проте вчителював у Ковелі та Луцьку і здобув тут неабияку популярність серед своїх учнів та колег."/>
  </head>
  <body>
    <article>
      <h1>Історія відомого волинського педагога Каєтана Лукасєвіча. ФОТО</h1>
      <address>
        <time datetime="2019-11-25T06:45:00+00:00">25 Nov 2019, 06:45</time>
      </address>
      <p>Каєтана Лукасєвіча народився не на Волині, проте вчителював у Ковелі та Луцьку і здобув тут неабияку популярність серед своїх учнів та колег.<br/><br/>Каєтан Лукасєвіч народився 30 жовтня 1890 року на Буковині у вірменській родині. Його батька звали Деодат (1850–1914), а матір Рипсима (1862–1936). Батьки одружились в 1889 році. Всього в сім’ї народилось восьмеро дітей, проте більшість з них померли при народженні, - пишуть <a href="http://www.hroniky.com/news/view/17498-volynskyi-pedahoh-kaietan-lukasievich">Хроніки Любарта</a>.<br/><br/>Освіту Каєтан здобував у Відні, спочатку це був педагогічний факультет, а потім філософія та історія. Із захопленням Лукасєвіч вивчав мови, зокрема, німецьку, французьку, англійську, латинь, російську та єврейську.<br/><br/>Каєтан Лукасєвіч одружився в 1918 році із австрійкою Марією Шмідт. Невістка не сподобалась вірменській родині, які надіялись, що Каєтан одружиться на своїй.<br/><br/>Першим місцем роботи Каєтана були Чернівці. Там він працював педагогом. В 1919 році подружжя покидає Буковину та їде до Польщі. Там він паралельно популяризував серед своїх учнів Скаутський рух.<br/><br/>В 1923 році родина Каєтана Лукасєвіча переїхала на Волинь до міста Ковеля. Дружина Каєтана викладала польську мову у одній із шкіл.<br/><br/>В Ковелі родині Лукасєвічів дуже подобалось, відразу склались товариські відносини з колегами. Зі спогадів родини відомо, що в будинку Каєтана часто збирались місцеві освітяни, які обговорювали політику та події, які відбуваються в світі.<br/><br/>Родина мешкала в невеличкому будиночку біля якого був великий город, на якому вирощували різну городину.<br/><br/>Каєтан Лукасєвіч з 1923 до 1935 року працював вчителем в Державній гімназії імені Юліуша Словацького у місті Ковелі. За свою педагогічну діяльність у 1932 році він навіть отримав державну премію.<br/><br/>Через десять років після шлюбу, у 1928 році, в родині народився первісток Богдан, якого всі ласкаво називали «Дусьо».<br/><br/>В 1935 році Каєтан Лукасєвіч стає керівником Державної гімназії імені Тадеуша Костюшка в місті Луцьку. В цей час Каєтан Лукасєвіч часто був членом Державної освітньої екзаменаційної комісії, а також очолював Луцький освітній округ.<br/><br/>Дружина Каєтана працювала педагогом в Горохові. Там вона активно долучається до створення сиротинцю і навіть фінансувала його зведення. <br/><br/>З початком Другої світової війни родина переїжджає з Волині до міста Каліш в Польщі. Помер Каєтан Лукасєвіч 16 липня 1965 року в місті Поттшах (сучасна територія Австрії).</p>
      <figure>
        <img src="http://www.volynpost.com/img/modules/news/8/f0/73b154b2afd91cfdad93e034b4de7f08/cb-bz6yuxsdobxgawweuljdpxyulw44aw6s.jpg"/>
      </figure>
      <figure>
        <img src="http://www.volynpost.com/img/modules/news/8/f0/73b154b2afd91cfdad93e034b4de7f08/cb-mboexd2riw4cdm3v6x3chrxz7lxetwvk.jpg"/>
      </figure>
      <figure>
        <img src="http://www.volynpost.com/img/modules/news/8/f0/73b154b2afd91cfdad93e034b4de7f08/cb-otlrgc3d67htmfszcrtouilks7yyhczf.jpg"/>
      </figure>
      <figure>
        <img src="http://www.volynpost.com/img/modules/news/5/01/5660b2ad7821789b9cd3333930f01015/cb-r2t2erapllcjnqxhtul6ttudt32bpm3z.jpg"/>
      </figure>
    </article>
  </body>
</html>