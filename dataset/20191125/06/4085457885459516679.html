<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.cz/2019/11/25/huawei-nova-6-se-bude-dosti-podobny-iphone-11/"/>
    <meta property="og:site_name" content="GizChina.cz"/>
    <meta property="article:published_time" content="2019-11-25T06:00:59+00:00"/>
    <meta property="og:title" content="Huawei Nova 6 SE bude dosti podobný iPhone 11"/>
    <meta property="og:description" content="Společnost Huawei má na 5. prosince naplánovánu akci, na které bude představena řada telefonů Nova 6. Mezi nimi bude i model Huawei Nova 6 SE."/>
  </head>
  <body>
    <article>
      <h1>Huawei Nova 6 SE bude dosti podobný iPhone 11</h1>
      <address><time datetime="2019-11-25T06:00:59+00:00">25 Nov 2019, 06:00</time> by <a rel="author" href="https://gizchina.cz/author/marek_kucera/" target="_blank">Hana Kučerová</a></address>
      <p>Ohodnoťte článek</p>
      <p>Společnost Huawei má na 5. prosince/decembra naplánovánu akci, na které bude <a href="https://gizchina.cz/2019/11/21/huawei-nova-6-5g-bude-oficialne-predstaven-5-prosince/">představena řada telefonů</a> Nova 6. Kromě modelu s podporou 5G sítí bude uveden i model Huawei Nova 6 SE. O něm se dosud příliš nemluvilo, ale nyní jsou k dispozici jeho první renderované snímky, které jsou zveřejněny na <a href="https://twitter.com/ClubHuawei/status/1198455806418546688">twitterovém účtu</a> Huawei Club. K nim přidáme i pár specifikací.</p>
      <p>Ze snímků je na první pohled patrno, že výrobce v rámci designu modelu Huawei Nova 6 SE čerpal inspiraci u telefonů iPhone 11. Dominantou zadního panelu přístroje Nova 6 SE je čtvercový, mírně vystouplý modul hlavního fotoaparátu se čtyřmi snímači. Je uložen v levém horním rohu, LED blesk je pod ním. Celkovou konstrukcí nápadně připomíná fotoaparát iPhonů řady 11 a nebo posledních Pixelů. Z obrázků je také jasné, že snímač otisků prstů je uložen na hraně telefonu.</p>
      <slideshow>
        <figure>
          <img src="https://gizchina.cz/wp-content/uploads/2019/11/huawei-nova-6-se.jpg"/>
        </figure>
        <figure>
          <img src="https://gizchina.cz/wp-content/uploads/2019/11/huawei-nova-6-se-2.jpg"/>
        </figure>
      </slideshow>
      <p>Přední selfie kamera pak bude uložena v malém kruhovém otvoru v levém horním rohu displeje. Je pravděpodobné, že půjde o panel typu LCD. K dalším parametrům, tedy alespoň podle toho, co je uvedeno v twitterové zprávě, by měl patřit procesor HiSilicon Kirin 810. Ten najdeme například u čínské verze Honor 8X. Nova 6 SE by také měl mít podporu rychlého nabíjení s výkonem 40 W. Tato poměrně velmi stručná informace o specifikacích by tedy mohla naznačovat, že Nova 6 SE bude patřit k telefonům střední třídy. I když 40 W nabíjení naopak najdeme u prémiových zařízení, jakými jsou například telefony řady Mate 30. Zbytek parametrů zatím není znám, ale do představovačky přece jen pár dnů zbývá, takže je možné, že se ještě nějakých podrobností dočkáme.</p>
      <footer>Některé naše odkazy mohou vést na prodejce elektroniky. Pokud si skrze takový odkaz něco koupíte, můžeme z prodeje obdržet malá procenta.</footer>
      <related>
        <h4>Podobné články</h4>
        <a href="https://gizchina.cz/2019/11/22/oppo-vyviji-vlastni-cipset-pro-mobilni-telefony-bude-mit-nazev-oppo-m1/"/>
        <a href="https://gizchina.cz/2019/11/20/rada-huawei-p40-by-mohla-byt-uvedena-uz-zacatkem-pristiho-roku/"/>
        <a href="https://gizchina.cz/2019/11/20/xiaomi-mi-band-3i-by-se-mohl-objevit-uz-zitra/"/>
      </related>
    </article>
  </body>
</html>