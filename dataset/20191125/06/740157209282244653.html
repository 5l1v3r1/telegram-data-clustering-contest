<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/komunikacja-spoleczna/rosnie-zainteresowanie-budzetem-obywatelskim-na-terenach-wiejskich,135275.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Rośnie zainteresowanie budżetem obywatelskim na terenach wiejskich"/>
    <meta property="og:description" content="Zgodnie z ustawą o samorządzie gminnym każde miasto na prawach powiatu ma obowiązek realizowania budżetu obywatelskiego. Mniejsze robić tego nie muszą, ale mogą i często robią. Dzieje się to także na terenach wiejskich. W niektórych gminach fundusz sołecki już nie wystarcza, więc zakres partycypacji mieszkańców w wydatkowaniu środków publicznych poszerza się zarówno o budżet obywatelski jak i inicjatywę lokalną."/>
  </head>
  <body>
    <article>
      <h1>Rośnie zainteresowanie budżetem obywatelskim na terenach wiejskich</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">Piotr Wiewióra  </a></address>
      <h4>Zgodnie z ustawą o samorządzie gminnym każde miasto na prawach powiatu ma obowiązek realizowania budżetu obywatelskiego. Mniejsze robić tego nie muszą, ale mogą i często robią. Dzieje się to także na terenach wiejskich. W niektórych gminach fundusz sołecki już nie wystarcza, więc zakres partycypacji mieszkańców w wydatkowaniu środków publicznych poszerza się zarówno o budżet obywatelski jak i inicjatywę lokalną.</h4>
      <hr/>
      <ul>
        <li>
          <b>Są gminy wiejskie, które budżet obywatelski (BO) z powodzeniem realizują już od kilku lat i nie zamierzają przestawać. </b>
        </li>
        <li>
          <b>Aktywnie jako gmina i sołectwa korzystaliśmy z funduszu sołeckiego, ale apetyt rośnie w miarę jedzenia, dlatego zdecydowaliśmy się także na budżet obywatelski - mówi wójt śląskiej gminy Świerklaniec Marek Cyl.</b>
        </li>
        <li>
          <b>Chojnów na Dolnym Śląsku udostępnił mieszkańcom aż trzy instrumenty partycypacji: fundusz sołecki, budżet obywatelski i inicjatywę lokalną.</b>
        </li>
        <li>
          <b>Z kolei w jednej z największych gmin wiejskich w Polsce, czyli Komornikach w Wielkopolsce, BO się przyjął, ale od lat niewyodrębniany jest fundusz sołecki.</b>
        </li>
      </ul>
      <p><a href="https://www.portalsamorzadowy.pl/prawo-i-finanse/fundusz-solecki-znamy-kwote-bazowa-kraju-na-2019-rok,112308.html">Fundusz sołecki</a> wprowadzony został ustawą, która weszła w życie 1 kwietnia 2009 roku. Dzięki niemu mieszkańcy utworzonych na terenach wiejskich sołectw mają możliwość decydowania, na co przyporządkowana jednostce pomocniczej gminy kwota będzie spożytkowana na danym terenie. To korzystne także dla gminy, która ma w tej sytuacji prawo starać się o zwrot części wydanych w ramach funduszu sołeckiego środków z budżetu państwa.</p>
      <p>Z aktualnych danych wynika, że ponad 70 proc. polskich gmin wyodrębnia w swoim budżecie fundusz sołecki. Samorządowcy, którzy tego nie robią, zwykle tłumaczą takie decyzje chęcią uniknięcia zbędnych komplikacji, bo potrzebę realizacji tego czy innego zadania można przecież zgłosić sołtysowi, który przekaże ją wyżej czy też bezpośrednio wójtowi lub radnemu. Są jednak gminy, którzy śmielej umożliwiają mieszkańcom uczestnictwo w procesie decydowania, na co mają być wydane środki publiczne (a przynajmniej ich część) i nie ograniczają tej partycypacji jedynie do funduszu sołeckiego.</p>
      <p>Jednostki samorządu terytorialnego działające na terenach wiejskich coraz chętniej sięgają po instrument partycypacji, który jeszcze do niedawna wydawał się domeną miast. Budżet obywatelski, bo o nim mowa, z powodzeniem niektóre gminy z powodzeniem realizują już od kilku lat, inne natomiast poważnie się do tego przymierzają. Liczba gminnych edycji więc stale rośnie.</p>
      <h3>Apetyt rośnie w miarę jedzenia</h3>
      <p>Funkcjonująca w powiecie tarnogórskim (województwo śląskie) gmina Świerklaniec niedawno zakończyła proces wyboru zadań w ramach czwartej już edycji swojego budżetu obywatelskiego. Jego uruchomienie było inicjatywą wójta Marka Cyla, ale wynikało z oczekiwań mieszkańców.</p>
      <p>Czyta też <a href="https://www.portalsamorzadowy.pl/komunikacja-spoleczna/budzet-obywatelski-czy-partycypacyjny-czyli-jak-przeregulowano-oddolna-inicjatywe,104945.html">Budżet obywatelski czy partycypacyjny, czyli jak "przeregulowano" oddolną inicjatywę</a>.</p>
      <p>- Był to jeden z punktów mojego programu wyborczego. Odkąd tylko weszła w życie ustawa, aktywnie korzystaliśmy z funduszu sołeckiego, ale apetyt rośnie w miarę jedzenia. Były sygnały z różnych środowisk społecznych, organizacji sportowych czy kulturalnych, że oczekiwania są większe. Fundusz sołecki jak wiadomo ma swoje ustawowe ograniczenia co do kwot, natomiast budżet obywatelski to już tylko kwestia, na ile gmina może sobie finansowo pozwolić - zwraca uwagę wójt.</p>
      <p>Marek Cyl podkreśla, że na początku, kiedy był to jeszcze budżet partycypacyjny i nie było ograniczeń ustawowych, zgłaszanie pomysłów i głosowanie udawało się zamknąć w pierwszej połowie roku, a druga połowa wystarczała na realizację zadań. Teraz głosowanie odbywa się w jednym roku, a finalizacja następuje w kolejnym.</p>
      <p>Do dyspozycji mieszkańców jest ok. 200 tys. zł. Każde z czterech sołectw wybiera jednak swoje projekty. O ile w przypadku funduszu sołeckiego mają one do podziału taką samą kwotę bez względu na liczbę mieszkańców, tak w BO na każde przypada 20 tys. zł plus 10 zł na każdego mieszkańca.</p>
      <h3>Jest zaangażowanie i zainteresowanie, może być większa pula</h3>
      <p>Wójt Cyl twierdzi, że świerklaniecki BO traktuje trochę jak swoje dziecko, a z zaangażowania mieszkańców i frekwencji podczas głosowań jest zadowolony.</p>
      <p>- Organizacje społeczne rywalizują ze sobą. Najbardziej aktywne dogadują się na zasadzie, że jeśli jedna składa wniosek do funduszu, to druga do BO - mówi Marek Cyl. - Część decyzyjności, co prawda w niewielkiej formie, ale jest mieszkańcom oddana. Bardzo chętnie z tego korzystają, a ja jestem dumny, że jesteśmy jedną z pierwszych gmin wiejskich w województwie śląskim, która taki budżet realizuje - dodaje.</p>
      <p>Sprawdź <a href="https://www.portalsamorzadowy.pl/prawo-i-finanse/realizacja-z-budzetu-obywatelskiego-zadan-na-gruntach-nie-nalezacych-do-gminy-jest-opinia-rio,124713.html">Realizacja z budżetu obywatelskiego zadań na gruntach nie należących do gminy. Jest opinia RIO</a>.</p>
      <p>Wójt nie przypomina sobie sytuacji, żeby wnioski zgłoszone do funduszu i BO się w jakiś sposób pokryły.</p>
      <p>- Ale np. w zeszłym roku w jednym sołectwie wniosków było mniej niż dostępnych środków i dzięki temu skorzystało inne sołectwo, gdzie z kolei wniosków było więcej. Przepisy przewidują bowiem, że jeśli któreś nie wykorzysta całej puli, to pozostałe środki przechodzą do innych sołectw - informuje Marek Cyl.</p>
      <p>Kwoty środków dostępnych w ramach funduszu sołeckiego systematycznie wzrastają. Samorząd ma się również w przyszłym roku zastanowić nad zwiększeniem puli BO.</p>
      <p>- Ludzie chcą budżetu obywatelskiego. Już wcześniej spotykają się w jego sprawie i rozmawiają o nim. Powoli przyzwyczajają się, że już nie tylko duże miasta korzystają z BO, ale i mniejsze gminy. Zresztą w naszej gminie osiedla się coraz więcej osób, które mają przyzwyczajenia miejskie i wręcz oczekują, żeby takie pieniądze były do ich dyspozycji - twierdzi wójt gminy Świerklaniec.</p>
      <p>To przyzwyczajenie pozytywne przekłada się także na aktywny udział w edycjach organizowanych na innych poziomach samorządu.</p>
      <p>- Dwa lata temu powiat tarnogórski ogłosił swój BO i nasi mieszkańcy, zaprawieni już w bojach, tak się zorganizowali, że wygrali tę edycję zadaniem dotyczącym realizacji oświetlenia w zabytkowym parku - mówi Marek Cyl, podkreślając determinację lokalnej społeczności także na gruncie gminnym. - Proszę sobie wyobrazić, że w ubiegłym roku w jednym z sołectw był tylko jeden projekt zgłoszony, więc wystarczyłby jeden głos, żeby wygrał. Mimo to ludzie się zaktywizowali i oddali na ten projekt kilkaset głosów.</p>
      <h3>Nie mieli sołectwa, chętnie zagłosowali w BO</h3>
      <p>W sąsiednim powiecie lublinieckim od trzech lat BO uskutecznia gmina Koszęcin. Tutejsze władze wyodrębniają wprawdzie także fundusz sołecki, ale co ciekawe jeszcze niedawno pozbawiona była go stolica gminy. A to dlatego, że nie miała statusu sołectwa. Koszęcin był nim do 2007 roku. Wówczas zapadła decyzja o likwidacji sołectwa, ponieważ uznano, że mieszkańcy i tak z większością spraw szli bezpośrednio do urzędu, więc sołtys i rada sołecka nie są potrzebni.</p>
      <p>Lokalna społeczność musiała jednak tęsknić za współdecydowaniem o wydatkach, bo w pierwszej edycji uruchomionego w tej gminie budżetu obywatelskiego (2017) projekt pod nazwą „Budowa nowoczesnego placu zabaw i rekreacji dla całej rodziny w Koszęcinie przy ul. Sobieskiego 11a” odniósł zdecydowane zwycięstwo i zgarnął niemal całą pulę (150 tys. zł).</p>
      <p>Grupa mieszkańców stolicy gminy doszła w końcu do wniosku, że sołectwo powinno być przywrócone. I w 2019 roku tak się stało.</p>
      <p>Nie zdziwiło to specjalnie wójta Zbigniewa Seniowa.</p>
      <p>- Tu chodzi też o podział środków w ramach funduszu sołeckiego. A w przypadku Koszęcina to aż ok. 200 tys. zł - powiedział „Dziennikowi Zachodniemu”.</p>
      <p>Tymczasem w zakończonej niedawno trzeciej edycji BO Koszęcin znów zgarnął całą pulę, ale tym razem sprawa była ułatwiona, ponieważ pod głosowanie poddano tylko jeden wniosek (jedyny, który pozytywnie przeszedł weryfikację).</p>
      <h3>Bonusy dla najbardziej aktywnych w gminie Chojnów</h3>
      <p>W dolnośląskiej gminie Chojnów zrealizowano już cztery edycje i także mówi się o sukcesie tej inicjatywy. Tu do dyspozycji mieszkańców jest pula ponad 300 tys. zł, ale w odróżnieniu od Świerklańca, bez podziału na sołectwa. Zgłaszając projekty, mieszkańcy powinni mieć na uwadze, że muszą to być zadania możliwe do zrealizowania w ciągu jednego roku i dotyczące terenów ogólnodostępnych, tak aby mogli z nich korzystać wszyscy mieszkańcy gminy.</p>
      <p>- Mieszkańcy naszej gminy jako jedni z niewielu w gminach wiejskich na Dolnym Śląsku mają możliwość zgłaszania swoich pomysłów, dyskutowania o nich, a następnie wyboru najlepszych rozwiązań w głosowaniu - mówi wójt Chojnowa Andrzej Pyrz, który podkreśla, że BO to świetna okazja na zwrócenie uwagi, czego brakuje w gminie na co dzień. - Z roku na rok inicjatywa cieszy się coraz większą popularnością. Za pieniądze z budżetu powstały m.in. siłownie plenerowe, place zabaw, ogrodzenia obiektów rekreacyjno-sportowych czy dodatkowe punkty oświetleniowe - wymienia.</p>
      <p>Sprawdź też <a href="https://www.portalsamorzadowy.pl/prawo-i-finanse/wojewodowie-rio-i-nik-gminy-robia-bledy-przy-uchwalaniu-budzetow-obywatelskich,121659.html">Wojewodowie, RIO i NIK: Gminy robią błędy przy uchwalaniu budżetów obywatelskich</a>.</p>
      <p>Żeby zachęcić do udziału jak największą liczbę mieszkańców, urząd postanowił nagrodzić najbardziej aktywnych.</p>
      <p>- Ta miejscowość, która wykaże się największym zaangażowaniem w głosowaniu, a złoży dwa wnioski, może zrealizować dodatkowe zadanie, a więc pula środków przeznaczonych na daną miejscowość może się zwiększyć nawet o 100 proc. - tłumaczy wójt.</p>
      <p>W ostatniej edycji uhonorowano w ten sposób aż trzy miejscowości, w których frekwencja przekroczyła 50 proc. Wójt podkreśla, że tak duże zaangażowanie wzmacnia poczucie wspólnoty. <br/>W chojnowskim samorządowcom i urzędnikom musi na tym zależeć, skoro udostępnili mieszkańcom trzy instrumenty partycypacji - także fundusz sołecki oraz inicjatywę lokalną.</p>
      <h3>W Komornikach jest BO, a fundusz sołecki im niepotrzebny</h3>
      <p>Dla odmiany jedna z największych gmin wiejskich w Polsce, czyli Komorniki (ponad 28 tys. mieszkańców), od lat regularnie nie wyodrębnia w swoim budżecie funduszu sołeckiego. <br/>- Po przeliczeniu wysokości funduszy dla poszczególnych sołectw zyskałyby sołectwa mniejsze kosztem dużych. Ponadto należałoby zwiększyć ogólną ilość środków dla sołectw o 100 procent. Gmina i tak w każdym sołectwie realizuje zadania inwestycyjne - za każdym razem w ten sposób uzasadnia projekt uchwały wójt Jan Broda.</p>
      <p>Z powodzeniem za to gmina realizuje budżet obywatelski, na który przeznacza 600 tys. zł w podziale na projekty inwestycyjne (500 tys. zł) i tzw. miękkie (100 tys. zł).</p>
      <p>- Do realizacji zostają przeznaczone te projekty, które uzyskały największą liczbę głosów, aż do wyczerpania puli środków finansowych przeznaczonych na budżet obywatelski z zastrzeżeniem, że wśród nich nie może się znaleźć więcej niż jeden projekt dotyczący jednej miejscowości. W przypadku wyłonienia listy projektów, a niewyczerpania puli środków przeznaczonych na BO, zespół dopisuje do listy projektów do realizacji kolejne według następującej w kolejności: liczba zebranych głosów, następnie pierwszy projekt, który mieści się w pozostałej kwocie, aż do wyczerpania puli środków przeznaczonych na BO bez względu na miejscowość, w której ma zostać on zrealizowany - informuje Urząd Gminy Komorniki.</p>
      <p>Tu też na zainteresowanie i frekwencję nie narzekają. Ostatnia edycja okazała się rekordowa. <br/>Zarejestrowano 51 wniosków, a do głosowania zostało dopuszczonych 36, które przeszły ocenę formalną i merytoryczną.</p>
      <p>- Po raz pierwszy wybór był tak duży, dlatego też w tej edycji mieszkańcy głosowali na dwa rodzaje projektów, na dwóch rodzajach kart - podaje UG.</p>
    </article>
  </body>
</html>