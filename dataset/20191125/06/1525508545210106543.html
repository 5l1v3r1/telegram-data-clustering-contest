<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780205/%D9%85%D8%B1%D8%AF%D9%85-%D8%AB%D8%A8%D8%A7%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%D9%85%DB%8C-%D8%AE%D9%88%D8%A7%D9%87%D9%86%D8%AF-%D9%86%D9%87-%D9%BE%D9%88%D9%84-%D8%AD%D8%B1%D9%81-%D9%87%D8%A7%DB%8C-%D8%A7%D8%AD%D8%B3%D8%A7%D8%B3%DB%8C-%D8%A8%D9%87-%D8%AF%D8%B1%D8%AF-%D9%86%D9%85%DB%8C-%D8%AE%D9%88%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T06:40:07+00:00"/>
    <meta property="og:title" content="کاتب در صحن مجلس: مردم ثبات اقتصادی می‌خواهند نه پول/حرف‌های احساسی به درد نمی‌خورد"/>
    <meta property="og:description" content="نماینده مردم گرمسار در مجلس گفت: مردم به جای پول و هدفمندی یارانه‌ها، ثبات اقتصادی می‌خواهند و باید برای کنترل قیمت‌ها، سازوکار قانونی در نظر گرفته شود."/>
  </head>
  <body>
    <article>
      <h1>کاتب در صحن مجلس: مردم ثبات اقتصادی می‌خواهند نه پول/حرف‌های احساسی به درد نمی‌خورد</h1>
      <address><time datetime="2019-11-25T06:40:07+00:00">25 Nov 2019, 06:40</time> by <a rel="author" href="https://www.mehrnews.com/archive?jr=734" target="_blank">زهرا علیدادی</a></address>
      <p>به گزارش <a href="https://www.mehrnews.com/">خبرنگار مهر</a>، غلامرضا کاتب صبح امروز(دوشنبه) در جلسه علنی امروز مجلس شورای اسلامی اظهار داشت: پیش از تصمیم گیری سران قوا درباره اصلاح قیمت بنزین، برخی از بخش‌ها همچون مرکز پژوهش‌ها و بانک مرکزی نظرات کارشناسی خود را به سران قوا ارائه کردند و باید امروز هم آنان به مجلس گزارش ارائه کنند و پاسخگو باشند و اینکه صرفا ما از وزرای صمت و دادگستری که وظایفشان پس از اجرای این تصمیم است پاسخ بخواهیم، کافی نیست.</p>
      <p>وی افزود: مردم این روزها می گویند ما هدفمندی و پول نمی خواهیم بلکه ثبات اقتصادی می خواهیم و باید به این مسئله توجه ویژه شود.</p>
      <p>نماینده مردم گرمسار در مجلس با اشاره به صحبت های وزیر صمت مبنی بر اینکه جلسات ستاد تنظیم بازار هر روز برگزار می شود، گفت: ما باید واقعیت‌های جامعه را در نظر بگیریم و بر این مسئله قائل باشیم که اقتصاد علم است و سازوکار خودش را دارد و دستوری نیست. مگر ما به زور می‌توانیم به راننده وانت بگوییم که بنزین سه هزار تومانی بزن اما کرایه ها را زیاد نکن.</p>
      <p>کاتب تصریح کرد: ما باید یک تصمیم قانونی اتخاذ کنیم و برای کنترل قیمت ها ساز و کار قانونی لازم است. لازم است که وزیر نفت پاسخ دهد که چقدر از سهمیه سوخت را تأمین کرده است.</p>
      <p>وی با بیان اینکه ما نباید در سال رونق تولید بر سر تولید بزنیم، خاطرنشان کرد: مردم باید بدانند که مجلس با مردم صادق است و ما در تصمیم‌گیری برای اصلاح قیمت بنزین نقش نداشتیم اما حالا به دنبال کنترل قیمت سایر کالاها و خدمات هستیم و در زمان بودجه لازم است که یک تصمیم منطقی در این زمینه اتخاذ شود و نباید تصمیمات ما عجولانه باشد.</p>
      <p>نماینده مردم گرمسار با بیان اینکه حرف های احساسی به درد مردم و مجلس نمی خورد، اظهار داشت: مرکز آمار باید میزان تورم پس از افزایش قیمت بنزین را توضیح دهد و انتظار ما این است که به این موضوع نگاه عمیق و ریشه ای شود.</p>
    </article>
  </body>
</html>