<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159380_1003.html"/>
    <meta property="og:site_name" content="Novsport"/>
    <meta property="article:published_time" content="2019-11-25T06:56:00+00:00"/>
    <meta property="og:title" content="Арда остава на „Лаута&quot; и напролет"/>
    <meta property="og:description" content="Кърджалийци привличат двама централни защитници, Рандъл ще се застои на пейката"/>
  </head>
  <body>
    <article>
      <h1>Арда остава на „Лаута" и напролет</h1>
      <address><time datetime="2019-11-25T06:56:00+00:00">25 Nov 2019, 06:56</time> by <a rel="author">Ани Стоилкова "Тема спорт"</a></address>
      <p>Арда ще стартира и пролетния дял на стадион "Локомотив" в Пловдив. Осветлението в Кърджали със сигурност няма да е завършено до старта на втората част от шампионата.<br/> <br/>Вероятно Арда ще домакинства под тепетата поне до април. От клуба дори са се договорили за определена сума за наема на "Лаута" до края на сезона, в случай че не успеят да се върнат по-рано в Кърджали.<br/> <br/>Работата по поставянето на осветлението още не е стартирала, като дори не е завършена и процедурата по избор на изпълнител на проекта. Отделно лошите климатични условия през зимата ще затруднят дейността. Иначе в Арда ще стартират подмяна на тревното покритие на клубния си стадион. Това ще стане след двубоя с ЦСКА за купата. Осминафиналът ще е в Кърджали на 5 декември, четвъртък, от 13:30 часа.<br/> <br/>Само три дни по-късно - на 8-и, неделя, Арда посреща армейците и за първенство. Този мач обаче ще се играе на стадион "Локомотив". Кърджалийци получиха разрешение да домакинстват на своето съоръжение само за купата.<br/> <br/>В същото време стана ясно, че в плановете на Арда за зимна селекция влиза привличането на двама централни защитници. Това означава, че по всяка вероятност с клуба ще се раздели поне един от настоящите бранители. Като титуляр се наложи Хасани, а като негови партньори се въртят Гаич и Крумов, които обаче не показват постоянство.<br/> <br/>Кърджалийци се надяват да привлекат Николай Бодуров, но ако ударят на камък, са готови да извадят оферти и към няколко чужденци. Иностранците са набелязани отдавна.<br/> <br/>26-годишният Атанас Кръстев пък ще продължи да бъде налаган като десен бек за сметка на бившия играч на Ливърпул Конър Рандъл. В последно време Кръстев захапа като титуляр въпреки привидно респектиращата визитка на англичанина. В Арда се надяват Рандъл да проведе добра подготовка и напролет да е по-полезен.</p>
      <p> </p>
    </article>
  </body>
</html>