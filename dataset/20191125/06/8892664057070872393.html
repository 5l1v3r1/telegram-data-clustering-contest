<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/szovjetunioba-hurcolt-politikai-rabok-emleknapja/3r4rcth"/>
    <meta property="og:site_name" content="Blikk.hu"/>
    <meta property="article:published_time" content="2019-11-25T06:41:37+00:00"/>
    <meta property="og:title" content="Ma van a Szovjetunióba hurcolt magyar politikai rabok és kényszermunkások emléknapja, több megemlékezést is tartanak a fővárosban"/>
    <meta property="og:description" content="Több megemlékezést is tartanak ma a fővárosban a Szovjetunióba hurcolt magyar politikai rabok és kényszermunkások emléknapján, november 25-én."/>
  </head>
  <body>
    <article>
      <h1>Ma van a Szovjetunióba hurcolt magyar politikai rabok és kényszermunkások emléknapja, több megemlékezést is tartanak a fővárosban</h1>
      <address><time datetime="2019-11-25T06:41:37+00:00">25 Nov 2019, 06:41</time> by <a rel="author" href="https://www.blikk.hu/szerzo/csorba-anita" target="_blank">Csorba Anita</a></address>
      <p>
        <i>
          <b>
            <b>Több megemlékezést is tartanak ma a fővárosban a Szovjetunióba hurcolt magyar politikai rabok és kényszermunkások emléknapján, november 25-én.</b>
          </b>
        </i>
      </p>
      <p>Délelőtt az Országházban tartanak megemlékezést és nemzetközi tudományos konferenciát. A Gupvi, gulág - magyarok a szovjet lágerbirodalomban 1944/45 - 2019-20 című rendezvényen köszöntőt mond Bognár Zalán, a Gulág - és Gupvikutatók Nemzetközi Társaságának elnöke. Latorcai János, az Országgyűlés alelnöke és Latorcai Csaba, az Emberi Erőforrások Minisztériumának közigazgatási államtitkára nyitják meg a rendezvényt. Nyitó előadást tart Schmidt Mária, a Terror Háza Múzeum főigazgatója.</p>
      <p>A központi megemlékezés - a kormány honlapján közzétett program szerint - délután lesz a III. kerületben a Tímár utca, Lajos utca, Goldberger Leó utca, Árpád fejedelem útja közötti parkban, a szovjet megszállás áldozatainak emlékművénél. Köszöntőt mond Menczer Erzsébet, a Szovjetunióban Volt Politikai Rabok és Kényszermunkások Szervezetének elnöke, továbbá beszédet mond Kovács Zoltán, a Miniszterelnöki Kabinetiroda nemzetközi kommunikációért és kapcsolatokért felelős államtitkára.</p>
      <p>Kora este pedig a Magyar Nemzeti Múzeum és a Gulág- és Gupvikutatók Nemzetközi Társasága a Ferencvárosi pályaudvaron a Málenkij robot-emlékhelynél szervez megemlékezést. Köszöntőt mond Varga Benedek, a múzeum főigazgatója, és megemlékező beszédet mond Menczer Erzsébet.</p>
      <p>
        <b>Az Országgyűlés 2012. május 21-én határozott úgy, hogy november 25-e legyen a Szovjetunióba hurcolt magyar politikai rabok és kényszermunkások emléknapja, mert 1953-ban ezen a napon léphettek ismét magyar földre azon politikai rabok első csoportja, amelynek tagjai túlélték a Gulág borzalmait.</b>
      </p>
      <p>A határozat szerint arról a mintegy <u>800 ezer magyarról van szó, akiket 1944 őszétől hadifogolyként vagy internáltként a Szovjetunióba hurcoltak több évre kényszermunkára, illetve a második világháború után 5-25 évre száműzték a Gulág rabtelepeire "a magyar hatóságok hathatós közreműködésével, koholt vádak alapján</u>".</p>
      <p>(MTI)</p>
    </article>
  </body>
</html>