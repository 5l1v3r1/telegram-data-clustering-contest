<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/sto-sfiri-chriso-ikopedo-tou-gianni-poulopoulou-stin-ekali/"/>
    <meta property="og:site_name" content="irafina"/>
    <meta property="article:published_time" content="2019-11-25T06:41:15+00:00"/>
    <meta property="og:title" content="Στο… σφυρί «χρυσό» οικόπεδο του Γιάννη Πουλόπουλου στην Εκάλη!"/>
    <meta property="og:description" content="Η βελούδινη φωνή του, που σημάδεψε τη δεκαετία του ’70, τα τραγούδια του, που έντυσαν τις μεγαλύτερες επιτυχίες του ελληνικού κινηματογράφου, και το απαράμιλλο ήθος του τον οδήγησαν στο βάθρο των κορυφαίων Ελλήνων λαϊκών τραγουδιστών. Και μπορεί το όνομα του 78χρονου σήμερα Γιάννη Πουλόπουλου να έγινε συνώνυμο της επιτυχίας, όμως ο ίδιος δεν γλίτωσε από […]"/>
  </head>
  <body>
    <article>
      <h1>Στο… σφυρί «χρυσό» οικόπεδο του Γιάννη Πουλόπουλου στην Εκάλη!</h1>
      <address>
        <time datetime="2019-11-25T06:41:15+00:00">25 Nov 2019, 06:41</time>
      </address>
      <figure>
        <img src="https://www.irafina.gr/wp-content/uploads/2018/03/deftos_728-90_single_new.jpg"/>
      </figure>
      <p>Η βελούδινη φωνή του, που σημάδεψε τη δεκαετία του ’70, τα τραγούδια του, που έντυσαν τις μεγαλύτερες επιτυχίες του ελληνικού κινηματογράφου, και το απαράμιλλο ήθος του τον οδήγησαν στο βάθρο των κορυφαίων Ελλήνων λαϊκών τραγουδιστών.</p>
      <p>Και μπορεί το όνομα του 78χρονου σήμερα Γιάννη Πουλόπουλου να έγινε συνώνυμο της επιτυχίας, όμως ο ίδιος δεν γλίτωσε από τα δόντια της οικονομικής κρίσης και βρίσκεται πλέον αντιμέτωπος με τη λαίλαπα των πλειστηριασμών.</p>
      <figure>
        <img src="https://www.irafina.gr/wp-content/uploads/2019/03/banner_sunday728-90.jpg"/>
      </figure>
      <p>Σε λιγότερο από έναν μήνα ο ζωντανός θρύλος του ελληνικού πενταγράμμου κινδυνεύει να χάσει ένα οικόπεδο «φιλέτο» στην Εκάλη, που απέκτησε τη «χρυσή» εποχή του ελληνικού τραγουδιού! Πρόκειται για οικόπεδο συνολικού εμβαδού 1.466 τ.μ., το οποίο θα βγει στο ηλεκτρονικό «σφυρί» στις 19 Δεκεμβρίου, με τιμή εκκίνησης τα 757.218 ευρώ.</p>
      <p>Μπήκε σε υποθήκη το 2014</p>
      <p>Το συγκεκριμένο περιουσιακό στοιχείο, εντός του οποίου υπήρχε παλιά ένα διώροφο κτίσμα που έχει κατεδαφιστεί, ήταν στην κατοχή του από το 1970 και μπήκε σε υποθήκη το 2014, όταν ο τραγουδιστής προέβη σε τραπεζικό δανεισμό για να ενισχύσει την οικογενειακή επιχείρηση που διατηρεί στην Άνοιξη Αττικής.</p>
      <p>Πρόκειται για έναν πολυχώρο κοινωνικών εκδηλώσεων με την ονομασία Ekru, που δημιούργησε η οικογένειά του το 2009, ο οποίος χτυπήθηκε από την οικονομική κρίση των περασμένων ετών.</p>
      <p>Στο τιμόνι της επιχείρησης βρίσκονται η σύζυγός του Μπέττυ Κοκκινάκη και η κόρη του Αντα Πουλοπούλου, ενώ ο ίδιος έλαβε δάνειο ύψους 300.000 ευρώ από τη Eurobank το 2014 προκειμένου να στηρίξει το οικογενειακό εγχείρημα.</p>
      <p>Η παρατεταμένη οικονομική δυσπραγία, ωστόσο, είχε ως αποτέλεσμα να μην μπορεί να ανταποκριθεί στις δόσεις για την αποπληρωμή του δανείου κι έτσι η τράπεζα προχωρά στον εκπλειστηριασμό του υποθηκευμένου οικοπέδου.</p>
      <p>Σε πλειστηριασμό και σπίτι της Ζηρίδη</p>
      <p>Αντιμέτωπη με αντίστοιχο «πονοκέφαλο» βρίσκεται και η ιδιοκτήτρια των εκπαιδευτηρίων «Νέα Γενιά Ζηρίδη» Κατερίνα Ζηρίδη, η οποία θα δει στις 5 Φεβρουαρίου 2020 την πολυτελή μεζονέτα της στην Κηφισιά «να βγαίνει στο σφυρί» με τιμή πρώτης προσφοράς 590.000 ευρώ.</p>
      <p>Η άλλοτε «σιδηρά κυρία» της εκπαίδευσης κινδυνεύει να χάσει το «παλάτι» των 336 τ.μ. που διαθέτει, μεταξύ άλλων, playroom, κελάρι αλλά και δωμάτιο-γκαρνταρόμπα, εξαιτίας χρεών προς την Alpha Bank.</p>
      <figure>
        <img src="https://www.newsbreak.gr/wp-content/uploads/2019/11/8-15.jpg"/>
      </figure>
      <p>Τo «χτύπημα» που δέχτηκαν τα γνωστά εκπαιδευτήρια το 2009, όταν αποκαλύφθηκε διαρροή θεμάτων του προγράμματος IB, είχε ως αποτέλεσμα την απώλεια της άδειας παροχής των εκπαιδευτικών υπηρεσιών που έδιναν πρόσβαση σε γόνους ευκατάστατων οικογενειών σε κορυφαία πανεπιστήμια του εξωτερικού.</p>
      <p>Μετά το πλήγμα που έβγαλε την οικογένεια Ζηρίδη εκτός του «κλειστού» club των ιδιωτικών σχολείων που αποτελούν σκαλί για σπουδές στις ΗΠΑ, στη Βρετανία και σε ευρωπαϊκά πανεπιστήμια, η οικονομική κρίση έσφιξε ακόμη περισσότερο τον κλοιό γύρω της, καθώς τα έσοδα από τα δίδακτρα των εκπαιδευτηρίων συρρικνώθηκαν και τα χρέη άρχισαν να συσσωρεύονται, χωρίς δυνατότητα αποπληρωμής.</p>
      <p>
        <a href="https://www.newsbreak.gr/lifestyle/52410/sto-sfyri-chryso-oikopedo-toy-gianni-poylopoyloy-stin-ekali/">newsbreak.gr</a>
      </p>
    </article>
  </body>
</html>