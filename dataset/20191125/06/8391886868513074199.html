<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/bilim-teknoloji/teknoloji-devinden-cigir-acacak-bulus-h375331.html"/>
    <meta property="og:site_name" content="HABER 61"/>
    <meta property="article:published_time" content="2019-11-25T06:22:02+00:00"/>
    <meta property="og:title" content="Teknoloji devinden çığır açacak buluş"/>
    <meta property="og:description" content="Kanseri saatler içinde tespit eden kan testi geliştirildi."/>
  </head>
  <body>
    <article>
      <h1>Teknoloji devinden çığır açacak buluş</h1>
      <h2>Kanseri saatler içinde tespit eden kan testi geliştirildi.</h2>
      <address>
        <time datetime="2019-11-25T06:22:02+00:00">25 Nov 2019, 06:22</time>
      </address>
      <p>Japon teknoloji devi Toshiba, birkaç saatte birçok kanser türünü yüzde 99 kesinlikle tespit edebilen bir kan testi geliştirdiğini açıkladı.</p>
      <p>Japonya merkezli teknoloji devi Toshiba, kanser hastalığının teşhisinde çığır açabilecek bir buluşa imza attı.</p>
      <p>Tokyo Tıp Üniversitesi ve Japonya Ulusal Kanser Merkezi ile işbirliği yapan Toshiba, birçok kanser türünü yüzde 99 kesinlikle tespit edebilen bir kan testi geliştirdiğini duyurdu.</p>
      <p>Pankreas, mide ve meme kanseri dahil olmak üzere erken evredeki 13 kanser tipini tespit edebilen testin, kanser hücreleri tarafından salınan mikroRNA moleküllerinin konsantrasyonunu ölçerek sonuç elde ettiği belirtildi.</p>
      <p>Araştırmacılar, testin hastalığı iki saat içinde teşhis edebilen küçük bir cihaz aracılığı ile gerçekleştirildiğini açıkladı.</p>
      <p>Projeyi hayata geçiren araştırma ekibi, buluşun kanser hastalığı tanısında maliyeti azaltabileceğini belirtti. Toshiba'nın ise bu teknolojiyi birkaç yıl içinde ticarileştirmek üzere çalışmalara devam edeceği öğrenildi.</p>
    </article>
  </body>
</html>