<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%ce%b8%ce%bd%ce%b9%ce%ba%ce%ae-%ce%bf%ce%b4%cf%8c%cf%82-%ce%b1%ce%b8%ce%b7%ce%bd%cf%8e%ce%bd-%ce%ba%ce%bf%cf%81%ce%af%ce%bd%ce%b8%ce%bf%cf%85-%ce%ba%ce%bb%ce%b5%ce%b9%cf%83%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T06:03:13+00:00"/>
    <meta property="og:title" content="Εθνική οδός Αθηνών – Κορίνθου: Κλειστή για ακόμα 3-4 ώρες και στα δύο ρεύματα"/>
    <meta property="og:description" content="Μεγάλα προβλήματα έχει προκαλέσει η κακοκαιρία Γηρυόνης σε σημεία του οδικού δικτύου."/>
  </head>
  <body>
    <article>
      <h1>Εθνική οδός Αθηνών – Κορίνθου: Κλειστή για ακόμα 3-4 ώρες και στα δύο ρεύματα</h1>
      <address>
        <time datetime="2019-11-25T06:03:13+00:00">25 Nov 2019, 06:03</time>
      </address>
      <p>
        <b>Μεγάλα προβλήματα έχει προκαλέσει η κακοκαιρία Γηρυόνης σε σημεία του οδικού δικτύου.</b>
      </p>
      <p>
        <b>Κλειστή και στα δύο ρεύματα παραμένει η εθνική οδός Αθηνών – Κορίνθου, νέα και παλαιά, και ενδεχομένως η κυκλοφορία να μην αποκατασταθεί πριν από 3-4 ώρες, όπως είπε στον ΣΚΑΪ ο εκπρόσωπος Τύπου της ΕΛ.ΑΣ. Θεόδωρος Χρονόπουλος.</b>
      </p>
      <p>Σύμφωνα με την «Ολυμπία Οδό», οι πολύ έντονες καιρικές συνθήκες που επικρατούν σε όλο το μήκος του αυτοκινητόδρομου καθ’ όλη τη διάρκεια της νύχτας είχαν ως αποτέλεσμα μεγάλη εισροή υδάτων και φερτών υλικών στο οδόστρωμα στην περιοχή της Κινέτας.</p>
      <p>«Για προληπτικούς λόγους και την ασφάλεια όλων, η Τροχαία έδωσε εντολή για διακοπή της κυκλοφορίας από τα διόδια της Ελευσίνας έως τον Ισθμό, καθώς κλειστή παραμένει και η Παλαιά Εθνική Οδός σε διάφορα σημεία από την Κινέττα ως τους Αγίους Θεοδώρους», όπως επισημαίνεται στην ανακοίνωση της εταιρείας, που αναμεταδίδει το ΑΜΠΕ.</p>
      <p>Συνεργεία της Ολυμπίας Οδού και υπεργολάβων επιχειρούν στην περιοχή, ενώ όλος ο μηχανισμός παραμένει σε επιφυλακή σε όλο το μήκος του δρόμου.</p>
      <p>Κλειστή είναι επίσης η έξοδος της Χαμοστέρνας προς Πειραιώς λόγω καθίζησης του οδοστρώματος, αποκαταστάθηκε όμως η κυκλοφορία στην Πειραιώς.</p>
      <p>Τα σχολεία στην περιφέρεια Αττικής παραμένουν κλειστά έως τις 10 το πρωί τουλάχιστον, και τότε αναμένεται να γίνει επανεξέταση της κατάστασης.</p>
      <p>Ο υπουργός Προστασίας του Πολίτη Μιχάλης Χρυσοχοΐδης βρίσκεται από τα ξημερώματα στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας.</p>
      <p>«Είμαστε σε επιφυλακή και εγρήγορση για τις μάχες με την κακοκαιρία. Ο κρατικός μηχανισμός κάνει ό,τι είναι δυνατόν», τόνισε, πριν από λίγο, στο Αθηναϊκό – Μακεδονικό Πρακτορείο Ειδήσεων ο γενικός γραμματέας Πολιτικής Προστασίας, Νίκος Χαρδαλιάς.</p>
      <p>Σε ισχύ είναι απαγόρευση απόπλου από το λιμάνι της Ραφήνας για το Μαρμάρι και τις Κυκλάδες, λόγω των ισχυρών ανέμων που πνέουν σε πολλές θαλάσσιες περιοχές και φθάνουν κατά τόπους τα 8 μποφόρ. Επίσης από το Λαύριο δεν εκτελούνται τα δρομολόγια των πλοίων για τη Τζιά.</p>
      <p>Δεν εκτελούνται τα δρομολόγια των υδροπτέρυγων για τον Αργοσαρωνικό λόγω των ισχυρών ανέμων που επικρατούν σε πολλές θαλάσσιες περιοχές.</p>
    </article>
  </body>
</html>