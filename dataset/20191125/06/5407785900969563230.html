<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/mimar-sinan-in-hamami-2-5-milyon-dolara-satilik-12651864-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-25T06:35:36+00:00"/>
    <meta property="og:title" content="Mimar Sinan'ın yaptığı 437 yıllık hamam, 2,5 milyon dolara satılıyor"/>
    <meta property="og:description" content="Mimar Sinan'ın yaptığı ve İstanbul Balat'ta bulunan tarihi Ayakapı Hamamı 2,5 milyon dolara satılıyor. 437 yıllık hamamın satılık olmasına tepki gösteren vatandaşlar 'Tarihimizin satılmaması gerekiyor' dedi."/>
  </head>
  <body>
    <article>
      <h1>Mimar Sinan'ın yaptığı 437 yıllık hamam, 2,5 milyon dolara satılıyor</h1>
      <address>
        <time datetime="2019-11-25T06:35:36+00:00">25 Nov 2019, 06:35</time>
      </address>
      <p><a href="https://www.haberler.com/mimar-sinan/"><b>Mimar Sinan</b></a>'ın yaptığı tarihi Ayakapı Hamamı 2,5 milyon dolara satılıyor. Hamamın içi ise harabeye dönmüş bir şekilde oto bakım servisi olarak hizmet veriyor.</p>
      <p>Balat'ta bulunan 1582 yılında 3. Murad'ın annesi Nurbanu Sultan tarafından Mimar Sinan'a yaptırılan Ayakapı Hamamı satılık ilanı ile görenlerin dikkatini çekiyor. Hamamın son durumu havadan çekilen görüntülerde gözler önüne serildi.</p>
      <p>437 yıllık tarihi eser için istenen bedel ise 2,5 milyon dolar. Mimar Sinan'ın günümüze ulaşmış ve halen ayaktaki nadir eserlerinden biri olan Ayakapı Hamamı 1947'de kereste deposu olarak kullanılmaya başlanmış. Kubbesinin ve duvarlarının bir bölümü yıkılmış olan tarihi hamam yıllara meydan okurcasına ayakta durmaya çalışıyor. Hamamın içinin bir kısmı bugün oto bakım servisi olarak hizmet veriyor. Bir kısmı ise kereste deposu olarak kullanılıyor.</p>
      <figure>
        <img src="https://foto.haberler.com/haber/2019/11/25/mimar-sinan-in-yaptigi-437-yillik-hamam-2-5-12651864_9374_m.jpg"/>
      </figure>
      <h3>SATILIK İLANI ŞAŞKINLIK YARATTI</h3>
      <p>Hamamın içerisinde beton bir yapı inşa edilmiş ancak o da zamanla çürümeye yüz tutmuş. Hamamın bazı kısımlarında da çöp yığınları bulunuyor. Satılık hamam ilanını gören vatandaşlar şaşkınlıklarını dile getirdi. Birçok vatandaş hamamın satılmasının doğru bulmadıklarını ve hamamın restore edilmesi gerektiğini ifade etti.</p>
      <h3>"TARİHİ DOKUSU İLE KALMASI LAZIM"</h3>
      <p>Çocukluğunun hamam çevresinde geçtiğini ve birçok anısı olduğunu ifade eden Aslan Engin Altıpat, "Bence tarihi dokusu ile kalması lazım. Hamamın satılmaması gerektiğini düşünüyorum. Ben çocukken arkadaşlarımla beraber hamamı üstünde uçurtma uçuruyordum. Restore edilmesi gerekiyor" dedi.</p>
      <h3>"SATILIK OLMASI ETİK DEĞİLDİR"</h3>
      <p>Tarihi hamamın yakınında 10 yıldır esnaf olarak çalışan Seyfettin Balekoğlu, "Bu tarihin satılık olması normal ve etik değildir. Burayı alan zaten anıtlar kurulu ile karşılaşacak ve istediği gibi kullanamayacaktır. Burayı sadece hamam olarak işletebilirsiniz" diye konuştu.</p>
      <figure>
        <img src="https://foto.haberler.com/haber/2019/11/25/mimar-sinan-in-yaptigi-437-yillik-hamam-2-5-12651864_1318_m.jpg"/>
      </figure>
      <h3>"SATILIK İLANINI GÖRÜNCE FARK ETTİM"</h3>
      <p>Turist rehberliği yapan Ensar İslamoğlu da, "Otobüs ile geçerken asılan satılık ilanını görünce fark ettim. Hiç iyi karşılamıyorum burasının satılmasını. Tarihi yerlere gösterilen önemin buraya da gösterilmesi gerektiğini düşünüyorum. Restore edilip halkımızın kullanımına sunulması gerekiyor. Devletin veya belediyenin para verip satın alması daha doğru olur" şeklinde konuştu.</p>
      <h3>"TARİHİMİZİN SATILMAMASI GEREKİYOR"</h3>
      <p>Murat Onay ise, "Satılmasını istemiyorum. Devletin burayı restore etmesi gerektiğini düşünüyorum. Tarihimizin satılmaması gerekiyor. Restorasyon yapılırsa vatandaşlar ziyaret edebilir" ifadelerini kullandı.</p>
      <figure>
        <img src="https://foto.haberler.com/haber/2019/11/25/mimar-sinan-in-yaptigi-437-yillik-hamam-2-5-12651864_2094_o.jpg"/>
      </figure>
      <p>Kaynak: İHA<br/>Haber Videosu: <a href="https://www.haberler.com/video/mimar-sinan-in-hamami-2-5-milyon-dolara-satilik-12651864-videosu/">Mimar Sinan'ın tarihi eseri Ayakapı Hamamı, 2,5 milyon dolara satılıyor!</a></p>
    </article>
  </body>
</html>