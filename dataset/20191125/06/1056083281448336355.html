<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402087/%D9%86%D9%81%D8%AA-%D8%B3%D8%A7%D8%B2-%D8%A7%D9%81%D8%B2%D8%A7%DB%8C%D8%B4%DB%8C-%D8%B2%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T06:51:36+00:00"/>
    <meta property="og:title" content="&quot;نفت&quot; ساز افزایشی زد"/>
    <meta property="og:description" content="قیمت نفت در معاملات روز دوشنبه بازار جهانی تحت تاثیر نشانه‌های مثبت از توافق تجاری میان آمریکا و چین افزایش پیدا کرد."/>
  </head>
  <body>
    <article>
      <h1>"نفت" ساز افزایشی زد</h1>
      <address><time datetime="2019-11-25T06:51:36+00:00">25 Nov 2019, 06:51</time> by <a rel="author">زهرا وثوقی</a></address>
      <p>قیمت نفت در معاملات روز دوشنبه بازار جهانی تحت تاثیر نشانه‌های مثبت از توافق تجاری میان آمریکا و چین افزایش پیدا کرد.</p>
      <p>به گزارش ایسنا، بهای معاملات آتی نفت برنت هفت سنت یا ۰.۱۱ درصد افزایش پیدا کرد و به ۶۳ دلار و ۴۶ سنت در هر بشکه رسید.</p>
      <p>بهای معاملات آتی وست تگزاس اینترمدیت آمریکا ۱۰ سنت یا ۰.۱۷ درصد افزایش داشت و به ۵۷ دلار و ۸۷ سنت در هر بشکه رسید. شاخص قیمت نفت آمریکا پس از افت و خیز در فرآیند مذاکرات تجاری پکن و واشنگتن، هفته گذشته را بدون تغییر چندانی سپری کرده بود.</p>
      <p>مایک مک کارتی، استراتژیست ارشد بازار در شرکت "سی ام سی مارکتس" در این باره گفت: فضای بازار همچنان تحت تاثیر مذاکرات تجاری قرار دارد. اقدام چین در حمایت از مالکیت معنوی هم از فضا برای مذاکرات تجاری حمایت کرده است.</p>
      <p>پس از این که رابرت اوبرایان، مشاور امنیت ملی آمریکا روز شنبه اعلام کرد توافق تجاری اولیه با آمریکا همچنان ممکن است تا پایان سال منعقد شود، قیمت در آغاز معاملات دوشنبه افزایشی بودند.</p>
      <p>این خبر یک روز پس از ابراز تمایل دونالد ترامپ و شی جین پینگ، رؤسای جمهور آمریکا و چین برای امضای توافق تجاری مقدماتی و پایان دادن به جنگ تجاری ۱۶ ماهه منتشر شد. با این حال ترامپ گفته است هنوز درباره این که مایل است توافقی را منعقد کند، تصمیم نگرفته است و رییس جمهور چین هم اظهار کرده که در صورت ضرورت، از تلافی کردن ترسی ندارد.</p>
      <p>بر اساس گزارش رویترز، با این حال هنوز نگرانی نسبت به این که پیشرفت مذاکرات تجاری تحت الشعاع رویدادهای هنگ کنگ قرار بگیرد، وجود دارد. مشاور امنیت ملی آمریکا هشدار داده که واشنگتن آنچه که در هنگ کنگ می‌گذرد را نادیده نخواهد گرفت.</p>
      <p>نفت از اوایل اکتبر تحت تاثیر نشانه‌های پیشرفت مذاکرات آمریکا و چین برای امضای یک توافق تجاری محدود، رو به رشد بوده اما قیمت‌ها با تغییر جو بازار مداوم نوسان داشته‌اند. با این همه به نظر می‌رسد برای سرمایه گذاران نفت خوش بین ماندن به دلیل طولانی شدن روند مذاکرات دشوار است.</p>
      <p>انتهای پیام</p>
    </article>
  </body>
</html>