<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780228/%D8%A8%D8%A7%DB%8C%D8%AF-%D9%86%D8%B8%D8%B1-%D8%A7%D8%B5%D9%86%D8%A7%D9%81-%D8%AF%D8%B1%D8%A8%D8%A7%D8%B1%D9%87-%D8%A8%D9%86%D8%B2%DB%8C%D9%86-%D8%AF%D8%B1%DB%8C%D8%A7%D9%81%D8%AA-%D9%85%DB%8C-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T06:42:21+00:00"/>
    <meta property="og:title" content="محجوب: باید نظر اصناف درباره «بنزین» دریافت می‌شد"/>
    <meta property="og:description" content="نماینده مردم تهران در مجلس گفت: پیش از تصمیم گیری درباره نرخ بنزین باید از اتحادیه و اصناف دعوت به عمل می آمد و نظرات آنان هم دریافت می‌شد."/>
  </head>
  <body>
    <article>
      <h1>محجوب: باید نظر اصناف درباره «بنزین» دریافت می‌شد</h1>
      <address><time datetime="2019-11-25T06:42:21+00:00">25 Nov 2019, 06:42</time> by <a rel="author" href="https://www.mehrnews.com/archive?jr=734" target="_blank">زهرا علیدادی</a></address>
      <p>به گزارش <a href="https://www.mehrnews.com/">خبرنگار مهر</a>، علیرضا محجوب در جلسه علنی امروز مجلس شورای اسلامی درباره بحث کنترل قیمت کالاها و خدمات پس از اصلاح قیمت بنزین، گفت: در وهله اول لازم است درباره  وضعیت کارگران صحبت کنم چرا که دستمزد کارگران در سال گذشته ۶ درصد کاهش یافت و در حال حاضر باید به این سوال پاسخ  داده شود که با  تصمیمی که درباره تغییر قیمت بنزین اتخاذ شد، دستمزد حقیقی کارگران تا چقدر کاهش می یابد؟</p>
      <p>وی با تاکید بر اینکه کارگران با این حقوق کم چه باید کنند، افزود: ما نباید تصمیماتی بگیریم که ماخذ علمی و عقلی ندارد و قانونی که مخالف علم و عقل است نباید اجرایی شود.</p>
      <p>نماینده مردم تهران در مجلس تصریح کرد: پیش از تصمیم گیری درباره نرخ بنزین باید آثار اجتماعی، علمی و عقلی آن مورد بحث و بررسی قرار می گرفت و از اتحادیه و اصناف دعوت به عمل می آمد و نظرات آنان هم دریافت می شد.</p>
      <p>محجوب بیان کرد: سوال ما این است که چگونه با نظارت افراد محدودی می توان میلیون ها کانون تولید و خدمات را کنترل کرد؟</p>
      <p>وی با بیان اینکه تاثیر بنزین روی قیمت ها از ارز هم بیشتر و فوری است، بیان کرد: باید برای ما روشن شود با کدام اقدامات می توان قیمت سایر کالاها و خدمات را به طور دقیق کنترل کرد.</p>
      <p>عضو فراکسیون امید گفت: این مردم نجیب هستند که علیه آشوب گران اعتراض می کنند و سوال ما این است که آیا این مردم ارزش ندارند امروز یک تصمیم اساسی برای کنترل قیمت کالاها و خدمات بگیریم؟</p>
    </article>
  </body>
</html>