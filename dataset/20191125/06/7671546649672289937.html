<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914951"/>
    <meta property="og:site_name" content="Dnevnik"/>
    <meta property="article:published_time" content="2019-11-25T06:15:00+00:00"/>
    <meta property="og:title" content="Lučka Rakovec, športna plezalka: Kot plezalna družba smo nekaj posebnega"/>
    <meta property="og:description" content="Lučka Rakovec je v svoji prvi sezoni svetovnega pokala v športnem plezanju v Kranju osvojila tretje mesto, potem pa v Edinburgu na evropskem prvenstvu v težavnostnem plezanju še zmagala. V skupni razvrstitvi svetovnega pokala je zasedla 4. mesto v težavnostnem in 7. mesto v balvanskem plezanju. Osemnajstletna Kranjčanka je ob Janji Garnbret, Urški Repušič, Mii Krampl in Viti Lukan še en obraz zmagovalne generacije slovenskega ženskega plezanja."/>
  </head>
  <body>
    <article>
      <h1>Lučka Rakovec, športna plezalka: Kot plezalna družba smo nekaj posebnega</h1>
      <address><time datetime="2019-11-25T06:15:00+00:00">25 Nov 2019, 06:15</time> by <a rel="author">Gorazd Suhadolnik</a></address>
      <p>
        <b>L<b>učka Rakovec</b> je v svoji prvi sezoni svetovnega pokala v športnem plezanju v Kranju osvojila tretje mesto, potem pa v Edinburgu na evropskem prvenstvu v težavnostnem plezanju še zmagala. V skupni razvrstitvi svetovnega pokala je zasedla 4. mesto v težavnostnem in 7. mesto v balvanskem plezanju. Osemnajstletna Kranjčanka je ob Janji Garnbret, Urški Repušič, Mii Krampl in Viti Lukan še en obraz zmagovalne generacije slovenskega ženskega plezanja.<br/></b>
        <b>Kako bi opisali tipično tekmovalko v športnem plezanju?</b>
      </p>
      <p>Nimam nekega tipičnega opisa, saj je vsak tekmovalec posebej močno drugačen. Lahko rečem, da smo zelo trmasti, predani športu, zagotovo pa smo kot plezalna družba nekaj posebnega.</p>
      <p>
        <b>Katere tekme so vam bile v prvi sezoni tekmovanja v svetovnem pokalu najljubše?</b>
      </p>
      <p>Moja najljubša tekma je bila v Kranju, ker sem se prvič uvrstila na stopničke svetovnega pokala, seveda tudi zaradi plezanja pred domačim občinstvom. Med najljubšimi je bil tudi Chamonix, že prizorišče tekme je neverjetno, stena je postavljena na trgu v središču mesta in podpora publike v finalu je bila neverjetna.</p>
      <p>
        <b>Kaj je odločilo na tekmi v Kranju, ko ste osvojili prve stopničke v svetovnem pokalu?</b>
      </p>
      <p>Bila sem zelo vesela, še posebej zato, ker mi je zadnje treninge pred tekmo preprečila bolezen, in nisem vedela, kaj pričakovati. Zdi se mi, da je bil odločilen fokus v finalni smeri in to, da name ni vplival pritisk domačega občinstva.</p>
      <p>
        <b>So vas uspešni nastopi v letošnjem tekmovanju presenetili?</b>
      </p>
      <p>Da, presenečena sem, na začetku sezone so bili taki rezultati le želje, za katere nisem verjela, da se lahko uresničijo. Predvidevam, da so posledica težkih treningov in večjega posvečanja mojim šibkostim.</p>
      <p>
        <b>Boljše rezultate dosegate kot težavnostna plezalka. Kaj pa balvani?</b>
      </p>
      <p>Težavnost sem že od nekdaj več trenirala kot balvane, to se seveda pozna, malo mi manjka koordinacije in čiste moči, vseeno pa se čedalje več posvečam tudi balvanskemu plezanju.</p>
      <p>
        <b>Pri čem vam najbolj pomaga Anže Štremfelj, vaš trener in tudi selektor mladinske reprezentance?</b>
      </p>
      <p>V bistvu mi pomaga pri vsem, tako pri treningu kot pri psihični pripravi pred tekmami. V pripravljalnem obdobju se največ posvečam izboljšanju moči, ki jo potem poskušam ohranjati skozi vso tekmovalno sezono.</p>
      <p>
        <b>Kaj bilo odločilno za vašo septembrsko zmago v težavnosti na evropskem prvenstvu v Edinburgu?</b>
      </p>
      <p>V finalno smer sem se podala sproščeno in odločno, to je bilo zelo pomembno, saj ni dopuščala napak.</p>
      <p>
        <b>Kaj menite o korejski najstnici Chaehyun Seo, ki je zmagala v svetovnem pokalu v težavnosti? Vas je presenetila?</b>
      </p>
      <p>Res sem bila presenečena nad njenimi rezultati, še posebej zato, ker je pred letošnjo sezono nisem poznala in je res prišla nekoliko iz ozadja. Njeno plezanje je bilo skozi celotno sezono izjemno.</p>
      <p>
        <b>Vsi športni plezalci poudarjajo pomembnost sproščenosti pri plezanju na tekmi. Kaj je za vas najpomembnejše?</b>
      </p>
      <p>Sproščenost igra na tekmi izredno veliko vlogo. Tudi če na tekmo prideš v najboljši formi, lahko podvomiš o svoji pripravljenosti in zmožnostih in nisi sposoben odplezati po svojih najboljših močeh. Pred tekmo nimam posebnih psihičnih priprav, poskušam se sprostiti in zaupati vase.</p>
      <p>
        <b>Kako ste bili zadovoljni s svojim tekmovanjem na avgustovskem svetovnem prvenstvu v Hačiodžiju?</b>
      </p>
      <p>Moj nastop ni bil slab, čeprav se tekma ni razpletla po mojih željah. V težavnosti sem bila deveta, le za eno mesto zunaj finala. V balvanih in v kombinaciji pa mi žal ni uspelo sestaviti dobrega nastopa. Ta tekma torej žal ni bila najboljša v moji sezoni.</p>
      <p>
        <b>V olimpijski kombinaciji ste na 5. mestu. Kakšen načrt imate za uvrstitev na olimpijske igre Tokio 2020? Kakšne možnosti imate konec tega tedna na tekmi v Toulousu, da ujamete olimpijsko vozovnico?</b>
      </p>
      <p>Ta rezultat je dobro izhodišče za tekmo v Toulousu, ker pa bomo tekmovale v vseh treh disciplinah in se bodo rezultati med seboj množili, se lahko zgodi kar koli. Nimam posebnih načrtov, treniram vse tri discipline in upam, da bom na tekmi vsako posebej odplezala po svojih najboljših močeh.</p>
      <p>
        <b>Kakšni so odnosi med članicami in člani v slovenski športnoplezalni reprezentanci?</b>
      </p>
      <p>V članski reprezentanci se med seboj odlično razumemo. Bilo bi kar čudno, če se ne bi, saj ogromno časa preživimo skupaj. Tudi z reprezentanti drugih držav se zelo dobro razumemo, res je, da smo med sabo tekmeci, a smo vseeno drug za drugega veseli dobrih rezultatov.</p>
      <p>
        <b>Kaj najraje plezate zase? Koliko plezate v skali?</b>
      </p>
      <p>Na splošno plezam zase, ker to zelo rada počnem in v tem uživam. Seveda pride trening, ko mogoče ne gre vse po načrtih, ali pa bi se mi prilegel dan počitka, vendar vem, da gre tudi to zraven, če želim doseči svoje cilje. V skali plezam precej malo, saj zaradi dolge tekmovalne sezone nimam preveč časa.</p>
      <p>
        <b>Ali že razmišljate, kaj boste študirali po maturi, ki vas čaka prihodnje leto?</b>
      </p>
      <p>Ne vem še, kaj bom študirala, odločitev o tem bom sprejemala po letošnji sezoni oziroma v začetku prihodnjega leta.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042912228/sport/ostali-sporti/drugi-sporti/garnbretova-s-stopnickami-koncala-rekordno-sezono"/>
        <a href="https://www.dnevnik.si/1042911541/sport/ostali-sporti/drugi-sporti/janja-garnbret-in-lucka-rakovec-v-finalu-xiamena"/>
      </related>
    </article>
  </body>
</html>