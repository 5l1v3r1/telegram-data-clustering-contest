<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/moto/motogp-cecchinello-marquez-e-rossi-rinnoveranno-con-honda-e-yamaha-468815.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T06:45:57+00:00"/>
    <meta property="og:title" content="MotoGP | Cecchinello: “Marquez e Rossi rinnoveranno”"/>
    <meta property="og:description" content="Secondo il team principal della LCR non ci saranno grossi movimenti nel mercato 2021, anche se ha messo il punto di domanda sul futuro di Andrea Dovizioso in Ducati"/>
  </head>
  <body>
    <article>
      <h1>MotoGP | Cecchinello: “Marquez e Rossi rinnoveranno”</h1>
      <h2>Secondo il team principal della LCR non ci saranno grossi movimenti nel mercato 2021, anche se ha messo il punto di domanda sul futuro di Andrea Dovizioso in Ducati</h2>
      <address><time datetime="2019-11-25T06:45:57+00:00">25 Nov 2019, 06:45</time> by <a rel="author">Stefano Ollanu</a></address>
      <p>Conclusa la stagione 2019 della MotoGP solo pochi giorni fa, team e piloti stanno già progettando il prossimo<b> futuro</b> e non è un mistero che Marc Marquez stia già discutendo con la Honda il rinnovo del contratto in scadenza a fine 2020. Radio paddock inoltre parla di un interessamento della Ducati per Maverick Vinales e Fabio Quartararo, che si troverebbero in conflitto per un posto nel team ufficiale Yamaha in caso di rinnovo di Valentino Rossi.</p>
      <figure>
        <img src="https://www.formulapassion.it/wp-content/uploads/2016/11/Lucio-Cecchinello-Motegi-2016.jpg"/>
      </figure>
      <p>Della situazione relativa al mercato in ottica 2021 ha parlato anche<b> Lucio Cecchinello</b>, patron del team LCR, ai microfoni di <i>Radio Sportiva</i>: ” <i>I giochi si faranno molto presto, già a fine aprile, e i grandi team sceglieranno i piloti molto velocemente:<b> non credo che Marquez si sposterà dalla Honda né Valentino dalla Yamaha,</b> mentre vedremo cosa farà Dovizioso</i>“. Per il team principal italiano, si delinea una lotta a quattro per il prossimo campionato del mondo: “<i>Marquez ha dimostrato negli anni di essere un talento come pochi, sarà ancora l’uomo da battere: le Yamaha stanno crescendo molto bene, Quartararo è stata la sorpresa e continua ad essere velocissimo, quindi saranno lui, Vinales e Dovizioso a poter impensierire Marquez</i>“.</p>
      <figure>
        <img src="https://www.formulapassion.it/wp-content/uploads/2019/11/35-cal-crutchlow-eng_dsc0818.gallery_full_top_fullscreen-Custom.jpg"/>
      </figure>
      <p>La squadra LCR è determinata a restare concentrata sui due centauri del team, Cal Crutchlow e Takaaki Nakagami: “<i>Siamo <b>parzialmente soddisfatti</b> della nostra stagione, speravamo di fare un campionato più costante: abbiamo avuto dei momenti positivi con dei podi ma non siamo contenti del decimo posto assoluto di Crutchlow e dell’infortunio di Nakagami</i>“. Le prospettive per il 2020 sono dunque quelle di aiutare i piloti a migliorare le proprie prestazioni: “<i>Il giapponese sta crescendo molto bene, nel 2020 disporrà però di una moto ufficiale del 2019 e quindi potrebbe essere penalizzato in termini di prestazioni massime: siamo fiduciosi che la Hrc possa darci delle evoluzioni che gli permettano di finire più di qualche gara nei primi cinque. A Crutchlow è mancata la costanza, ci sono state diverse cadute che hanno penalizzato la sua classifica e gli altri competitor sono cresciuti, mentre noi ci siamo un po’ fermati e non siamo riusciti a dare a Cal una moto che lui potesse guidare come quella del 2018. La moto 2020 che abbiamo provato nei test a Valencia è migliorata, quindi siamo <b>molto fiduciosi</b> per il futuro</i>“, ha concluso Cecchinello.</p>
      <footer>RIPRODUZIONE RISERVATA</footer>
    </article>
  </body>
</html>