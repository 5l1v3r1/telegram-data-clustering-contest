<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743466"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T06:24:00+00:00"/>
    <meta property="og:title" content="น็อก'นักมวย'ยังไม่ดังเท่านี้ จัด3โจ๋สลบคนแห่อยากเจอ"/>
    <meta property="og:description" content="'นักมวยคนดัง' เผยชีวิตสุดวุ่นวาย ถูกเรียกค่าเสียหายเพิ่ม เจอเกรียนท้าต่อยไม่หยุด หลังหวังดีเข้าห้ามวัยรุ่นมีเรื่อง กลับเจอลูกหลงทำฟิวส์ขาดสวนกลับ น็อกสลบคาที่ 3 คน สุดตกใจต่อยมวยมานานยังไม่ดังเท่านี้!"/>
  </head>
  <body>
    <article>
      <h1>น็อก'นักมวย'ยังไม่ดังเท่านี้ จัด3โจ๋สลบคนแห่อยากเจอ</h1>
      <address>
        <time datetime="2019-11-25T06:24:00+00:00">25 Nov 2019, 06:24</time>
      </address>
      <p>
        <b>"นักมวยคนดัง" เผยชีวิตสุดวุ่นวาย ถูกเรียกค่าเสียหายเพิ่ม เจอเกรียนท้าต่อยไม่หยุด หลังหวังดีเข้าห้ามวัยรุ่นมีเรื่อง กลับเจอลูกหลงทำฟิวส์ขาดสวนกลับ น็อกสลบคาที่ 3 คน สุดตกใจต่อยมวยมานานยังไม่ดังเท่านี้!</b>
      </p>
      <p>จากกรณีโลกออนไลน์เกิดกระแสอชร์อย่างหนัก ภายหลังจากที่นายกฤษณะ คะเนนอก หรือ <b>"เพชรทองทั่ว ศิษย์ อบต.จ้อน(กรุงทอง ก.ร่มสีทอง)"</b> วัย 26 ปี ได้เผยเรื่องราวขณะที่ตนเองเข้าไปห้ามปรามวัยรุ่นทะเลาะกัน แต่กลับไม่ฟัง ทั้งยังหันมาล็อกคอและทำร้าย จนทำให้นักมวยคนดังต้องออกลีลาแม่ไม้มวยไทย จนทำให้วัยรุ่นทั้ง 3 รายสลบคาที่ กลายเป็นเรื่องราวแชร์ต่อไปทั่วทั้งสังคมออนไลน์อย่างล้นหลามนั้น<br/><br/>ล่าสุด เมื่อวันที่ 25 พ.ย. "เพชรทองทั่ว ศิษย์ อบต.จ้อน" ได้เผยกับ <b>"เดลินิวส์ออนไลน์"</b> เพิ่มเติมว่า ล่าสุดตอนนี้ได้รับการติดต่อจากผู้ใหญ่ของวัยรุ่นทั้ง 3 รายที่ถูกตนชกจนสลบ โดยทั้งหมดไม่มีการติดใจเอาความเพราะทราบดีว่าตัวเองเป็นฝ่ายผิด ซึ่งในช่วงบ่ายวันนี้ จะมีการนัดพบเพื่อพูดคุยกัน ซึ่งในกรณีนี้ ไม่ได้มีความเป็นห่วงเท่าไหร่ แต่หลังจากที่โลกออนไลน์เกิดกระแสแชร์ ปรากฎว่ามีบางกรณีที่ตนเคยชกจนสลบและได้จ่ายค่าเสียหายกับผู้เสียหายเรียบร้อย เช่น ตกลงกันที่ 1 หมื่นบาท ก็ปรากฎว่าเมื่อครอบครัวเขารู้ข่าว ก็กลับมาเรียกร้องค่าเสียหายเพิ่มเป็น 5 หมื่นบาทก็มี<br/><br/>นอกจากนี้ ยังมีเกรียนคีย์บอร์ดที่อยู่ตามจังหวัดต่างๆ ก็เข้ามาคอมเม้นท์ หรือโทรติดต่อมา อยากจะพบเจอตนเพื่อลองฝีมือ อยากลองว่าหมัดหนักจริงหรือไม่ แต่ก็ไม่ได้สนในเพราะคงจะมีโอกาสเจอยาก ทั้งนี้ ภายหลังจากที่ทาง <b>"เดลินิวส์ออนไลน์" </b>สัมภาษณ์เป็นข่าวไปแล้ว ก็มีค่ายมวยหลากหลายค่ายติดต่อเข้ามา ทาบทามให้ไปเข้าสังกัด แต่ก็ไม่ได้ตกลงเพราะพอใจกับการสอนมวยและทำงานอื่นๆในชีวิตตอนนี้แล้ว และก็ยังมีสื่อมวลชนจากหลากหลายสำนักติดต่อไปออกหลายรายการยาวถึงวันที่ 27 พ.ย. แต่ก็ยังไม่ได้ตกลงใจเพราะว่ายังคงเขินอยู่ <br/><br/><b><i>"เอาจริงๆ การที่ผมเป็นนักมวยก็พอจะมีชื่อเสียงอยู่แค่ภายในภาคตะวันออก อย่างจ.ชลบุรี จ.ตราด และจ.จันทบุรี เท่านั้น แต่กลายเป็นว่า ถูกลูกหลงจากการเข้าไปห้ามคนทะเลาะกัน จนต้องออกหมัดทำเขาสลบ 3 คน ก็ดังไปทั้งประเทศกว่าการที่ผมต่อยมวยอีก ก็เขินครับ"</i></b> เพชรทองทั่ว ศิษย์ อบต.จ้อน กล่าวทิ้งท้าย...</p>
      <figure>
        <img src="https://www.dailynews.co.th/admin/upload/20191125/news_mmfxzhPagz133310_533.jpg?v=20191125167?v=5371"/>
      </figure>
      <p>ขอบคุณภาพจาก @ตัวเล็ก พลับพลา<br/><br/><br/><b>ข่าวที่เกี่ยวข้อง..<br/><a href="https://www.dailynews.co.th/regional/743243">-จุดจบสายห้าวเจอ'นักมวย' น็อก3โจ๋สลบ!ยันไม่รังแกใคร</a></b></p>
      <figure>
        <img src="https://www.dailynews.co.th/admin/upload/20191125/news_mAeYopQRHM133310_533.jpg?v=20191125167?v=6453"/>
      </figure>
    </article>
  </body>
</html>