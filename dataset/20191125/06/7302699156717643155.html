<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000112913"/>
    <meta property="og:site_name" content="MGR Online"/>
    <meta property="article:published_time" content="2019-11-25T06:05:00+00:00"/>
    <meta property="og:title" content="เปิดพฤติกรรม GEN Y เสียเงินกับของมันต้องมี สูงถึงปีละ 1.37 ล้านล้านบาท"/>
    <meta property="og:description" content="ทีเอ็มบี จับมือบริษัท ไวซ์ไซท์ ( ประเทศไทย) จำกัด เปิดพฤติกรรม GEN Y วัยสร้างหนี้ และแคมเปญ #ของมันต้องมีก่อน 40 พบกลุ่ม GEN Y เสียเงินกับของมันต้องมี ปีละ 1.37 ล้านล้านบาท หรือ 8 เท่าของไฮสปีดเทรน"/>
  </head>
  <body>
    <article>
      <h1>เปิดพฤติกรรม GEN Y เสียเงินกับของมันต้องมี สูงถึงปีละ 1.37 ล้านล้านบาท</h1>
      <address><time datetime="2019-11-25T06:05:00+00:00">25 Nov 2019, 06:05</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011681301.JPEG"/>
      </figure>
      <p><b>ทีเอ็มบี จับมือบริษัท ไวซ์ไซท์ (ประเทศไทย) จำกัด เปิดพฤติกรรม GEN Y วัยสร้างหนี้ และแคมเปญ #ของมันต้องมีก่อน 40 พบกลุ่ม GEN Y เสียเงินกับของมันต้องมีปีละ 1.37 ล้านล้านบาท หรือ 8 เท่าของไฮสปีดเทรน </b><br/><br/>นายนริศ สถาผลเดชา ผู้บริหาร TMB Analytics เปิดเผยผลการศึกษาพฤติกรรมการเงินจากข้อมูลโซเชียลมีเดียของคน GEN Y ที่มีจำนวน 14.4 ล้านคน อายุ 23-38 ปี พบว่า ความหวัง “ของมันต้องมี” ก่อนอายุ 40 คือ อยากมีบ้าน ร้อยละ 48 รถยนต์ ร้อยละ 22 ขณะที่อยากมีเงินออมและสินทรัพย์อื่นๆ ประมาณร้อยละ 13 แต่สิ่งที่เกิดขึ้นจริงกับ GEN Y เมื่อวิเคราะห์โดยใช้ข้อมูลจากการศึกษา พบว่า ยอดใช้จ่ายในกลุ่มสินค้า “ของมันต้องมี” ถึงร้อยละ 69 ขณะที่รายการซื้อบ้าน ซื้อรถที่เป็นความฝันมีสัดส่วนลดลงมาก รวมทั้งสัดส่วนเงินออมมีไม่ถึงร้อยละ 10<br/><br/>นายนริศ กล่าวว่า โดยเฉลี่ย GEN Y หมดเงินไปกับ “ของมันต้องมี” เฉลี่ย 95,000 บาทต่อคนต่อปี หรือ 1 ใน 4 ของรายได้ 377,694 บาทต่อคนต่อปี ส่วนใหญ่เป็นการซื้อสมาร์ทโฟน เสื้อผ้า เครื่องสำอาง อุปกรณ์อิเล็กทรอนิกส์ กระเป๋า นาฬิกา เครื่องประดับ และเมื่อขยายภาพแต่ละปี กลุ่ม GEN Y ใช้เงินกับ “ของมันต้องมี” ถึงปีละ 1.37 ล้านล้านบาท ซึ่งมีมูลค่าเทียบได้กับร้อยละ 13 ของรายได้ประเทศ (GDP) หรือ 8 เท่าของมูลค่าโครงการรถไฟความเร็วสูงเชื่อม 3 สนามบิน หรือร้อยละ 91 ของมูลค่าการลงทุนใน EEC 5 ปี <br/><br/>สาเหตุที่ GEN Y อยากได้ของมันต้องมี เป็นเพราะซื้อตามเทรนด์กลัวเอาต์ ร้อยละ 42 มากกว่ามองเป็นของจำเป็นร้อยละ 37 โดยเงินที่ใช้นั้น คนส่วนใหญ่ร้อยละ 70 หรือ 10 ล้านคน บอกมีเงินไม่พอ แต่ใช้การกู้จากธนาคาร และใช้บัตรเครดิตกับบัตรกดเงินสดในการใช้จ่าย และเมื่อลงรายละเอียด พบว่า มากกว่าร้อยละ 79 ของ GEN Y หรือ 7.5 ล้านคน มีการผ่อนชำระที่ต้องเสียดอกเบี้ย ซึ่งอัตราดอกเบี้ยสูงสุดที่ร้อยละ 20 <br/><br/>นอกจากนี้ GEN Y มีลักษณะเข้าทำนองฝันไกลแต่ไปไม่ถึง สะท้อนจาก GEN Y ที่เริ่มต้นทำงานเฉลี่ยตั้งเป้าอยากมีเงินเก็บ 6 ล้านบาท แต่จะออมเงินแค่เฉลี่ยเดือนละ 5,500 บาท ซึ่งถ้าเก็บเงินด้วยอัตรานี้ต้องใช้เวลาถึง 90 ปี จึงจะถึงเป้าหมาย <br/><br/>นายนริศ กล่าวว่า แนะนำให้ GEN Y ต้องมีการปรับเปลี่ยนพฤติกรรมและสร้างวินัยทางการเงิน โดยลดเงินที่ใช้กับ “ของมันต้องมี” ลงร้อยละ 50 ควบคุมกับการวางแผนการเงิน โดยเพิ่มการออมให้ถูกที่ จากปัจจุบันที่ออมในบัญชีออมทรัพย์ทั่วไปที่ดอกเบี้ยต่ำ หากทำสำเร็จ GEN Y จะมีเงินสะสมเพิ่มขึ้น 43,000 บาทต่อปี เมื่อเวลาผ่านไป 10-30 ปี จะสามารถซื้อทรัพย์สินตามที่เคยตั้งความหวังไว้ได้<br/><br/>จากข้อมูลธนาคารแห่งประเทศไทย (ธปท.) พบว่า GEN Y จำนวน 14.4 ล้านคน มีการกู้เงิน 7.2 ล้านคน หรือร้อยละ 50 ของ GEN Y ทั้งหมด โดยมีภาระหนี้ 423,000 บาทต่อคน และร้อยละ 20 ที่กู้ หรือ 1.4 ล้านคน เป็นหนี้ผิดนัดชำระ ซึ่งคิดเป็นร้อยละ 7.1 ของสินเชื่อทั้งหมดที่มีการผิดนัดชำระหนี้</p>
    </article>
  </body>
</html>