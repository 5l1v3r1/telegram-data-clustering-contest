<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/reality-a-stavebnictvi/v-obri-transakci-meni-majitele-i-hotel-v-centru-prahy-koupi-ho-francouzi-1364494"/>
    <meta property="og:site_name" content="E15.cz"/>
    <meta property="article:published_time" content="2019-11-25T06:30:00+00:00"/>
    <meta property="og:title" content="V obří transakci mění majitele i hotel v centru Prahy. Koupí ho Francouzi"/>
    <meta property="og:description" content="Luxusní pětihvězdičkový hotel Carlo IV v Praze na Senovážném náměstí mění majitele. Stane se jím francouzská realitní skupina Covivio. Změna je podle informací deníku E15 součástí rozsáhlé transakce za zhruba patnáct miliard korun zahrnující sedm hotelů v několika evropských zemích. Prodejcem byl americký investiční holding Värde Partners."/>
  </head>
  <body>
    <article>
      <h1>V obří transakci mění majitele i hotel v centru Prahy. Koupí ho Francouzi</h1>
      <address><time datetime="2019-11-25T06:30:00+00:00">25 Nov 2019, 06:30</time> by <a rel="author">Daniel Novák</a></address>
      <p>
        <b>Luxusní pětihvězdičkový hotel Carlo IV v Praze na Senovážném náměstí mění majitele. Stane se jím francouzská realitní skupina Covivio. Změna je podle informací deníku E15 součástí rozsáhlé transakce za zhruba patnáct miliard korun zahrnující sedm hotelů v několika evropských zemích. Prodejcem byl americký investiční holding Värde Partners.</b>
      </p>
      <p>„Společnost Covivio vlastní v Evropě kolem čtyř set hotelů, ale tato akvizice je jejím prvním vstupem na hotelový trh v regionu střední a východní Evropy,“ uvedl Bořivoj Vokřínek, partner ve strategickém poradenství a vedoucí výzkumu hotelových nemovitostí ve společnosti Cushman &amp; Wakefield.</p>
      <p>Hotely v Praze a Budapešti leží podle Vokřínka mimo tradiční trh společnosti Covivio. Kdyby se nový vlastník rozhodl nemovitosti prodat, nebude mít o zájemce nouzi, soudí.</p>
      <p>Kromě Česka zahrnuje obchod ještě hotely ve Francii, Itálii a v Maďarsku. Obchod mezi Covivio a Värde by měl být hotový do konce roku, uvedla agentura Reuters. „Bez komentáře,“ sdělil mluvčí skupiny Värde Andrew Hughes. K transakci se nevyjádřila ani společnost Covivio.</p>
      <related>
        <a href="https://www.e15.cz/byznys/reality-a-stavebnictvi/hotel-u-fotbalove-sparty-bude-provozovat-retezec-hard-rock-international-1364279"/>
      </related>
      <p>Hotely jsou na realitním trhu žádaným zbožím. „Dokladem zvýšeného zájmu investorů o Prahu je letošní rekordní objem hotelových transakcí v Česku. S hodnotou okolo 549 milionů eur je nejvyšší v současné historii,“ dodal Vokřínek.</p>
      <p>Dosavadní největší hotelovou transakcí letošního roku v tuzemsku je nákup pražského hotelu InterContinental. Jeho novými majiteli se stali rodinný fond R2G miliardáře Oldřicha Šlemra a zakladatelé antivirové firmy Avast Pavel Baudiš a Eduard Kučera.</p>
      <related>
        <a href="https://www.e15.cz/byznys/obchod-a-sluzby/hotelieri-nestihaji-srovnat-krok-s-airbnb-to-nejspis-vytlaci-prazany-i-z-sirsiho-centra-1364303"/>
      </related>
      <p>Další velkou transakcí byl prodej hotelu Panorama na pražské Pankráci. Od hotelové skupiny Corinthia si nemovitost pořídila rakouská společnost S+B. Nového vlastníka má též hotel Ibis vedle nákupního centra Palladium v centru Prahy. Od francouzských investorů koupil nemovitost fond spravovaný společností Amundi.</p>
      <related>
        <a href="https://www.e15.cz/byznys/reality-a-stavebnictvi/prazsky-hotel-intercontinental-zmeni-jmeno-provoz-prevezme-retezec-fairmont-1364155"/>
      </related>
      <related>
        <a href="https://www.e15.cz/tema/miliardari/vizionari/vypada-opravdu-divne-tesla-svym-pickupem-sokovala-hodnota-firmy-klesla-o-sto-miliard-1364465"/>
      </related>
      <related>
        <h4>Související články</h4>
        <a href="https://www.e15.cz/domaci/praha-tape-s-umenim-v-ulicich-i-presto-ze-na-nej-vyclenila-pres-sto-milionu-1364422"/>
        <a href="https://www.e15.cz/tema/jak-vydelat-na-pronajmu/z-nekdejsi-centraly-ipb-v-centru-prahy-vznika-luxusni-hotel-1359886"/>
        <a href="https://www.e15.cz/byznys/reality-a-stavebnictvi/zakladatel-exim-tours-prevezme-grand-hotel-evropa-na-vaclavskem-namesti-1355231"/>
        <a href="https://www.e15.cz/byznys/reality-a-stavebnictvi/prazsky-hotel-intercontinental-zmeni-jmeno-provoz-prevezme-retezec-fairmont-1364155"/>
        <a href="https://www.e15.cz/byznys/reality-a-stavebnictvi/francouzsky-investicni-obr-koupil-hotel-v-centru-prahy-1359998"/>
      </related>
    </article>
  </body>
</html>