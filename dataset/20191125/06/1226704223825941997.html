<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/konferencia-rezortu-spravodlivosti-sa-bu/432017-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T06:38:00+00:00"/>
    <meta property="og:title" content="Konferencia rezortu spravodlivosti sa bude venovať právam detí"/>
    <meta property="og:description" content="Slávnostná konferencia sa začína v pondelok o 10.00 h a organizátori si ňou pripomínajú 30. výročie platnosti Dohovoru OSN o právach detí."/>
  </head>
  <body>
    <article>
      <h1>Konferencia rezortu spravodlivosti sa bude venovať právam detí</h1>
      <h2>Slávnostná konferencia sa začína v pondelok o 10.00 h a organizátori si ňou pripomínajú 30. výročie platnosti Dohovoru OSN o právach detí.</h2>
      <address><time datetime="2019-11-25T06:38:00+00:00">25 Nov 2019, 06:38</time> by <a rel="author">TASR</a></address>
      <p>Omšenie 25. novembra (TASR) – Práva detí sú hlavnou témou trojdňovej (25. – 27. 11.) slávnostnej medzinárodnej konferencie v Inštitúte vzdelávania Ministerstva spravodlivosti SR v Omšení v Trenčianskom okrese.</p>
      <p>Ako informovala PR manažérka Magdaléna Koreny, konferenciu pripravilo Ministerstvo spravodlivosti SR v spolupráci so Spoločnosťou priateľov detí z detských domovov Úsmev ako dar a s Justičnou akadémiou Slovenskej republiky pod záštitou ministra spravodlivosti Slovenskej republiky Gábora Gála (Most-Híd).</p>
      <p><i>„Na konferencii sú pripravené prednášky na rôzne témy, ako je ohrozenie vývinu dieťaťa zásahmi do jeho dôstojnosti, naplnenie práva dieťaťa na kontakt s rodinou a naplnenie potreby blízkej osoby v prostredí náhradnej starostlivosti na Slovensku či odnímanie detí z rodičovskej starostlivosti v krajinách Rady Európy a súvisiace ľudskoprávne aspekty,</i>“ uviedla Koreny.</p>
      <p>Slávnostná konferencia sa začína v pondelok o 10.00 h a organizátori si ňou pripomínajú 30. výročie platnosti Dohovoru OSN o právach detí.</p>
    </article>
  </body>
</html>