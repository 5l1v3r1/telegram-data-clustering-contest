<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/snau-vidkryv-unikalnyy-dlya-ukrayiny-smart-poligon"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-25T06:56:00+00:00"/>
    <meta property="og:title" content="СНАУ відкрив унікальний для України Smart полігон"/>
    <meta property="og:description" content="21 листопада в рамках семінару цільового навчання керівників та фахівців сільськогосподарських підприємств агропромислового комплексу “Точне землеробство – ефективний інструмент сучасного агровиробника” відбулося відкриття Smart полігону."/>
  </head>
  <body>
    <article>
      <h1>СНАУ відкрив унікальний для України Smart полігон</h1>
      <address>
        <time datetime="2019-11-25T06:56:00+00:00">25 Nov 2019, 06:56</time>
      </address>
      <figure>
        <img src="http://sumy.today/sites/default/files/dsc_3132.jpg"/>
      </figure>
      <p>21 листопада в рамках семінару цільового навчання керівників та фахівців сільськогосподарських підприємств агропромислового комплексу “Точне землеробство – ефективний інструмент сучасного агровиробника” відбулося відкриття Smart полігону.</p>
      <p>Це унікальний для України проєкт, який реалізує Сумський національний аграрний університет за прикладом німецьких сільськогосподарських навчальних закладів Deula й університету прикладних наук Weihenstephan-Triesdorf. Smart полігон стане частиною Центру точного землеробства СНАУ, який був високо оцінений Міністерством освіти та науки України і практично не має аналогів в Україні.</p>
      <p>Площа полігону становить 800 кв. метрів. На полігоні будуть проводити заняття не лише для студентів-механіків, але й для майбутніх фахівців агрономічних і будівельних спеціальностей. А також для підвищення кваліфікації працівників агропідприємств.</p>
      <p>Перші випробування ґрунту на унікальному полігоні відбулися 21 листопада в рамках навчального семінару для керівників та фахівців сільськогосподарських підприємств агропромислового комплексу, який СНАУ проводить спільно з Громадською спілкою «Аграрний союз України». Учасники змогли успішно відпрацювати практичні навички налаштування ґрунтообробної та посівної техніки.</p>
      <p>Попри те, що у день відкриття на вулиці був мороз, що за звичайних умов унеможливлювало б роботу на відкритому ґрунті, випробування пройшли успішно. А отже можемо говорити про запуск роботи Smart полігону, який дозволить студентам та молодим фахівцям відточувати практичні навички в будь-яку пору року, пише сайт вишу.</p>
    </article>
  </body>
</html>