<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/thessaloniki-ptoseis-dendron-exaitias-ton-dynaton-anemon"/>
    <meta property="og:site_name" content="The Pressroom"/>
    <meta property="article:published_time" content="2019-11-25T06:09:41+00:00"/>
    <meta property="og:title" content="Θεσσαλονίκη: Πτώσεις δένδρων εξαιτίας των δυνατών ανέμων"/>
    <meta property="og:description" content="Πτώσεις δένδρων προκάλεσαν οι ισχυροί άνεμοι που έπνεαν τη νύχτα στο πολεοδομικό συγκρότημα της Θεσσαλονίκης. Η Πυροσβεστική Υπηρεσία κλήθηκε σε επτά περιπτώσεις για κοπές και απομακρύνσεις κλαδιών και κορμών δένδρων από το οδόστρωμα, οι περισσότερες απ' αυτές στο κέντρο της Θεσσαλονίκης, αλλά και κάποιες σε Καλαμαριά και Κορδελιό."/>
  </head>
  <body>
    <article>
      <h1>Θεσσαλονίκη: Πτώσεις δένδρων εξαιτίας των δυνατών ανέμων</h1>
      <address>
        <time datetime="2019-11-25T06:09:41+00:00">25 Nov 2019, 06:09</time>
      </address>
      <p>
        <b>Πτώσεις δένδρων προκάλεσαν οι ισχυροί άνεμοι που έπνεαν τη νύχτα στο πολεοδομικό συγκρότημα της <a href="https://www.thepressroom.gr/tags/thessaloniki">Θεσσαλονίκης</a>.</b>
      </p>
      <p>Η Πυροσβεστική Υπηρεσία κλήθηκε σε επτά περιπτώσεις για κοπές και απομακρύνσεις κλαδιών και κορμών δένδρων από το οδόστρωμα<b>, οι περισσότερες απ' αυτές στο κέντρο της Θεσσαλονίκης, αλλά και κάποιες σε Καλαμαριά και Κορδελιό.</b></p>
      <p><b>Δεν αναφέρθηκε κάποιος τραυματισμός, </b>αλλά σε δύο από τις περιπτώσεις κατά τις οποίες επενέβησαν οι πυροσβέστες καταγράφηκαν <b>υλικές ζημιές σε σταθμευμένα αυτοκίνητα.</b></p>
      <p><b>Οι δυνατές ριπές ανέμου -που συνεχίζουν μέχρι και τις πρωινές ώρες- μετακίνησαν κάδους απορριμμάτων</b>, σκουπίδια κι άλλα αντικείμενα στους δρόμους και γι' αυτό το λόγο η Τροχαία συνιστά την προσοχή στους οδηγούς οχημάτων.</p>
      <p>Στο μεταξύ,<b> κλειστά θα παραμείνουν σήμερα τα σχολεία στην Πιερία, όπου τις τελευταίες ώρες το κύμα κακοκαιρίας που πλήττει τη χώρα, προκάλεσε πλημμυρικά φαινόμενα.</b></p>
      <p><b>Κλειστά θα μείνουν σήμερα σχολεία, παιδικοί σταθμοί και ΚΔΑΠ στον δήμο Αριστοτέλη Χαλκιδικής,</b> μετά τα προβλήματα κακοκαιρίας των προηγούμενων 24ωρων. Πάντως, στον νόμο Χαλκιδικής δεν αναφέρθηκαν μέχρι στιγμής προβλήματα από το νέο κύμα κακοκαιρίας.</p>
      <h3>Κλειστά τα σχολεία και στη Θάσο</h3>
      <p>Κλειστά θα παραμείνουν σήμερα, Δευτέρα 25 Νοεμβρίου, τα σχολεία στη Θάσο, λόγω των έντονων καιρικών φαινομένων (έντονες καταιγίδες και βροχοπτώσεις).</p>
      <p>Η μη λειτουργία των σχολικών μονάδων όλων των βαθμίδων εκπαίδευσης της επικράτειας του Δήμου Θάσου (Σχολεία Πρωτοβάθμιας και Δευτεροβάθμιας Εκπαίδευσης) αποφασίστηκε από τον δήμαρχο του νησιού καθώς, όπως αναφέρεται στη σχετική ανακοίνωση, τα έντονα καιρικά φαινόμενα "καθιστούν επικίνδυνη την προσέλευση και παραμονή των μαθητών στα σχολεία"</p>
    </article>
  </body>
</html>