<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/puchar-swiata-w-wisle-kamil-stoch-podium-to-wielka-nagroda/1e3dd4w"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Kamil Stoch: Podium to wielka nagroda [wywiad]"/>
    <meta property="og:description" content="Przy moim drugim skoku wydawało mi się, że miałem bardzo solidne wyjście z progu, a jak przeleciałem bulę, to już widziałem, że przy takim wietrze nic z tego nie będzie – mówił w wywiadzie dla „Przeglądu Sportowego” Kamil Stoch."/>
  </head>
  <body>
    <article>
      <h1>Kamil Stoch: Podium to wielka nagroda [wywiad]</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">Kamil Wolnicki, Michał Chmielewski</a></address>
      <p>
        <b>
          <b>Przy moim drugim skoku wydawało mi się, że miałem bardzo solidne wyjście z progu, a jak przeleciałem bulę, to już widziałem, że przy takim wietrze nic z tego nie będzie – mówił w wywiadzie dla „Przeglądu Sportowego” Kamil Stoch.</b>
        </b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>
        <b>Michał Chmielewski, Kamil Wolnicki: Kto by pomyślał, że w takich warunkach jak te w niedzielę uda się taka szarża. Awans na podium z 12. pozycji – duża rzecz.</b>
      </p>
      <p><b>Kamil Stoch (trzeci skoczek PŚ w Wiśle): </b>Na początku trzeba powiedzieć – najważniejsze, że nikomu nic się nie stało. W niedzielę wszystko było możliwe, dlatego kompletnie się nie zastanawiałem nad gonitwami czy miejscami, jakie mogę zająć. Najważniejsze było w tym, żeby pomimo trudności wykonać skoki jak najlepiej i się na nich wystarczająco koncentrować. Nie chciałem przedobrzyć, bo różnie to się mogło potoczyć. Cieszę się, że jestem po dwóch dobrych skokach na podium, bo w niedzielę równie dobrze po jednym dobrym mogłem być poza trzydziestką.</p>
      <p>
        <b>Przed pierwszym skokiem musiał pan widzieć, co stało się z Piotrem Żyłą.</b>
      </p>
      <p><b>Kamil Stoch: </b>Oczywiście, nie dało się tego nie dostrzec, tylko że musiałem zrobić wszystko, by się nad tym nie zastanawiać. Przed moim skokiem jedyne, co powinno mnie interesować, to własne zadanie do wykonania. To nie jest proste.</p>
      <p>
        <b>Kwestia doświadczenia?</b>
      </p>
      <p><b>Kamil Stoch: </b>Być może, na pewno efekt treningów nad warstwą mentalną. Bardzo dobrze, że w takich kryzysowych chwilach to, nad czym tyle pracuję, przyniosło dobry skutek. Pomimo wszystko umiałem wydobyć z siebie to, co najlepsze.</p>
      <related>
        <a href="http://onet.tv/s/przegladsportowy/maciej-kot-chcialem-skoczyc-daleko-i-pomscic-piotrka-zyle/x0y262"/>
      </related>
      <p>
        <b>Jaki to był weekend?</b>
      </p>
      <p><b>Kamil Stoch: </b>Piątek był dla mnie bardzo trudny. Widzieliście, że czułem niedosyt i chciałem, by wszystko wyglądało lepiej. Nie mogłem znaleźć odpowiedniego czucia na najeździe. W sobotę skoki były już solidne, a niedziela to kolejny krok naprzód. Podium indywidualne to wielka nagroda za to, że się nie poddawałem do końca, choć było ciężko.</p>
      <p>
        <b>Po sobotnim podium też przyszedł pan do nas z raczej poważną miną.</b>
      </p>
      <p><b>Kamil Stoch: </b>Bo też czułem trochę zawód i chciałoby się więcej. Jesteśmy na własnej skoczni, skaczemy przed naszymi kibicami i myślę, że powinniśmy chcieć więcej. Cały konkurs drużynowy wyszedł okej, każdy z nas zrobił to, co umiał w sobotę najlepiej. Ale prowadziliśmy po pierwszej serii, później trochę zabrakło szczęścia. Przy moim drugim skoku wydawało mi się, że miałem bardzo solidne wyjście z progu, a jak przeleciałem bulę, to już widziałem, że przy takim wietrze nic z tego nie będzie. Ale taki jest ten sport. Myślę sobie po Wiśle: pomału, rozkręcamy się. Cały weekend ogólnie oceniam na zdecydowany plus. Mam dwa miejsca na podium, czego mogę chcieć więcej? Jasne, chce się wygrywać, ale nie zawsze się da. Drużyna jako całokształt też wystąpiła nieźle. Dawid Kubacki skończył w niedzielę siódmy. To były zwariowane zawody, ale na szczęście przed nami jeszcze sporo skakania.</p>
      <p>
        <b>Michal Doležal dał radę w debiucie w roli samodzielnego szkoleniowca w Pucharze Świata?</b>
      </p>
      <p><b>Kamil Stoch: </b>Powiem krótko: mamy najlepszy sztab na świecie i głównodowodzącego także. Wszystko, co dzieje się na skoczni w naszym wykonaniu, pozostaje w naszych nogach i głowach.</p>
      <p>
        <b>I sprzęcie. Ale czy jest sens jeszcze rozmawiać o waszych nowych butach?</b>
      </p>
      <p><b>Kamil Stoch: </b>One są po prostu dobre, zostawmy to. Dla nas jest najważniejsze, że sprzęt jest dostarczany na czas, że mamy go, kiedy chcemy i jaki chcemy. Tyle. Sprzęt, jaki by nie był, nie skoczy za nas. On nam może tylko pomóc. Aczkolwiek dobrze jest mieć coś, czego inni nie mogą dostać.</p>
      <p>
        <b>A czy to, że Wisła otrzymuje zawody na inaugurację sezonu, jest dla was korzyścią? Kolejny rok kojarzy się z upadkami, w tym jednym naszego reprezentanta.</b>
      </p>
      <p><b>Kamil Stoch: </b>Nie chcę o tym myśleć i nie powinienem się na ten temat wypowiadać. Ani też roztrząsać tego jako skoczek, bo od takich spraw są inni. Pewnie, że wolałbym skakać w bardziej zimowych warunkach, ale z prośbami o naturalny śnieg to już trzeba by się kierować do samego Boga. Organizatorzy dwoili się i troili, by przygotować skocznię, produkując takie zapasy sztucznego śniegu. Zrobili ile mogli. Zawody były? Były. Skończyły się? Skończyły. Kropka. Jedziemy dalej.</p>
    </article>
  </body>
</html>