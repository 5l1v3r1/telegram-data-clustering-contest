<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/magazin/ziua-internationala-pentru-eliminarea-violentei-asupra-femeilor-de-la-constientizare-la-asumare-18613550"/>
    <meta property="og:site_name" content="Gândul"/>
    <meta property="article:published_time" content="2019-11-25T06:17:39+00:00"/>
    <meta property="og:title" content="Ziua Internaţională pentru Eliminarea Violenţei asupra Femeilor, de la conştientizare la asumare"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Ziua Internaţională pentru Eliminarea Violenţei asupra Femeilor, de la conştientizare la asumare</h1>
      <h2>Ziua Internaţională pentru Eliminarea Violenţei asupra Femeilor este marcată luni, 25 noiembrie, în multe colţuri ale ţării prin evenimente care îşi propun acţiuni de conştientizare şi asumare a luptei împotriva violenţei domestice.</h2>
      <address><time datetime="2019-11-25T06:17:39+00:00">25 Nov 2019, 06:17</time> by <a rel="author" href="https://www.gandul.info/autor/razvan-tupa" target="_blank">Razvan Tupa</a></address>
      <p>Ziua internaţională pentru eliminarea violenţei împotriva femeilor a fost înfiinţată de Adunarea Generală a Naţiunilor Unite în anul 2000. Data este aleasă pentru a comemora asasinarea violentă a trei dintre surorile Mirabal, care au fost ucise în Republica Dominicană în 25 noiembrie 1960, în timpul dictaturii lui Rafael Trujillo. Ziua Internaţională pentru Eliminarea Violenţei Asupra Femeilor este marcată în toată lumea prin manifestaţii şi acte de condamnare a diverselor forme de violenţă îndreptate asupra femeilor.</p>
      <p>Sâmbătă, pe Esplanada Cercului Militar Naţional din Bucureştti a avut loc un eveniment de conştientizare şi asumare a luptei împotriva violenţei domestice, ”Wake UP – este momentul să acţionăm”, cei prezenţi venind cu ceasuri deşteptătoare.</p>
      <p>”O viaţă fără violenţă reprezintă un drept fundamental inalienabil: violenţa împotriva femeilor reprezintă o încălcare gravă a drepturilor omului!”, notează Direcţia de Asistenţă Socială a Municipiului Timişoara într-un text dat publicităţii săptămâna trecută.</p>
      <p>”Lasă masca jos – Violenţa psihologică nu se vede, dar lasă urme adânci” este sloganul prin care Direcţia de Asistenţă Socială a Municipiului Timişoara, împreună cu Inspectoratul de Poliţie Judeţean Timiş prin Biroul Analiza şi Prevenirea Criminalităţii vor marca împreună ziua de 25 noiembrie – Ziua Internaţională pentru Eliminarea Violenţei asupra Femeilor.</p>
      <p>Evenimentul Marş mut este programat să se desfăşoare luni în intervalul 11.00 – 12.30 cu plecare din Bastionul Maria Theresia din Timişoara şi oprire pe platforma din faţa Complexului de Servicii pentru Victimele Violenţei Domestice şi Agresori (strada: Simion Bărnuţiu, nr.11 – Clădirea cu Piastrelle). Participanţii (număr estimat 400 persoane) vor merge în şir indian, unul în spatele celuilalt (lanţ uman aproximativ 200 de metri), vor purta pe feţe măşti albe, simple. La destinaţie, la semnalul (transmis prin portavoce) “Lasă masca jos! Violenţa psihologică nu se vede, dar lasă urme adânci! Lasă cicatrici! Provoacă răni! Opreşte Violenţa! Viaţa este frumoasă, merită trăită!”cei prezenţi vor renunţa la mască şi vor realiza un dans sincron – coordonat de fosta campioana naţională de dans sportiv, Anca Mirci.</p>
      <p>Ziua de 25 noiembrie este marcată în toată lumea prin manifestaţii şi acte de condamnare a diverselor forme de violenţă îndreptate împotriva femeilor. Violenţa împotriva femeilor este prezentă peste tot: acasă, la locul de muncă, pe stradă, în transportul public, în şcoli şi universităţi, în mediul online etc. Violenţa afectează viaţa de zi cu zi şi împiedică o participare deplină în cadrul societăţii. Trebuie să schimbăm percepţia greşită, potrivit căreia hărţuirea sau violenţa la adresa femeilor este un comportament acceptabil şi normal. Este responsabilitatea noastră de a spune “nu” şi de a respinge în mod deschis actele de violenţă sau de hărţuire şi de a oferi sprijin victimelor, arată Direcţia de Asistenţă Socială a Municipiului Timişoara.</p>
      <p>Cu aceeaşi ocazie, Clubul Rotary Mangalia, organizează marţi, la Caminul Cultural din com. Albeşti, începând cu ora 17.00, o întâlnire cu publicul - tema "Alege să nu fii o victima! Afla-ţi drepturile!" , unde vor fi oferite sfaturi juridice.</p>
      <p>Primăria Municipiului Câmpia Turzii, în colaborare cu Poliţia Municipiului Câmpia Turzii, Colegiul Tehnic “Victor Ungureanu” şi Liceul Teoretic “Pavel Dan”, derulează mercuri proiectul „Încotro”, care are ca obiectiv întărirea capacităţii societăţii civile, a autorităţilor şi instituţiilor locale de prevenire şi gestionare a violenţei asupra femeilor din Câmpia Turzii. În cadrul proiectului, în incinta Primăriei – Sala Europa, va avea loc cu începere de la ora 11.00, o masă rotundă la care vor participa reprezentanţi ai autorităţii publice locale, ai societăţii civile şi specialişti din serviciile de asistenţă socială, sănătate şi poliţie din comunitate. Ulterior, începând cu ora 12.00, se va derula o campanie stradală de sensibilizare şi conştientizare privind violenţa asupra femeilor. Campania include manifestări de teatru de stradă, expoziţie de lucrări tematice realizate de către elevi, amenajarea zonei de la intrarea veche a instituţiei. În acelaşi timp, vor fi distribuite în comunitate materiale informative privind violenţa asupra femeii de către angajaţii Direcţiei de Asistenţă Socială şi voluntari ai Primăriei Municipiului Câmpia Turzii.</p>
    </article>
  </body>
</html>