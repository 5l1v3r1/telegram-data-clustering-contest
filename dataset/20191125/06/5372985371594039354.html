<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgiornaledivicenza.it/territori/bassano/lite-in-piazza-sfondano-l-edicola-a-forza-di-spintoni-1.7798477"/>
    <meta property="og:site_name" content="IL GIORNALE DI VICENZA"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Lite in piazza Sfondano l'edicola a forza di spintoni"/>
    <meta property="og:description" content="."/>
  </head>
  <body>
    <article>
      <h1>Lite in piazza <br/>Sfondano l'edicola <br/>a forza di spintoni</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">F.C.</a></address>
      <p><b>BASSANO.</b> Lite in piazza Libertà, saracinesca dell’edicola comunale sfondata. Il responsabile si è fatto avanti dicendosi pronto a rifondere i danni, ma la titolare farà denuncia comunque. Almeno un migliaio di euro la spesa per ripristinare la saracinesca. </p>
      <p>L’amara sorpresa per la titolare dell’edicola in pieno centro, proprio a pochi passi del municipio, è arrivata ieri mattina presto, quando il padre è andato ad aprire l’attività commerciale, trovandosi la saracinesca principale del chiosco sfondata. Alzarla era impossibile, per vendere riviste e giornali i gestori si sono dovuti arrangiare con le aperture secondarie. </p>
      <p>Erano le 2 di domenica quando alcuni giovani avrebbero iniziato a litigare proprio a ridosso dell’attività commerciale e poi si sarebbero presi a spintoni fino a causare i danni. Tutta la lite è stata ripresa dalla vicina telecamera della loggia municipale. «Ci ha chiamato il ragazzo responsabile - ha precisato la titolare dell'edicola - dicendosi disposto a risarcire i danni, anche se pensava fossero di molto inferiori. Non pareva affatto dispiaciuto o preoccupato, come fosse normale spaccare le cose degli altri e bastasse ripagarle per mettere tutto a posto. Detto che mi fa piacere che almeno abbia avuto l’educazione di farsi vivo, sono preoccupata per i tempi necessari alla riparazione. Farò denuncia comunque perché oltre ai danni alla saracinesca  bisogna aggiungere anche quelli legati alla nostra attività che per forza di cosa subirà disagi e rallentamenti».</p>
    </article>
  </body>
</html>