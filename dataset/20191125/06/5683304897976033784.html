<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/25/kerala-police-conduct-family-trip-for-officers.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T06:25:00+00:00"/>
    <meta property="og:title" content="മാനസിക സമ്മർദം; പൊലീസിൽ ഇനി കുടുംബത്തിനൊപ്പം വിനോദയാത്രയും മത്സരങ്ങളും"/>
    <meta property="og:description" content="പൊലീസുദ്യോഗസ്ഥരുടെ മാനസിക സമ്മർദം ലഘൂകരിക്കാൻ കുടുംബാംഗങ്ങളെക്കൂടി പങ്കെടുപ്പിച്ച് കലാകായിക മത്സരങ്ങൾക്കും വിനോദയാത്രയ്ക്കും സൗകര്യമൊരുക്കണമെന്ന്.kerala police. police. police tour. police picnic. police family tour. Malayala Manorama. Manorama online .Kerala News. Malayalam News. Manorama Online"/>
  </head>
  <body>
    <article>
      <h1>മാനസിക സമ്മർദം; പൊലീസിൽ ഇനി കുടുംബത്തിനൊപ്പം വിനോദയാത്രയും മത്സരങ്ങളും</h1>
      <address><time datetime="2019-11-25T06:25:00+00:00">25 Nov 2019, 06:25</time> by <a rel="author">എ.എസ്.ഉല്ലാസ്</a></address>
      <p>പത്തനംതിട്ട ∙ പൊലീസുദ്യോഗസ്ഥരുടെ മാനസിക സമ്മർദം ലഘൂകരിക്കാൻ കുടുംബാംഗങ്ങളെക്കൂടി പങ്കെടുപ്പിച്ച് കലാകായിക മത്സരങ്ങൾക്കും വിനോദയാത്രയ്ക്കും സൗകര്യമൊരുക്കണമെന്ന് സർക്കുലർ.</p>
      <p>സമ്മർദ ലഘൂകരണത്തിന് യോഗയും കായിക മത്സരങ്ങളും നടത്തുന്നതുൾപ്പെടെയുള്ള പദ്ധതികൾ തയാറാക്കണമെന്ന ഡിജിപിയുടെ നിർദേശത്തെ തുടർന്നാണ് സർക്കുലർ. സമ്മർദത്തെത്തുടർന്ന് പൊലീസുകാർക്കിടയിൽ ബുദ്ധിമുട്ടുകൾ കൂടി വരുന്നതിനെത്തുടർന്നാണ് നടപടി. കലാപരിപാടികളും വിനോദയാത്രകളും സബ് ഡിവിഷൻ തലത്തിലോ സർക്കിൾ തലത്തിലോ സംഘടിപ്പിക്കണമെന്നും നിർദേശിച്ചിട്ടുണ്ട്. </p>
      <p>  കുടുംബാംഗങ്ങളുടെ ജന്മദിനം, വിവാഹവാർഷികം, അതുപോലുള്ള പ്രധാന ചടങ്ങുകളിൽ പങ്കെടുക്കാൻ ഡ്യൂട്ടിക്ക് തടസ്സം വരാതെ പ്രത്യേക അനുമതിയോടെ അവധി നൽകണം.</p>
      <p>സ്വാതന്ത്ര്യദിനം, റിപ്പബ്ലിക് ദിനം തുടങ്ങിയ ദേശീയ ആഘോഷങ്ങൾക്കും ഓഫിസിലെ യാത്രയയപ്പ് യോഗങ്ങളിലും വിശേഷ അവസരങ്ങളിലും ചട്ടങ്ങൾക്കനുസരിച്ച് സേനാംഗങ്ങളുടെ കുടുംബാംഗങ്ങളെ കൂടി പങ്കെടുപ്പിക്കാൻ അവസരമൊരുക്കണമെന്നും നിർദേശമുണ്ട്. മക്കളുടെ സ്കൂളിലെ വാർഷിക പരിപാടിക്കും സ്കൂളിലെ മറ്റു പൊതുപരിപാടികളിലും പങ്കെടുക്കാൻ അവധി നൽകണമെന്നുൾപ്പെടെ നേരത്തെ നിർദേശമുണ്ടായിരുന്നു. </p>
      <p><b>English summary: </b>Kerala Police conduct family trip for officers</p>
    </article>
  </body>
</html>