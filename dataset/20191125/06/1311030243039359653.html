<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626162/%E0%A6%A8%E0%A6%BF%E0%A6%96%E0%A7%8B%E0%A6%81%E0%A6%9C%E0%A7%87%E0%A6%B0-%E0%A7%A9-%E0%A6%A6%E0%A6%BF%E0%A6%A8-%E0%A6%AA%E0%A6%B0-%E0%A6%B6%E0%A6%BF%E0%A6%B6%E0%A7%81%E0%A6%B0-%E0%A6%AC%E0%A6%BE%E0%A6%B2%E0%A7%81%E0%A6%9A%E0%A6%BE%E0%A6%AA%E0%A6%BE-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T06:43:00+00:00"/>
    <meta property="og:title" content="নিখোঁজের ৩ দিন পর শিশুর বালুচাপা লাশ উদ্ধার"/>
    <meta property="og:description" content="নিখোঁজ হওয়ার তিন দিন পর বালু চাপা দেওয়া অবস্থায় মো. মাহিন (৮) নামের এক শিশুর লাশ উদ্ধার করেছে দক্ষিণ কেরানীগঞ্জ থানা-পুলিশ। গত বৃহস্পতিবার বিকেল থেকে শিশুটি নিখোঁজ ছিল।"/>
  </head>
  <body>
    <article>
      <h1>নিখোঁজের ৩ দিন পর শিশুর বালুচাপা লাশ উদ্ধার</h1>
      <address><time datetime="2019-11-25T06:43:00+00:00">25 Nov 2019, 06:43</time> by <a rel="author">প্রতিনিধি, কেরানীগঞ্জ, ঢাকা</a></address>
      <p>নিখোঁজ হওয়ার তিন দিন পর বালু চাপা দেওয়া অবস্থায় মো. মাহিন (৮) নামের এক শিশুর লাশ উদ্ধার করেছে দক্ষিণ কেরানীগঞ্জ থানা-পুলিশ। গত বৃহস্পতিবার বিকেল থেকে শিশুটি নিখোঁজ ছিল।<br/><br/>গতকাল রোববার রাত আটটার দিকে দক্ষিণ কেরানীগঞ্জের মীরেরবাগ এলাকার বালুর মাঠ থেকে শিশুটির মরদেহ উদ্ধার করা হয়। ময়নাতদন্তের জন্য লাশ স্যার সলিমুল্লাহ মেডিকেল কলেজ ও মিটফোর্ড হাসপাতাল মর্গে পাঠানো হয়েছে।</p>
      <p>শিশুটির বাবা মো. ইসমাইল বলেন, ‘আমার ছেলে কেরানীগঞ্জের মীরেরবাগ মডেল স্কুলের প্রথম শ্রেণিতে পড়ালেখা করত। গত বৃহস্পতিবার বিকেলে বাসা থেকে বের হয়ে খেলতে যাওয়ার পর আর বাসায় ফিরে আসেনি। আমরা অনেক খোঁজাখুঁজি করে কোথাও না পেয়ে পরের দিন থানায় একটি সাধারণ ডায়েরি (জিডি) করি। গতকাল রোববার সন্ধ্যায় লোকমুখে শুনতে পাই, মীরেরবাগ বালুর মাঠে বালু চাপা দেওয়া অবস্থায় এক শিশুর লাশ উদ্ধার করেছে পুলিশ। ঘটনাস্থলে গিয়ে আমার ছেলে মাহিনের লাশ শনাক্ত করি।’ এই বাবা চিৎকার করতে করতে বলছিলেন, ‘আমার ছেলেকে মারল কারা? কেন মারল? কিছুই বুঝতে পারছি না।’</p>
      <p>দক্ষিণ কেরানীগঞ্জ থানার ভারপ্রাপ্ত কর্মকর্তা (ওসি) মোহাম্মদ শাহজামান বলেন, এলাকাবাসীর কাছ থেকে সংবাদ পেয়ে ঘটনাস্থলে গিয়ে পুলিশ শিশুর লাশ উদ্ধার করে। পরে শিশুটির বাবা ঘটনাস্থলে গিয়ে লাশ শনাক্ত করেন। এ ঘটনায় থানায় একটি হত্যা মামলা করা হয়েছে। এ ব্যাপারে তদন্ত চলছে।</p>
    </article>
  </body>
</html>