<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/europe/jertvi-na-dyjdove-i-navodnenija-vyv-francija-i-italija-ruhna-nov-most-video-news_1409354.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T06:55:00+00:00"/>
    <meta property="og:title" content="Жертви на дъждове и наводнения във Франция и Италия, рухна нов мост (ВИДЕО)"/>
    <meta property="og:description" content="Броят на жертвите на наводненията във Франция се увеличи до четири, съобщи канал BFMTV, като се позова на полицията."/>
  </head>
  <body>
    <article>
      <h1>Жертви на дъждове и наводнения във Франция и Италия, рухна нов мост (ВИДЕО)</h1>
      <address><time datetime="2019-11-25T06:55:00+00:00">25 Nov 2019, 06:55</time> by <a rel="author" href="https://www.actualno.com/editors/uid/134" target="_blank">Ивайло Ачев</a></address>
      <p>Броят на жертвите на наводненията във Франция се увеличи до четири, съобщи канал BFMTV, като се позова на полицията. По-рано беше съобщено, че телата на двама души са намерени в департамента Вар, засегнат от тежки наводнения. Спасителите продължават да издирват 77-годишен мъж, който изчезна по време на наводнението, предаде БГНЕС. <br/><br/><br/>Проливните дъждове в Северна Италия и Южна Франция убиха трима души през уикенда, като отнесоха част от виадукт на магистрала в Северна Италия и предизвикаха ново наводнение във Венеция. <b>Дъждовете са отнесли част от виадукт на италианската магистрала A6 близо до Савона в северния район на Лигурия, свързваща Торино и Франция - свлачище е причината за случилото се</b>. В пътя е зейнала дупка, над огромна пропаст, като шофьор е успял да спре навреме и да предупреди идващите зад него автомобили, за да не се стигне до трагедия като с <a href="https://www.actualno.com/europe/populizmyt-na-segashnite-upravljavashti-v-italija-sruti-mosta-morandi-bukvalno-news_690241.html">моста "Моранди"</a>. До момента няма данни за жертви и пострадали, но в района са повикани специално обучени кучета и хеликоптери.</p>
      <figure>
        <iframe data-src="https://twitter.com/ImazioMassimo/status/1198745303471607812?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <a href="https://www.actualno.com/climate/ekspert-venecija-sys-sigurnost-shte-potyne-news_1408003.html"/>
      </related>
      <p>В района на Пиемонт, 52-годишна жена е изчезнала с автомобила си, когато река е излязла от бреговете си. Малко по-късно е била открита мъртва. Местни медии съобщават, че други двама души в колата са успели да се спасят. Най-тежко засегнатият регион в Италия беше Алесандрия, на юг от Торино, където 200 души бяха евакуирани, а 600 останаха без ток. Една жена е изчезнала, съобщиха италианските медии. Други 500 души бяха евакуирани по-на север в долината на Аоста, където пътищата бяха затворени заради риска от лавини. От наводнения отново беше засегната и Венеция, въпреки че нивата бяха далеч от историческия връх, достигнат на 12 ноември. Водата на площад „Сан Марко“ в центъра на града е била до коляното и след обяд е започнала да се оттегля. Кметът на Венеция заяви, че щетите от наводненията по-рано през месеца могат да достигнат един милион евро, обвинявайки измененията на климата за почти рекордното покачване на нивото на водата.</p>
      <related>
        <a href="https://www.actualno.com/europe/regionalnijat-syvet-na-veneto-be-navodnen-minuti-sled-kato-othvyrli-plan-za-borba-s-izmenenieto-na-klimata-news_1406737.html"/>
      </related>
      <p>Последните наводнения станаха в момент, в който екологични активисти организираха демонстрация в знак на протест срещу неадекватната програма за защита от наводнения в града и призоваха за забрана на големите кораби, които посещават ренесансовия град. Във Франция двама души загинаха и най-малко един е изчезнал, след като наводнения потопи автомобили и превърна пътища в реки. От петък югоизточните райони на Алпите са засегнати от проливни дъждове, които също предизвикаха огромни вълни в морските райони. Жена на 39 години е била тежко ранена в събота и е хоспитализирана, след като е била пометена от вълна, съобщиха от пожарната служба. В събота, заради дъждовете и наводненията, беше обявен червен код за опасност в два департамента в Югоизточна Франция. В неделя нивото на опасността беше намалено от червено до оранжево. Много пътища и магистрали бяха недостъпни за автомобили, влаковете в района на Лазурния бряг бяха спрени. Положението в Гърция също изглежда тревожно - подробности научете в <a href="https://www.actualno.com/balkani/gyrcija-strada-ot-losho-vreme-i-silni-dyjdove-news_1409362.html">този материал</a>!</p>
    </article>
  </body>
</html>