<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/grozio-formule-pagal-grete-brokiene-sypsena-nieko-nekainuoja-bet-labai-daug-nuperka.8fa40df9-0b78-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Grožio formulė pagal Gretę Brokienę: „Šypsena nieko nekainuoja, bet labai daug nuperka“"/>
    <meta property="og:description" content="Grožio konkursui „Misis pasaulis 2020“ besiruošianti sveikos mitybos specialistė Gretė Brokienė (28) kalbėdama apie grožį pabrėžia šypseną: „Ji nieko nekainuoja, bet labai daug nuperka.“"/>
  </head>
  <body>
    <article>
      <h1>Grožio formulė pagal Gretę Brokienę: „Šypsena nieko nekainuoja, bet labai daug nuperka“</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">Žmonės.lt</a></address>
      <p>
        <b>Grožio konkursui „Misis pasaulis 2020“ besiruošianti sveikos mitybos specialistė Gretė Brokienė (28) kalbėdama apie grožį pabrėžia šypseną: „Ji nieko nekainuoja, bet labai daug nuperka.“</b>
      </p>
      <p><b>VEIDO ODA.</b> Rimtai rūpintis oda pradėjau prieš keletą metų. Niekada neturėjau problemų, tačiau pajutau, kad pats laikas imtis apsaugos nuo odos sausėjimo, senėjimo, kolageno gamybos lėtėjimo. Nuo to laiko nepakeičiama tapo „Filorga“. Rytais ir vakarais prieš tepdama kremu, odą padengiu to paties prekių ženklo „Hydra-Hyal“ serumu. Dienai naudoju „Time-Filler“ kremą, o nakčiai renkuosi naktinį kremą-kaukę. Palepinu odą lakštinėmis kaukėmis, nepamirštu „Optim-Eyes“ gaivinamojo paakių kremo.</p>
      <p><b>DEKORATYVINĖ KOSMETIKA.</b> Iki šiol dekoratyvinės kosmetikos naudojau mažai. Kasdien eidama į darbą pasidažydavau tik blakstienas, neturėjau nei įgūdžių, nei poreikio dažytis daugiau. Tačiau netrukus Kinijoje pasirodysiu konkurse „Misis pasaulis 2020“, tad dekoratyvinė kosmetika dabar neišvengiama, nes tenka dalyvauti ir fotosesijose. Džiaugiuosi atradusi „Make Up For Ever“. Galiu išskirti jos išmanųjį makiažo pagrindą „Reboot“, kuris ne tik maskuoja, bet ir veikia kaip lakštinė kaukė, paslepia odos nuovargio požymius: ją skaistina, glotnina, stangrina, drėkina ir lygina.</p>
      <p><b>KŪNAS.</b> Jaučiuosi puikiai, tačiau iki tol buvo ilgas kelias. Atradau limfodrenažinius masažus ir bent kas savaitę stengiuosi jiems rasti laiko. Limfinė sistema – labai svarbi, nes siejasi su kraujotakos sistema, taip pat yra atsakinga už imunitetą. Limfodrenažinis masažas aktyvina kraujotaką, padeda organizmui greičiau pašalinti toksinus, mažina svorį, dėl jo greičiau regeneruojasi oda, pagerėja emocinė būsena, atsiranda daugiau energijos, sumažėja patinimas. Na, o kūno odai prižiūrėti renkuosi paprastus, kuo natūralesnius aliejus ir šveitiklius.</p>
      <p><b>MITYBA.</b> Neatsiejama geros savijautos dalis yra sveika subalansuota mityba. Per tiek metų domėjimosi šia tema galiu teigti, kad dabar maitinuosi intuityviai, bet sąmoningai. Žinau, ko kūnui reikia, nuo kokio maisto jaučiuosi geriausiai. Tai daugiausia augalinis racionas: ankštiniai, kitos daržovės, vaisiai, tačiau labai mėgstu žuvį, jūrų gėrybes, kiaušinius. Nevengiu ir kai kurių pieno produktų: kefyro, varškės, pasukų. Vadovaujuosi principu, kad produktus reikia pirkti be etikečių, kuo šviežesnius, sezoninius, artimus vietos kultūrai, žymimus ekologiško produkto ženklu.</p>
      <p><b>ŠYPSENA.</b> Sveiki dantys visada buvo prioritetas. Deja, po tam tikrų įvykių teko rimtai susirūpinti jų būkle, o po nėštumo situacija dar pablogėjo. Negana to, naktį griežiu dantimis, todėl jie išties kenčia. Burnos specialistams keliu aukštus reikalavimus, ilgą laiką ieškojau, kas galėtų pasirūpinti mano šypsena. Galų gale atradau KOA kliniką, kurios kryptis – skaitmeninės technologijos. Dantų estetika ten sukuriama stengiantis išvengti didelių invazijų ir kuo labiau išlaikyti natūralią jų išvaizdą.</p>
      <p><b>KVEPALAI.</b> Dievinu ambros, vanilės, prieskonių aromatą. Rytietiški ir sodrūs kvapai – mano silpnybė. Negalėčiau išskirti vieno gamintojo, bet renkuosi nišinius kvepalus, dažnai parsivežu kvapiųjų aliejų iš kelionių Rytuose.</p>
      <p><b>RITUALAS.</b> Tikrasis moters grožis yra jos išmintis – taip mane mokė mama, todėl stengiuosi tobulėti visapusiškai. Vienas ritualų – perskaityti bent keletą knygų per mėnesį. Ką tik baigiau Kristinos Sabaliauskaitės „Petro imperatorę“, daug skaitau kirilica – taip per porą metų savarankiškai išmokau rusų kalbos. Garsi rusų mokslininkė Jevdokija Marčenko Lučezarnova yra parašiusi daugiau nei 400 knygų apie unikalų metodą vystyti sąmoningumą – „7R0“, mano tikslas – įveikti jas visas.</p>
      <p>
        <b>5 grožio būtinybės</b>
      </p>
      <p>Meilė sau.</p>
      <p>Vanduo.</p>
      <p> Nedingstanti šypsena.</p>
      <p>Subalansuota mityba.</p>
      <p>Pozityvus mąstymas.</p>
    </article>
  </body>
</html>