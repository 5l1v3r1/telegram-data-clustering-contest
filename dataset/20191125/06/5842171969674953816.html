<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359856-nemiro-ekonomikas-ministrijai-un-tas-padotibas-iestadem-nevajadzetu-parcelties-uz-eku-elizabetes-iela"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T06:37:00+00:00"/>
    <meta property="og:title" content="Nemiro: Ekonomikas ministrijai un tās padotības iestādēm nevajadzētu pārcelties uz ēku Elizabetes ielā"/>
    <meta property="og:description" content="Ekonomikas ministrijai un tās padotības iestādēm nevajadzētu pārcelties uz ēku Elizabetes ielā 2, pirmdien intervijā LNT raidījumam &quot;900 sekundes&quot; pauda ekonomikas ministrs Ralfs Nemiro (KPV LV)."/>
  </head>
  <body>
    <article>
      <h1>Nemiro: Ekonomikas ministrijai un tās padotības iestādēm nevajadzētu pārcelties uz ēku Elizabetes ielā</h1>
      <address><time datetime="2019-11-25T06:37:00+00:00">25 Nov 2019, 06:37</time> by <a rel="author">Jauns.lv / LETA</a></address>
      <p>
        <b>Ekonomikas ministrijai un tās padotības iestādēm nevajadzētu pārcelties uz ēku Elizabetes ielā 2, pirmdien intervijā LNT raidījumam "900 sekundes" pauda ekonomikas ministrs Ralfs Nemiro (KPV LV).</b>
      </p>
      <p>"Uz bijušās komunistiskās partijas ēku, kas atrodas Elizabetes ielā, mums pārcelties nevajadzētu. Jāskatās dažādi varianti, varbūt to ēku vispār ir jājauc nost," sacīja ministrs.</p>
      <p>Viņš arī atzīmēja, ka šobrīd tiek vēl izvērtēts jautājums par Ekonomikas ministrijas un tās padotības iestāžu iespējamo pārcelšanos uz vienu ēku. "Process pašreiz ir izvērtēšanas stadijā," teica Nemiro.</p>
      <p>Tāpat viņš norādīja, ka jautājums par Ekonomikas ministrijas un tās padotības iestāžu apvienošanu vienuviet nav "degošs".</p>
      <p>"Varbūt ar laiku būtu jāpārvācas, bet kur tas notiktu, vai tā būtu ēka Elizabetes ielas ēka, vai kāda cita, vēl ir jābūt vērtējumam. (...) Tas nav aktuāls, degošs jautājums. Aktuāli tas būtu tāpēc, lai iedzīvotājiem būtu ērtāk pakalpojumus saņemt vienā ēkā, bet tas nenozīmē, ka mēs tagad kaut kur skrienam, pa galvu, pa kaklu," uzsvēra ministrs.</p>
      <p>Jau ziņots, ka 2018.gada otrā pusē Ministru kabinets pieņēma zināšanai ziņojumu par Ekonomikas ministrijas un tās padotībā esošo iestāžu - Konkurences padomes, Centrālās statistikas pārvaldes, Būvniecības valsts kontroles biroja, Latvijas Nacionālā akreditācijas biroja un Patērētāju tiesību aizsardzības centra iespējamo pārcelšanos uz ēku Rīgā, Elizabetes ielā 2.</p>
      <p>Ekonomikas ministrijas un ar to saistīto iestāžu, kas patlaban atrodas vairākās ēkās un adresēs, centralizācija vienā ēkā Elizabetes ielā 2 ir "Valsts nekustamo īpašumu" nākotnes biroja pilotprojekts valsts pārvaldei Latvijā. Aprēķināts, ka Ekonomikas ministrijai un tās padotības iestādēm pārceļoties uz Elizabetes ielu 2, kopējā aizņemtā telpu platība samazinātos par aptuveni 40%, bet izmaksas - par vismaz pusmiljonu eiro gadā.</p>
      <p>"Elizabetes 2 ir piedāvāts veidot kā modernu uz "aktivitātēm bāzētu" biroju. Nākotnes biroja koncepts valsts pārvaldē būtu balstīts uz aktivitātēm, kas ir pielāgots konkrēta cilvēka un konkrētas cilvēku grupas vajadzībām. Darba vidē tiks ievērots līdzsvars zonējumā, proti, plānotas atvērtās telpas, tikšanās telpas un telpas, kur koncentrēties un strādāt individuāli. Iestādes kopīgi dalītos ar klientu apkalpošanas zonu, konferenču telpām, ēdināšanas zonu u.c. telpām, tiktu apvienotas iestāžu atbalsta funkcijas. Šāda pieeja ļautu būtiski uzlabot iestāžu ikdienas un kopējo sadarbību un informācijas apmaiņu, kā arī ļautu ilgtermiņā ietaupīt ievērojamas izmaksas," iepriekš sacīja "Valsts nekustamo īpašumu" bijušais valdes priekšsēdētājs Ronalds Neimanis.</p>
      <p>Iepriekš arī izskanējis, ka, pēc plānotās Ekonomikas ministrijas iestāžu izvietošanas Elizabetes ielā 2, 2023.gadā atbrīvoto nekustamo īpašumu Brīvības 55, Rīgā varētu virzīt uz atsavināšanu, proti, pārdot izsolē.</p>
    </article>
  </body>
</html>