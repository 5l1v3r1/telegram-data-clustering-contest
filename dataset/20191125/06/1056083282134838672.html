<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402084/%DA%AF%D9%86%D8%A8%D8%AF-%D8%B4%DB%8C%D8%AE-%D9%84%D8%B7%D9%81-%D8%A7%D9%84%D9%84%D9%87-%DA%A9%D8%A7%D8%B4%DB%8C-%D8%B5%D9%81%D9%88%DB%8C-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T06:49:38+00:00"/>
    <meta property="og:title" content="گنبد شیخ لطف‌الله کاشیِ صفوی دارد"/>
    <meta property="og:description" content="ایسنا/اصفهان مدیرکل اسبق اداره کل میراث فرهنگی، صنایع‌دستی و گردشگری اصفهان درباره شیوه مرمت‌های پیشین گنبد شیخ لطف الله و همچنین، قدمت کاشی‌های آن توضیحاتی را بیان کرد."/>
  </head>
  <body>
    <article>
      <h6 class="kicker">جبل عاملی؛</h6>
      <h1>گنبد شیخ لطف‌الله کاشیِ صفوی دارد</h1>
      <address><time datetime="2019-11-25T06:49:38+00:00">25 Nov 2019, 06:49</time> by <a rel="author">سمیرا قاسمی</a></address>
      <p>ایسنا/اصفهان مدیرکل اسبق اداره کل میراث فرهنگی، صنایع‌دستی و گردشگری اصفهان درباره شیوه مرمت‌های پیشین گنبد شیخ لطف الله و همچنین، قدمت کاشی‌های آن توضیحاتی را بیان کرد.</p>
      <p>عبدالله جبل عاملی در گفت‌وگو با ایسنا اظهار کرد: استاد پیرنیا همیشه می‌گفتند که برای مرمت برخی گنبدها مثل گنبد مسجد شیخ لطف‌الله، نیازی نیست که همه کاشی‌های آن برداشته و دوباره ساخته و نصب شود و این جمله همیشه در ذهن ما حک‌شده بود.</p>
      <p>وی ادامه داد: به همین دلیل هم‌ زمانی که مدیرکل میراث فرهنگی بودم و هم ‌زمانی که به‌عنوان کارشناس ناظر فعالیت داشتم، به خاطر دارم که کاشی‌های گنبد شیخ لطف‌الله را کامل برداشته و بازسازی نمی‌کردیم اما اکنون و در مرمت اخیر این کار را انجام داده‌اند و می‌گویند چون درصد تعویضِ کاشی‌ها زیاد بوده این تصمیم را گرفته‌اند.</p>
      <p>
        <b>استادیار گروه معماری دانشگاه آزاد اسلامی خوراسگان، با رد سخن معاون میراث فرهنگی، صنایع‌دستی و گردشگری اصفهان که اعلام کرده بود <a href="https://www.isna.ir/news/98082516025/%DA%AF%D9%86%D8%A8%D8%AF-%D9%85%D8%B3%D8%AC%D8%AF-%D8%B4%DB%8C%D8%AE-%D9%84%D8%B7%D9%81-%D8%A7%D9%84%D9%84%D9%87-%D8%B1%D8%A7-%D8%AE%D8%B1%D8%A7%D8%A8-%DA%A9%D8%B1%D8%AF%D9%87-%D8%A7%D9%86%D8%AF">«کاشیِ هیچ گنبدی صفوی نیست» </a>گفت: این حرف درست نیست. شاید درباره مسجد امام که سه بار کاشی‌های آن برچیده و دوباره ساخته‌شده درست باشد اما گنبد شیخ لطف‌الله همیشه موضعی مرمت‌شده و نمی‌توان گفت که کاشیِ صفوی نداشته است.</b>
      </p>
      <p>جبل عاملی، با تأکید بر ضرورت تصمیم‌گیری برای ادامه مرمت دیگر ترک‌های گنبد شیخ لطف‌الله در شورای فنی، خاطرنشان کرد: دو راه بیشتر نیست؛ یا باید بقیه ترک‌های گنبد به همین سبک و سیاق دو ترک اخیر نوسازی شود و یا این ترکِ مرمت‌شده باید برداشته شود و ترک دیگری که لعاب همرنگ تر و هماهنگ‌تری با بقیه ترک‌ها داشته باشد به‌جای آن ساخته شود.</p>
      <p>وی یادآور شد: البته به‌مرورزمان و با بارندگی و تابش آفتاب، احتمال نزدیک شدن رنگِ ترک مرمت‌شده به سایر ترک‌ها وجود دارد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082516025/%DA%AF%D9%86%D8%A8%D8%AF-%D9%85%D8%B3%D8%AC%D8%AF-%D8%B4%DB%8C%D8%AE-%D9%84%D8%B7%D9%81-%D8%A7%D9%84%D9%84%D9%87-%D8%B1%D8%A7-%D8%AE%D8%B1%D8%A7%D8%A8-%DA%A9%D8%B1%D8%AF%D9%87-%D8%A7%D9%86%D8%AF"/>
        <a href="https://www.isna.ir/news/98090301196/%D9%85%D8%B1%D9%85%D8%AA-%DA%AF%D9%86%D8%A8%D8%AF-%D8%B4%DB%8C%D8%AE-%D9%84%D8%B7%D9%81-%D8%A7%D9%84%D9%84%D9%87-%D9%88-%DB%8C%DA%A9-%D8%B9%D9%84%D8%A7%D9%85%D8%AA-%D8%B3%D8%A4%D8%A7%D9%84"/>
      </related>
    </article>
  </body>
</html>