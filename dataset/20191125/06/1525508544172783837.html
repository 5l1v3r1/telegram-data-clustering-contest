<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780217/%D9%85%DA%A9%D8%A7%D9%86%DB%8C%D8%B2%D9%85-%D9%82%DB%8C%D9%85%D8%AA-%DA%AF%D8%B0%D8%A7%D8%B1%DB%8C-%DA%A9%D8%A7%D9%84%D8%A7%D9%87%D8%A7-%D9%88-%D8%AE%D8%AF%D9%85%D8%A7%D8%AA-%D9%87%D8%B1-%DA%86%D9%87-%D8%B3%D8%B1%DB%8C%D8%B9-%D8%AA%D8%B1-%D8%A7%D9%86%D8%AC%D8%A7%D9%85-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T06:42:52+00:00"/>
    <meta property="og:title" content="ممبینی در صحن مجلس: مکانیزم قیمت‌گذاری کالاها و خدمات هر چه سریع‌تر انجام شود"/>
    <meta property="og:description" content="رئیس اتاق اصناف گفت: وزارت صمت باید کنترل تورم، نرخ‌گذاری کالاها و خدمات را در دستور کار خود قرار دهد."/>
  </head>
  <body>
    <article>
      <h1>ممبینی در صحن مجلس: مکانیزم قیمت‌گذاری کالاها و خدمات هر چه سریع‌تر انجام شود</h1>
      <address><time datetime="2019-11-25T06:42:52+00:00">25 Nov 2019, 06:42</time> by <a rel="author" href="https://www.mehrnews.com/archive?jr=734" target="_blank">زهرا علیدادی</a></address>
      <p>به گزارش <a href="https://www.mehrnews.com/">خبرنگار مهر</a>، سعید ممبینی در جلسه علنی امروز مجلس شورای اسلامی درباره موضوع کنترل قیمت‌ها اظهار داشت: حدود ۴۰۰ اتاق اصناف در سطح کشور داریم و از آغاز طرح اصلاح قیمت بنزین، نظارت‌ها را در دستور کار خود قرار داده‌ایم و پیگیری مصوبات ستاد تنظیم بازار نیز در دستور کار ماست.</p>
      <p>وی با بیان اینکه عملیات نظارت بر بازار هم به طور جدی در حال پیگیری است، گفت: تغییر قیمت بنزین بالطبع روی قیمت سایر خدمات و کالاها تأثیر دارد.</p>
      <p>رئیس اتاق اصناف بیان کرد: از آنجایی که در حوزه خدمات، از حمل و نقل بسیار زیاد استفاده می‌شود، بیشترین نگرانی ما مربوط به سهمیه‌های سوخت حمل و نقل است که امیدواریم مشکل آنان، حل و قیمت خدمات هم کنترل شود.</p>
      <p>ممبینی تأکید کرد: درخواست ما از وزیر صنعت، معدن و تجارت این است که برای کنترل تورم، باید نرخ‌گذاری کالاها و خدمات در دستور کار قرار گیرد و انتظار ما این است که مکانیزم قیمت‌گذاری هر چه سریعتر انجام شود.</p>
      <p>وی افزود: اتاق اصناف به صورت رسمی اعلام کرده در صورتی که سهمیه‌های سوخت تعیین شود، افزایش قیمت‌ها مبتنی بر مکانیزم قیمت‌گذاری رعایت می‌شود.</p>
      <p>رئیس اتاق اصناف خاطرنشان کرد: حدود ۴۰۰ هزار راننده تاکسی‌های تلفنی در کشور داریم که تا امروز حتی یک لیتر سوخت هم برای آنان تأمین نشده و امیدواریم که وزیر نفت در تأمین سوخت آنان اهتمام لازم را داشته باشد.</p>
    </article>
  </body>
</html>