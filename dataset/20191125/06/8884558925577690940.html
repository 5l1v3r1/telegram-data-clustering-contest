<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/leteci-deli-smetnjaka-so-razbili-stekli-knjiznice"/>
    <meta property="og:site_name" content="Primorske novice"/>
    <meta property="article:published_time" content="2019-11-25T06:03:00+00:00"/>
    <meta property="og:title" content="Leteči deli smetnjaka so razbili stekli knjižnice"/>
    <meta property="og:description" content="Zaradi nočne eksplozije v smetnjaku so včeraj sredi dneva v Postojno prišli tudi bombologi specialne enote. Deli smetnjaka so poškodovali dve večji stekli na bližnji knjižnici, v notranjost pa je priletel pokrov smetnjaka. Škode je po prvih ocenah za približno 3000 evrov, vprašanje pa je, kako bi se končalo, če bi se ob eksploziji v bližini znašel človek ..."/>
  </head>
  <body>
    <article>
      <h1>Leteči deli smetnjaka so razbili stekli knjižnice</h1>
      <address><time datetime="2019-11-25T06:03:00+00:00">25 Nov 2019, 06:03</time> by <a rel="author">Sijan Pretnar</a></address>
      <p>
        <b>Zaradi nočne eksplozije v smetnjaku so včeraj sredi dneva v Postojno prišli tudi bombologi specialne enote. Deli smetnjaka so poškodovali dve večji stekli na bližnji knjižnici, v notranjost pa je priletel pokrov smetnjaka. Škode je po prvih ocenah za približno 3000 evrov, vprašanje pa je, kako bi se končalo, če bi se ob eksploziji v bližini znašel človek ...</b>
      </p>
      <figure>
        <img src="https://static.primorske.si/foto/highres/politika/721053_271-ekspolozijasmetnjakpo-2.jpg"/>
        <figcaption>Ostanki uničenega smetnjaka, v katerega je nekdo odvrgel močnejšo petardo. Foto: Veronika Rupnik Ženko</figcaption>
      </figure>
      <p><b>POSTOJNA</b> &gt; Smetnjak v bližini postojnske knjižnice je eksplodiral že ponoči. Domačini so sicer slišali močnejši pok, a do dopoldneva nihče ni opazil, da sta zaradi letečih delov smetnjaka poškodovani stekli na knjižnici.</p>
      <figure>
        <img src="https://static.primorske.si/foto/lowres/kronika/721053_272-ekspolozijasmetnjakpo-1-1.jpg"/>
      </figure>
      <p>Direktor Knjižnice Bena Zupančiča <b>Uroš Mlinar </b>nam je povedal, da ga je dopoldne poklical sodelavka in povedala, da sta na stavbi razbiti večji stekli. Kasneje je to prijavil tudi policistom, ki jih do takrat ni nihče obvestil o nočnem dogajanju.</p>
      <p>Na koprski policijski upravi so potrdili, da so jih včeraj, nekaj minut pred 11. uro, obvestili, da je v Postojni prišlo do eksplozije. Že ponoči je eksplodiralo v smetnjaku. Kosi so odleteli v stekla knjižnice, ki je slabih deset metrov od smetnjaka. V knjižnico je priletel tudi pokrov smetnjaka. <b>Anita Leskovec</b>, predstavnica za odnose z javnostmi koprske policijske uprave, je pojasnila, da so na kraj nočne eksplozije poklicali tudi bombologe specialne enote, ki so pregledali bližnjo okolico in izključili morebitno nevarnost, kriminalisti pa so nato opravili ogled kraja.</p>
      <figure>
        <img src="https://static.primorske.si/foto/lowres/kronika/721053_272-ekspolozijasmetnjakpo-3.jpg"/>
        <figcaption>Leteči kosi smetnjaka so razbili večji stekli na postojnski knjižnici.</figcaption>
      </figure>
      <h3>V smetnjaku počila močnejša petarda</h3>
      <p>V smetnjaku je nekdo aktiviral petardo, v kateri je bila večja količina eksploziva, je popoldne potrdila Anita Leskovec. Poleg dveh večjih stekel so kosi smetnjaka poškodovali tudi dve knjižni polici v notranjosti knjižnice.</p>
      <p>Na srečo v bližini ob eksploziji ni bilo nikogar, nihče ni bil niti v knjižnici niti bližnji osnovni šoli, tako da po eksploziji leteči deli smetnjaka niso ranili nikogar.</p>
      <p>Najbrž je bil v noči na nedeljo v Postojni na delu objestni vandal. Policisti preiskujejo v smeri kaznivega dejanja poškodovanja tuje stvari na podlagi predloga za pregon. Direktor Mlinar je pojasnil, da je po prvih ocenah zaradi eksplozije smetnjaka oziroma letečih delov nastalo za približno 3000 evrov škode.</p>
      <p>Domačini so ponoči slišali močnejši pok, a zaradi tega ni nihče klical policije. Tudi sicer je bilo zaradi koncerta v soboto ponoči menda precej glasno in je bilo slišati več pokov petard. Policisti domačine, ki bi kaj vedeli o nočnem dogodku, prosijo, da jim to sporočijo na številko 113 ali na na anonimni telefon policije 080 1200.</p>
    </article>
  </body>
</html>