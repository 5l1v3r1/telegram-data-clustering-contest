<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/society/novini-ili-novini-kartinata-na-pechata-za-25-noemvri-news_1409347.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Новини или novini: Картината на печата за 25 ноември"/>
    <meta property="og:description" content="Кратък преглед на печата в първия ден от новата седмица"/>
  </head>
  <body>
    <article>
      <h1>Новини или novini: Картината на печата за 25 ноември</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author" href="https://www.actualno.com/editors/uid/169" target="_blank">Елин Димитров</a></address>
      <p><a href="https://www.actualno.com/society/undefined/">Actualno.com</a> представя краткия преглед на печата, посветен на акцентите от вестниците, за днешния 25 ноември, понеделник. <br/><br/><br/><a href="https://www.monitor.bg/bg">Монитор</a> Да си останем вкъщи с родата ще ни струва два пъти по-евтино от прекарване навън за Нова година, показа <a href="https://www.monitor.bg/bg/a/view/krychmata-dvojno-po-skypa-ot-domashnata-trapeza-za-nova-godina-temata-181671">проверка на „Монитор“</a>. Месец и малко преди празника сайтовете за колективно пазаруване и страници на ресторанти пуснаха офертите за празнично посрещане на новата 2020 г. Салата „Снежанка“, катък, редена салата, маслини и яйце са най-честите предложения на ресторантите. Предястията са традиционните сармички, гъби, сухи мезета микс. За основно ресторантите разчитат на обичайното по-евтино пилешко с печен сос или свинско. В куверта са включени десерт, безалкохолно, вода и голямо питие. В 00.00 часа има и чаша шампанско за репликата „За много години“. Цените на празничната вечер започват за подобно меню от 80 лева нагоре. Китайско зеле и рукола, пуйка с кестени и пюре от пащърнак вдигат куверта до 130 лева на възрастен. Отрочетата на масата ще ви струват 80 лева, по-ниската цена е заради липсата на алкохол за малките. Иновативни кръчмари са предвидили отделни зали с аниматор, но видимо има спор в разбиранията им за деца. <br/>Според данни на Института за анализи и оценки на туризма (ИАОТ) 540 хил. българи ще пътуват за празниците, а 120 хил. от тях са избрали чуждестранна дестинация. Сред най-предпочитаните дестинации за пътуване са съседките ни Сърбия, Гърция, Турция и Северна Македония, последвани от западноевропейските столици. 5-звездна Нова година в Истанбул ще ви струва 529 лв. на стандартни цени, показва оферта на българска турагенция. При по-ранно записване до 30 ноември сумата пада с 40 лв. В пакета са включени 3 нощувки със закуски в 5-звезден хотел в най-големия турски град, транспорт с лицензиран автобус с включени пътни и гранични разходи. <a href="https://www.segabg.com/">Сега</a> Намаляват транспортните линии при междуселищния превоз, твърди медията. И дава примери - от миналата седмица от община Върбица няма автобуси до Шумен през събота и неделя. Причината са натрупани загуби и липса на желание от превозвачи да обслужват линията в нерентабилни дни и часове. Подобна е ситуацията и в плевенския град Славяново. Изненадващо още преди местните избори бяха спрени по пет курса в двете посоки до Плевен. Големи проблеми през настоящата година имаше и в Попово. През пролетта спряха общински линии. През есента пък бе прекратена линия до Русе, обслужваща и други селища. Причините отново бяха финансови. <br/><br/>В пограничните положението е много тежко. От доста време например няма рейсове през почивните дни между Ямбол и Болярово. Ковачевци, Бобошево и Свищов бяха други общини, в които възникнаха транспортни проблеми през последните месеци. Може би най-тежко и направо куриозно и положението със създадената през 2015 година община Сърница. Единствената нейна връзка е с Велинград през делнични дни, като автобусът тръгва вечерта от по-големия град и се връща обратно рано сутринта. Няма други курсове. <a href="https://trud.bg/">Труд</a> Доходност до 8,2% носят частните универсални пенсионни фондове, в които се осигуряват задължително всички работещи, показват изчисления на вестник “Труд” на база данните на Комисията за финансов надзор. Годишната доходност на различните универсални пенсионни фондове (УПФ) варира между 1,99% и 8,28% към 22 ноември. Но дори и най-ниската постигната доходност е над 8 пъти по-висока от лихвите по левовите едногодишни банкови депозити на граждани, които според данните на БНБ са около 0,23%. Най-добре представилият се УПФ има 36 пъти по-висока доходност от лихвите по влоговете. Оказва се, че през последните 12 месеца парите на осигурените в УПФ са нараснали с доста бързи темпове. Представянето на пенсионните фондове зависи от състоянието на международните капиталови пазари тъй като различните фондове инвестират в акции между 19% и 50% от натрупаните в тях средства. Тези пари са вложени в акции от най-големите компании в света. Най-голям дял от средствата на съществуващите в страната УПФ са вложени в държавни ценни книжа (ДЦК) – между 16% и 71% от управляваните от различните фондове средства. Но заради отрицателните лихви на Европейската централна банка доходността на тези ДЦК е минимална. <br/><br/><a href="https://www.24chasa.bg/">24 часа</a> Македонският премиер Зоран Заев заяви, че няма да позволи отново влошаване на отношенията със съседните държави и създаване на нови проблеми, предаде БГНЕС. "Няма да възобновяваме разправиите, проблемите и други подобни неща. Ние сме малка страна и имаме полза от изграждането на приятелство. Разбира се, не за сметка на нашата идентичност, на нашия народ и за сметка на нашето бъдеще", каза Заев. "По време на министерската среща и по време на заседанието на Европейския съвет, където се взимаше решение за даване на дата за започване на преговори на Северна Македония за членство в ЕС България бе сред най-големите ни поддръжници. Гръцкият премиер имаше позитивно отношение и искаше Македония и Албания да започнат преговори", заяви македонският премиер.</p>
    </article>
  </body>
</html>