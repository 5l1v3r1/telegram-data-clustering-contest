<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/empoli/cronaca/donne-investite-1.4904154"/>
    <meta property="og:site_name" content="La Nazione"/>
    <meta property="article:published_time" content="2019-11-25T06:58:00+00:00"/>
    <meta property="og:title" content="Travolte due donne: paura nella notte"/>
    <meta property="og:description" content="Grav i fratture per due giovani donne. Indagata per lesioni la conducente dell’auto"/>
  </head>
  <body>
    <article>
      <h1>Travolte due donne: paura nella notte</h1>
      <h2>Grav i fratture per due giovani donne. Indagata per lesioni la conducente dell’auto</h2>
      <address>
        <time datetime="2019-11-25T06:58:00+00:00">25 Nov 2019, 06:58</time>
      </address>
      <p>Empoli, 25 novembre 2019 - <b>Un impatto</b> violento. Due giovani donne, una di trenta e una di trentaquattro anni, travolte e rimaste a terra, doloranti, ferite in maniera seria. E’ il bilancio di un <b>grave incidente </b>avvenuto alle prime ore di ieri in <b>viale Togliatti</b>, nella frazione vinciana di Sovigliana. Era mezzanotte e cinquantadue minuti quando la centrale operativa del 118 Empoli Pistoia ha ricevuto la richiesta di intervento. Sul posto, sono state inviate due automediche e altrettante ambulanze. Il quadro delle due ragazze, travolte da una Nissan Micra condotta da una quarantenne empolese, è apparso fin da subito complesso.</p>
      <p>A preoccupare maggiormente, le condizioni della trentenne, originaria della Sicilia: stando alle informazioni raccolte, avrebbe riportato vari traumi tra i quali anche fratture alla mandibola e al bacino. E’ stata trasportata al pronto soccorso dell’ospedale San Giuseppe di Empoli, dove è stata ricoverata in prognosi riservata, con il codice di massima gravità e un’ipotesi di trasferimento al policlinico fiorentino di Careggi. Migliore la situazione della’altra donna che si trovava con lei: la trentaquattrenne, residente a Empoli, avrebbe riportato, tra l’altro, la frattura di una gamba e un trauma cranico. Illesa la conducente del veicolo che, al momento dello schianto, viaggiava da sola, stando a quanto accertato dai carabinieri della Compagnia di Empoli, intervenuti per i rilievi e gli accertamenti del caso.</p>
      <p>Secondo le prime indicazioni, le due giovani donne, quando sono state travolte, stavano attraversando la strada in una zona, nei pressi dell’hotel Da Vinci, dove non ci sarebbero strisce pedonali e neppure una buona illuminazione. La dinamica e la responsabilità dell’investimento sono al vaglio degli investigatori: la conducente dell’auto è stata portata in ospedale per essere sottoposta ai prelievi e agli accertamenti di rito per escludere che si trovasse al volante sotto effetto di alcol o droghe. Al momento, i carabinieri procedono nei suoi confronti per lesioni personali stradali: il mezzo coinvolto nell’incidente è stato posto sotto sequestro. <br/>© RIPRODUZIONE RISERVATA</p>
      <p>© Riproduzione riservata</p>
    </article>
  </body>
</html>