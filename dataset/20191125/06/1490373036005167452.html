<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/stredocesky-kraj-hejtmanka-jaroslava-jermanova-pokorna-hnuti-ano-sprava-silnic_1911250600_kno"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Milionové zakázky v hledáčku policie: kriminalisté prověřují hospodaření středočeské správy silnic"/>
    <meta property="og:description" content="Na problematické tendry upozornil středočeský zastupitel Michael Pánek (ODS), hejtmanství podle něj kvůli údajnému obcházení zákona přijde ročně o více než 200 milionů korun."/>
  </head>
  <body>
    <article>
      <h1>Milionové zakázky v hledáčku policie: kriminalisté prověřují hospodaření středočeské správy silnic</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">Kristýna Guryčová</a></address>
      <p>
        <b>Policie se zabývá zakázkami středočeské správy silnic. Má podezření, že je zdejší pracovníci účelově dělili. Serveru iROZHLAS.cz to potvrdilo pražské státní zastupitelství, které případ dozoruje. Na problematické tendry upozornil středočeský zastupitel Michael Pánek (ODS), hejtmanství v čele s Jaroslavou Pokornou Jermanovou (ANO) podle něj kvůli špatnému hospodaření přijde ročně o více než 200 milionů korun. Vedení kraje pochybení odmítá.</b>
      </p>
      <p>„Věc se nachází ve fázi prověřování, kdy dozor nad zachováním zákonnosti v přípravném řízení vykonává zdejší státní zastupitelství,“ odpověděl pro iROZHLAS.cz mluvčí Městského státního zastupitelství Aleš Cimbala na dotaz, jestli se pražští žalobci zabývají podezřením z nezákonného dělení zakázek v Krajské správě a údržbě silnic Středočeského kraje.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/stredoceske-hejtmanstvi-jaroslava-pokorna-jermanova-ncoz-razie_1906250959_dbr"/>
      </related>
      <h3>Zakázka na značení silnic</h3>
      <p>Vyšetřovatelům se možné pochybení při vypisování veřejných zakázek dostalo na stůl z podnětu zastupitele Středočeského kraje Michaela Pánka z ODS, který kvůli údajným machinacím s tendry podal letos v dubnu trestní oznámení. Podle něj krajská správa silnic zakázky úmyslně dělí na menší části, aby je mohla zadat bez soutěže a oslovit předem vybraný okruh dodavatelů. Plné znění trestního oznámení někdejší šéf finančního výboru kraje zveřejnil i na svém webu.</p>
      <p>Jako příklad uvedl zakázku na opravu vodorovného dopravního značení na silnicích druhé a třetí třídy za necelých 24 milionů korun. „Krajská správa ji rozdělila na čtyři menší zakázky za 5 981 512. Všechny na korunu přesně. Mohly se pak soutěžit v režimu zakázek malého rozsahu,“ popsal pro iROZHLAS.cz.</p>
      <p>U stavebních prací je limit pro malé zakázky šest milionů korun, u dodávek či služeb pak dva miliony. Když hodnota tendrů tuto hranici přesáhne, musí se vypsat otevřené výběrové řízení. V opačném případě je možné oslovit vybrané firmy napřímo. „Úspora u zakázek zveřejněných tak, aby se mohl účastnit i někdo cizí, je díky veřejné soutěži v průměru 15 procent. U podlimitních jen asi procento. A otevírá se také obrovský prostor pro machinace,“ uvedl Pánek.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/michael_panek_1_191122-142000_mda.jpg?itok=8XMRHmSI"/>
        <figcaption>Středočeský zastupitel ODS Michael Pánek | Foto: Michaela Danelová | Zdroj: iROZHLAS.cz</figcaption>
      </figure>
      <p>Hejtmanství tak podle zastupitele přichází ročně o stovky milionů korun. Záležitostí se Pánek zabýval hlavně v době, kdy zastával post předsedy krajského finančního výboru. Nyní je řadový člen. „Účetní doklady a kompletní přehled zakázek ukázaly na nehospodárnosti a machinace, které kraji jen v letech 2014 až 2016 způsobily škody v hodnotě 670 milionů korun,“ vylíčil.</p>
      <h3>Kontrola bez závad</h3>
      <p>Na své závěry Pánek upozornil už dříve také vedení kraje v čele s hejtmankou Jaroslavou Pokornou Jermanovou (ANO). U krajských silničářů tak loni proběhl audit. Zásadní pochybení v zadávání veřejných zakázek se ale podle radního pro dopravu Františka Petrtýla (ANO) nepotvrdilo. „Bylo shledáno, že nebyl porušen zákon ani nařízení krajského úřadu,“ řekl.</p>
      <p>„Dal současně doporučující opatření. Například větší fyzickou kontrolu, což se splnilo zavedením kontrolního oddělení. Nechci to zlehčovat, ale audit nic zásadního neodhalil,“ sdělil Petrtýl. Radní je přesvědčený, že hejtmanství nic nezanedbalo. „Jakýkoli podnět, který jsem dostal, jsem vždy zkontroloval,“ doplnil.</p>
      <blockquote>„Středočeský kraj má čtyři oblasti uprostřed s Prahou. Je strašně těžké udělat jednu zakázku tak, abychom udrželi bezpečnost a plynulost dopravy.“<cite><b>Zdeněk Dvořák</b> (ředitel krajských silničářů)</cite></blockquote>
      <p>S policií krajská správa, která hospodaří s více než miliardovým rozpočtem, podle vyjádření mluvčí úřadu Heleny Frintové spolupracuje. „Policie si vyžádala od Krajské správy a údržby silnic Středočeského kraje doložení dané zakázky,“ uvedla.</p>
      <h3>Problematické zakázky</h3>
      <p>To potvrdil také ředitel středočeských silničářů Zdeněk Dvořák. „Podklady si vyžádala asi před třemi měsíci. Od té doby byla snad jen vedoucí oddělení zakázek podat vysvětlení, pokud vím, jinak nic,“ popsal ředitel středočeské organizace.</p>
      <p>Že by krajská správa jakkoli pochybila, Dvořák odmítl. „Středočeský kraj má čtyři oblasti uprostřed s Prahou, tak je strašně těžké udělat jednu zakázku tak, abychom udrželi bezpečnost a plynulost dopravy,“ vysvětlil, proč zakázku na značení silnic rozdělili.</p>
      <p>Česká televize v pořadu <a href="https://ct24.ceskatelevize.cz/ekonomika/2949275-nekvalitne-opravena-silnice-a-neorezane-stromy-reporteri-ct-byli-u-zakazek-ve">Reportéři ČT</a> v říjnu upozornila na další problematické zakázky. Konkrétně šlo o tendr na opravu silnice a ořez stromů. Podle oslovených odborníků byly nekvalitně provedeny. Hejtmanka Pokorná Jermanová kritiku odmítla s tím, že jde o politický boj. Server <a href="https://www.seznamzpravy.cz/clanek/jak-se-ztraci-penize-v-kraji-s-nejhorsimi-silnicemi-zakazku-na-udrzbu-vyhral-sefkuchar-82385">Seznam Zprávy</a> posléze přišel s tím, že zakázky na ořezávání stromů v kraji získala firma, kterou vlastní šéfkuchař a majitel luxusní restaurace a která se touto živností předtím nikdy neživila.</p>
      <p>Šéfka kraje v posledních měsících čelila také kritice kvůli <a href="https://www.irozhlas.cz/zpravy-svet/stredocesky-kraj-jermanova-pokorna-policie-zasah-urad-smlouvy_1906251728_kno">množství externích smluv</a>. Za služby typu „analýza hudebních festivalů“ nebo „poskytování zpětné vazby“ zaplatil kraj v roce 2017 celkem pět milionů korun. I tento případ prověřuje policie, kvůli kontraktům letos v červnu <a href="https://www.irozhlas.cz/zpravy-domov/stredoceske-hejtmanstvi-jaroslava-pokorna-jermanova-ncoz-razie_1906250959_dbr">zasahovala na krajském úřadu</a>.</p>
      <related>
        <h4>Související články</h4>
        <a href="https://www.irozhlas.cz/zpravy-domov/stret-zajmu-andrej-babis-stredocesky-kraj-hejtmanka-jaroslava-poorna-jermanova_1910220700_kno"/>
        <a href="https://www.irozhlas.cz/zpravy-domov/andrej-babis-stret-zajmu-cernosice-stredocesky-kraj-2019_1909300603_ako"/>
        <a href="https://www.irozhlas.cz/veda-technologie/priroda/milovice-kone-v-ohrozeni-utraceni-tretiny-smlouva-stredocesky-kraj_1908091330_tec"/>
        <a href="https://www.irozhlas.cz/zpravy-svet/stredocesky-kraj-jermanova-pokorna-policie-zasah-urad-smlouvy_1906251728_kno"/>
        <a href="https://www.irozhlas.cz/zpravy-domov/pamatnik-karla-capka-alice-seidlova-rezignace_1905201636_kro"/>
        <a href="https://www.irozhlas.cz/zpravy-domov/jaroslava-jermanova-capi-hnizdo-babis_1905152037_jak"/>
      </related>
    </article>
  </body>
</html>