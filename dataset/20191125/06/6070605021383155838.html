<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Hong-Kong-record-participacio-eleccions_0_2349965108.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T06:30:00+00:00"/>
    <meta property="og:title" content="Hong Kong vota contra la Xina"/>
    <meta property="og:description" content="Els pro democràcia s'imposen en 17 dels 18 districtes en unes eleccions locals viscudes com un plebiscit"/>
  </head>
  <body>
    <article>
      <h1>Hong Kong vota contra la Xina</h1>
      <h2>Els pro democràcia s'imposen en 17 dels 18 districtes en unes eleccions locals viscudes com un plebiscit</h2>
      <address>
        <time datetime="2019-11-25T06:30:00+00:00">25 Nov 2019, 06:30</time>
      </address>
      <p>Hong Kong vota per trencar amb l’establishment i envia un missatge clar a la Xina en les <a href="https://www.ara.cat/internacional/moviment-democracia-eleccions-Hong-Kong_0_2349365254.html">eleccions locals d'aquest diumenge</a>, que eren vistes com un plebiscit al poder de Pequín. Els partits pro democràcia s'han imposat en 17 dels 18 districtes i obtenen 344 del 452 consellers en joc (76,1%), enfront dels 58 dels favorables a l’executiu pro xinès (12,8%), segons el<i> South China Morning Post</i>.</p>
      <p>La fins ara apolítica Hong Kong, que només vivia per als negocis, s’ha despertat i ha acudit en massa a uns comicis que fins ara passaven desapercebuts. Hi va haver rècord de participació: el 71,2% dels ciutadans van votar enfront del 46% dels que ho van fer en els anteriors.</p>
      <figure>
        <a href="https://www.ara.cat/2019/11/24/internacional/Inusuals-collegi-electoral-Hong-Kong_2349975159_67623614_1500x1000.jpg">
          <img src="https://www.ara.cat/2019/11/24/internacional/Inusuals-collegi-electoral-Hong-Kong_2349975159_67623614_1500x1000.jpg"/>
        </a>
        <figcaption>Inusuals cues per entrar a un col·legi electoral de Hong Kong / MARKO DJURICA / REUTERS</figcaption>
      </figure>
      <p>Els gairebé sis mesos de disturbis han polaritzat la societat entre els partidaris de reformes democràtiques i els afins al govern local. Les urnes, encara que siguin per triar els delegats locals, van parlar de canvi, de demanar més democràcia i sobirania a la Xina. Alguns dels consellers pro xinesos més prominents haurien perdut l’escó, segons el citat rotatiu.</p>
      <p>El dia assolellat, les llargues cues a les portes dels col·legis electorals i l'ambient relaxat d'un diumenge podrien fer pensar que érem en una jornada electoral en un país qualsevol, però no era així. Hong Kong, que no és un país i no té democràcia plena, feia història participant massivament en l'única convocatòria electoral en què es vota per sufragi universal. I pot ser que aquest descobriment democràtic no sigui una bona notícia per a la Xina.</p>
      <figure>
        <a href="https://www.ara.cat/2019/11/24/internacional/Inici-recompte-electoral-Hong-Kong_2349975158_67623146_1500x995.jpg">
          <img src="https://www.ara.cat/2019/11/24/internacional/Inici-recompte-electoral-Hong-Kong_2349975158_67623146_1500x995.jpg"/>
        </a>
        <figcaption>Inici del recompte en un col·legi electoral de Hong Kong / ADNAN ABIDI / REUTERS</figcaption>
      </figure>
      <p>Davant els rumors que es tancarien els col·legis electorals si hi havia alguna manifestació, la gent va matinar. Abans de l'obertura, a les 7.30 h del matí ja hi havia llargues cues en molts col·legis. L'afluència es va mantenir durant tota la jornada i va ser massiva, del 71,2%. A les últimes eleccions només van votar el 47%. </p>
      <p>Jason Leung és un dels que es van aixecar d'hora per anar al col·legi electoral. No té objeccions a explicar que ha votat per un candidat progovernamental. Creu que és el millor per a Hong Kong i que els disturbis s’han d’acabar. Simpatitza amb algunes de les reivindicacions dels pro democràcia, però <a href="https://www.ara.cat/internacional/reobre-aeroport-Hong-Kong-cancellats_0_2288171241.html">rebutja els mètodes</a>. Sosté que no és intel·ligent enfrontar-se a la Xina i que hauria sigut millor intentar negociar concessions. Té més de 40 anys i és funcionari del govern. Pensa que és possible <a href="https://www.ara.cat/internacional/Batalla-Hong-Kong-nacional-Xina_0_2317568364.html">rebaixar la tensió amb la Xina</a> i que les ciutats veïnes de Zhuhai o Shenzhen, desenvolupades a imatge de Hong Kong, comencen a ser atractives per viure-hi. Però també admet que té antics companys d'estudis que davant la situació han optat per marxar a Europa a través de Portugal, on igual que a Espanya poden tenir residència si inverteixen en propietats immobiliàries. Deixa la xerrada, perquè, com cada diumenge, dinarà amb els seus pares a l'altre extrem de l'illa. No sap si aniran a votar, en altres ocasions no ho han fet.</p>
      <h3>Gran afluència</h3>
      <p>Al centre metodista del barri de Wanchai, la cua ha sigut quilomètrica durant gran part del dia. La gent es mostra poc inclinada a parlar. Dues dones de mitjana edat afirmen que voten per defensar els valors de Hong Kong i critiquen la violència policial, mentre que un home explica breument què vota perquè la ciutat torni a ser segura. Dos joves protegits amb grans ulleres de sol i gorres no volen confirmar si han participat en les protesta, però diuen que hi estan d'acord, que la generació jove ha de canviar la societat.</p>
      <figure>
        <a href="https://www.ara.cat/2019/11/24/internacional/Carrie-Lam-atenent-premsa-despres_2349975161_67623770_1500x1008.jpg">
          <img src="https://www.ara.cat/2019/11/24/internacional/Carrie-Lam-atenent-premsa-despres_2349975161_67623770_1500x1008.jpg"/>
        </a>
        <figcaption>Carrie Lam atenent la premsa després de votar / THOMAS PETER / REUTERS</figcaption>
      </figure>
      <p>A Joshua Wong, un dels líders de la Revolució dels Paraigües, no se li ha permès presentar-se com a candidat. Però ha votat a primera hora del matí envoltat de mitjans de comunicació. Ha destacat la importància de la cita i ha subratllat que "aquesta elecció exposarà l'<a href="https://www.ara.cat/internacional/parlament-Hong-Kong-oficialment-extradicio_0_2330767055.html"> opinió de la gent sobre Carrie Lam</a>, sobre el govern autònom de Hong Kong i sobre Xi Jinping”. Carrie Lam, cap de l'executiu local, també ha votat davant les càmeres al seu col·legi electoral de l'elitista barri de Mid-Levels.</p>
      <p>L'elecció dels delegats del consell de districte no havia tingut mai gaire interès perquè s'ocupen de temes molt locals com el nivell de soroll a la ciutat, la gestió de l'espai públic o l’enllumenat. Anys enrere fins i tot va haver-hi eleccions en què s'incentivava el vot oferint vals de compra en botigues de moda presentant el certificat de la mesa electoral.</p>
      <h4>Campanya fins a l'últim moment</h4>
      <p>En aquest cas no hi ha hagut jornada de reflexió. Els grups de suport i els mateixos candidats han continuat als carrers amb les seves pancartes, repartint tríptics i intentant atreure votants indecisos fins a l'últim moment. Des d'una cantonada, els seguidors de la llista pro democràcia defensaven que cal canviar les coses. A la vorera de davant, entusiastes del candidat progovernamental Muk Ca Chun reclamaven la fi de la violència. Muk es presenta pel DAB, el partit que té més representació al Parlament i que es defineix com a conservador i pro xinès.</p>
      <p>El bàndol vencedor controlarà els 117 compromissaris que tenen els districtes en el panell de 1.200 membres que selecciona el cap de l'executiu entre els tres candidats que ha d'aprovar Pequín.</p>
      <figure>
        <img src="https://www.ara.cat/2019/11/23/imatges/democracia-Susi-Law-Hong-Kong_2349375290_67604572_117x66.jpg"/>
      </figure>
      <p>
        <a href="https://www.ara.cat/internacional/moviment-democracia-eleccions-Hong-Kong_0_2349365254.html">El moviment pro democràcia es posa a prova a les eleccions locals de Hong Kong</a>
      </p>
    </article>
  </body>
</html>