<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348177.html"/>
    <meta property="og:site_name" content="לראשונה: כינוס שחקני ושחקניות ליגת הכדורעף"/>
    <meta property="article:published_time" content="2019-11-25T11:31:00+00:00"/>
    <meta property="og:title" content="לראשונה: כינוס שחקני ושחקניות ליגת הכדורעף"/>
    <meta property="og:description" content="פרויקט קידום הענף ע&quot;י האיגוד נמשך ובו נפגשו כוכבי הכדורעף הישראלי לתדרוך בנושא מינוף הקריירה דרך הרשתות החברתיות. אלמוג: &quot;מקווה שנצליח בזה&quot;"/>
  </head>
  <body>
    <article>
      <h1>לראשונה: כינוס שחקני ושחקניות ליגת הכדורעף</h1>
      <h2>פרויקט קידום הענף ע"י האיגוד נמשך ובו נפגשו כוכבי הכדורעף הישראלי לתדרוך בנושא מינוף הקריירה דרך הרשתות החברתיות. אלמוג: "מקווה שנצליח בזה" </h2>
      <address><time datetime="2019-11-25T11:31:00+00:00">25 Nov 2019, 11:31</time> by <a rel="author">מאת מערכת ONE</a></address>
      <figure>
        <img src="https://images.one.co.il/images/d/dmain/ms/gg1443718.jpg"/>
        <figcaption>רכזות השיווק יחד עם שחקני הוד השרון (חיים אהרוני)</figcaption>
      </figure>
      <p>פרויקט קידום הענף של איגוד הכדורעף לליגת העל לנשים ולגברים ממשיך לצבור תאוצה. יחד עם התמלאות המגרשים ההדרגתית והניסיון להפוך את ההגעה למשחקים לחוויה בידורית עבור הקהל, נערך אמש (ראשון) כנס קידום מיוחד, שבמרכזו עמדו שחקניות ושחקני ליגת העל, ובו הודרכו כוכבי הכדורעף בישראל לגבי השימוש ברשתות החברתיות.</p>
      <p>לשחקנים והשחקניות הוסבר כי שימוש מושכל ונרחב ברשתות החברתיות הוא קריטי עבור מינוף הקריירה שלהם עצמם, ועבור צמיחת ענף הכדורעף כולו. בכנס נחשפו מהלכים שיווקיים שונים, כמו למשל הדפסת קלפים של שחקני ליגת העל עבור אוהדים צעירים, וכן נערכו הרצאות בנושא סטיילינג, שפת גוף והתנהלות נכונה ברשתות החברתיות.</p>
      <figure>
        <img src="https://images.one.co.il/images/one/450_250/gg1443719.jpg"/>
        <figcaption>שחקני המעפיל, הוד השרון ומכבי תל אביב (חיים אהרוני)</figcaption>
      </figure>
      <p>בין הדוברים בכנס: מנכ"ל איגוד הכדורעף, יניב נוימן, מנהלת הפרויקטים, בוני מנור, יעל אנגלר, יועצת ומרצה, מובילת פרויקט השיווק, וטלי כף, מרצה לתדמית ולשפת גוף.</p>
      <p>סגן יו"ר איגוד הכדורעף ויו"ר קבוצת מכבי מוסינזון הוד השרון, <b>יוני אלמוג</b>, בירך על המהלך, ואמר: "זו הפעם הראשונה שבה אוספים את השחקנים למקום אחד ומנסים לשווק ולמתג את הליגה באמצעותם. זה רעיון בהחלט ראוי, ואני מקווה שנצליח לעשות זאת".</p>
    </article>
  </body>
</html>