<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/hokej/nhl/clanek/1166299-arvidsson-je-dlouho-ze-hry-bortuzzo-dostal-trest-na-ctyri-zapasy.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T11:42:00+00:00"/>
    <meta property="og:title" content="NHL | Arvidsson je dlouho ze hry, Bortuzzo dostal trest na čtyři zápasy"/>
    <meta property="og:description" content="Hokejový obránce Robert Bortuzzo ze St. Louis byl potrestán zákazem startu na čtyři zápasy NHL. Oddělení pro hráčskou bezpečnost mu zastavilo činnost za krosček na Viktora Arvidssona z Nashvillu. Švédský útočník bude mimo hru mnohem déle. Následkem faulu se zranil v dolní části těla a na led by se měl vrátit až za čtyři až šest týdnů."/>
  </head>
  <body>
    <article>
      <h1>NHL | Arvidsson je dlouho ze hry, Bortuzzo dostal trest na čtyři zápasy</h1>
      <address><time datetime="2019-11-25T11:42:00+00:00">25 Nov 2019, 11:42</time> by <a rel="author">ČTK</a></address>
      <p>Hokejový obránce Robert Bortuzzo ze St. Louis byl potrestán zákazem startu na čtyři zápasy NHL. Oddělení pro hráčskou bezpečnost mu zastavilo činnost za krosček na Viktora Arvidssona z Nashvillu. Švédský útočník bude mimo hru mnohem déle. Následkem faulu se zranil v dolní části těla a na led by se měl vrátit až za čtyři až šest týdnů.</p>
      <p>Třicetiletý Bortuzzo v sobotním duelu nešetrně zasáhl Arvidssona do oblasti zad, ten spadl nekontrolovaně do branky Blues, a když se po chvilce pokoušel vstát, člen týmu šampionů z minulé sezony ho holí, kterou držel oběma rukama, sestřelil k zemi znovu. "Tohle nebylo něco, co by patřilo do hokeje," odůvodnilo trest vedení ligy.</p>
      <p>Bortuzzo od rozhodčích inkasoval jen dvouminutový trest, teď nuceně vynechá dnešní odvetu na ledě Predators, dále zápasy v arénách Tampy Bay a Dallasu i domácí utkání s Pittsburghem. Přijde o více než 67 tisíc dolarů (přes 1,5 milionu korun) ze svého platu. Bortuzzo odehrál v této sezoně dosud 11 zápasů a připsal si v nich asistenci.</p>
      <figure>
        <img src="https://media.sport.cz/images/top_foto1/0000010109990564/MLBK3qfcgnBnDazpJXBUxA/5ddac8e574977b56b4a60100-289122.jpg"/>
      </figure>
      <p>
        <a href="https://www.sport.cz/1166156-drsne-vyradil-se-na-souperi-a-jeste-jednou-dorazeni-obstaral-golman.html">
          <b>Drsné! Vyřádil se na soupeři. A ještě jednou. Doražení obstaral gólman</b>
        </a>
      </p>
      <p>Arvidsson se sice ještě krátce vrátil do hry, ale poté ze zápasu odstoupil. Nyní je před ním dlouhá pauza. Švéd přitom patří mezi klíčové postavy Predators. V této sezoně odehrál 22 zápasů a připsal si 15 bodů díky šesti gólům a devíti nahrávkám.</p>
    </article>
  </body>
</html>