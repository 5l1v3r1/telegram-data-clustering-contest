<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%ce%b9-%ce%ba%cf%81%cf%8d%ce%b2%ce%b5%ce%b9-%ce%b7-%ce%b4%ce%ae%ce%bb%cf%89%cf%83%ce%b7-%ce%b9%ce%b5%cf%81%cf%8e%ce%bd%cf%85%ce%bc%ce%bf%cf%85-%ce%b3%ce%b9%ce%b1-%cf%80%ce%b1%cf%81%ce%b1%ce%af.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T11:30:44+00:00"/>
    <meta property="og:title" content="Τι κρύβει η δήλωση Ιερώνυμου για παραίτηση την… κατάλληλη στιγμή – Οι πιθανοί διάδοχοι"/>
    <meta property="og:description" content="Ποικίλες αντιδράσεις αλλά και διαφορετικές αναγνώσεις έχει προκαλέσει η δήλωση του Αρχιεπισκόπου Ιερώνυμου λίγο πριν την ενθρόνιση του νέου μητροπολίτη Καλαβρύτων καθώς φέρεται να τόνισε πως θα ήθελε να μιμηθεί την κίνηση του Αμβροσίου να παραιτηθεί του επισκοπικού θρόνου στην κατάλληλη ώρα."/>
  </head>
  <body>
    <article>
      <h1>Τι κρύβει η δήλωση Ιερώνυμου για παραίτηση την… κατάλληλη στιγμή – Οι πιθανοί διάδοχοι</h1>
      <address>
        <time datetime="2019-11-25T11:30:44+00:00">25 Nov 2019, 11:30</time>
      </address>
      <p>Ποικίλες αντιδράσεις αλλά και διαφορετικές αναγνώσεις έχει προκαλέσει η δήλωση του Αρχιεπισκόπου Ιερώνυμου λίγο πριν την <a href="https://www.pentapostagma.gr/2019/11/%CE%BC%CE%B5-%CE%BB%CE%B1%CE%BC%CF%80%CF%81%CF%8C%CF%84%CE%B7%CF%84%CE%B1-%CE%B7-%CE%B5%CE%BD%CE%B8%CF%81%CF%8C%CE%BD%CE%B9%CF%83%CE%B7-%CF%84%CE%BF%CF%85-%CE%BD%CE%AD%CE%BF%CF%85-%CE%BC%CE%B7%CF%84.html">ενθρόνιση του νέου μητροπολίτη Καλαβρύτων</a> καθώς φέρεται να τόνισε πως θα ήθελε να μιμηθεί την κίνηση του Αμβροσίου να παραιτηθεί του επισκοπικού θρόνου στην κατάλληλη ώρα.</p>
      <p>
        <b>Η δήλωση του Αρχιεπισκόπου έχει διπλή ανάγνωση. Αρκετοί βλέπουν πίσω από αυτή μία προτροπή του Ιερώνυμου προς τους γηραιούς μητροπολίτες που δεν μπορούν να ασκήσουν επιμελώς τα καθήκοντά τους, να παραδίδουν τη σκυτάλη την κατάλληλη ώρα σε νεότερους.</b>
      </p>
      <p>Κάποιοι άλλοι όμως, διαβάζουν πίσω από τις… γραμμές σημειώνοντας πως ο Ιερώνυμος ενδεχομένως να άνοιξε με την τοποθέτησή του ένα «παράθυρο» για πρόωρη αποχώρηση από το τιμόνι της Ελλαδικής Εκκλησίας.</p>
      <p>Ο κ. Ιερώνυμος πάντως και στο παρελθόν είχε ξεκαθαρίσει ότι δεν σκοπεύει να παραμείνει στη θέση του ισοβίως. Σε κατ΄ ιδίαν συζητήσεις με στενούς συνεργάτες του αλλά και μητροπολίτες φέρεται να έχει επισημάνει ότι δεν αποκλείει το ενδεχόμενο να παραιτηθεί κάποια στιγμή εάν υπάρχει ανάγκη, εννοώντας προφανώς εάν δεν μπορεί να αντεπεξέλθει στα καθήκοντά του.</p>
      <p>Πάντως η δήλωση του Αρχιεπισκόπου που έγινε στη διάρκεια του επίσημου γεύματος για την ενθρόνιση του νέου μητροπολίτη Καλαβρύτων φαίνεται πως αιφνιδίασε τους πάντες.</p>
      <p>Κατά τη διάρκεια της προσφώνησης του προς τον νέο μητροπολίτη Καλαβρύτων Ιερώνυμο, στο επίσημο γεύμα που παραχώρησε ο Δήμος Αιγίου για την ενθρόνιση του νέου ποιμενάρχη της περιοχής, ο οποίος εξελέγη ακριβώς επειδή παραιτήθηκε ο προκάτοχος του μητροπολίτης πρώην Καλαβρύτων Αμβρόσιος, ο Προκαθήμενος της Ελλαδικής Εκκλησίας εξέφρασε την επιθυμία αυτή δηλώνοντας πως θέλει να μιμηθεί αυτή την κίνηση του κ. Αμβροσίου την οποία μάλιστα χαρακτήρισε «σώφρονα και ηρωική».</p>
      <p>Ο Αρχιεπίσκοπος εξελέγη και χειροτονήθηκε Μητροπολίτης το 1981. Διεκδίκησε το 1998 τον αρχιεπισκοπικό θρόνο, όταν εξελέγη ο μακαριστός Χριστόδουλος.</p>
      <p>Τάχθηκε κατά των λαοσυνάξεων για το θέμα των ταυτοτήτων το 2001, ενώ διαφορετική στάση σε σύγκριση με την πλειονότητα των μητροπολιτών κράτησε στα τέλη του 2006 και στις αρχές του 2007 όταν παρ ολίγον να επαναληφθεί σύγκρουση Φαναρίου- Ελλαδικής Εκκλησίας για την Εκκλησιαστική Δικαιοσύνη.</p>
      <h3>Οι πιθανοί διάδοχοι</h3>
      <p>Αν και θεωρείται πρώιμη κάθε συζήτηση για τη διαδοχή του Αρχιεπισκόπου και παρά το γεγονός ότι κανένας μητροπολίτης δεν έχει εκφραστεί δημοσίως επί του θέματος, οι γνωρίζοντες στα εκκλησιαστικά δρώμενα υποστηρίζουν ότι υπάρχουν μητροπολίτες που θα ήθελαν – όταν έρθει η ώρα – να ηγηθούν της Ελλαδικής Εκκλησίας.</p>
      <p>Οι φερόμενοι ως υποψήφιοι διάδοχοι είναι οι μητροπολίτες Μεσογαίας Νικόλαος, ο Μεσσηνίας Χρυσόστομος και ο Σύρου Δωρόθεος ενώ δεν αποκλείεται να υπάρχουν και κάποια ονόματα – έκπληξη όταν θα έρθει η ώρα.</p>
      <p>Δεν είναι λίγοι αυτοί που θα ήθελαν στο «τιμόνι» της Εκκλησίας κάποιον νεότερο μητροπολίτη.</p>
    </article>
  </body>
</html>