<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402554/%D8%AE%D8%AF%D9%85%D8%A7%D8%AA-%D8%B1%D8%B3%D8%A7%D9%86%DB%8C-%DB%B2%DB%B8%DB%B0-%DA%AF%D8%B1%D9%88%D9%87-%D8%AC%D9%87%D8%A7%D8%AF%DB%8C-%D8%A8%D9%87-%D9%85%D8%AD%D8%B1%D9%88%D9%85%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:58:09+00:00"/>
    <meta property="og:title" content="خدمات رسانی ۲۸۰ گروه جهادی به محرومان"/>
    <meta property="og:description" content="مدیرعامل موسسه خدمات درمانی بسیجیان با اعلام اینکه جامعه هدف ما نیروهای بسیجی و محرومان هستند، گفت: این موسسه، خود را مکلف و ملزم به ارائه خدمات به همه محرومان کشور می داند. "/>
  </head>
  <body>
    <article>
      <h1>خدمات رسانی ۲۸۰ گروه جهادی به محرومان</h1>
      <address>
        <time datetime="2019-11-25T11:58:09+00:00">25 Nov 2019, 11:58</time>
      </address>
      <p>مدیرعامل موسسه خدمات درمانی بسیجیان با اعلام اینکه جامعه هدف ما نیروهای بسیجی و محرومان هستند، گفت: این موسسه، خود را مکلف و ملزم به ارائه خدمات به همه محرومان کشور می داند. </p>
      <p>به گزارش ایسنا، عیسی مالمیر در نشست خبری به مناسبت گرامیداشت چهل سالگی بسیج، به تشریح اقدامات و خدمات بهداشتی و درمانی به نیروهای بسیجی و مردم مناطق محروم کشور پرداخت و گفت: موسسه خدمات درمانی بسیجیان از سال ۷۴ فعالیت خودش را با ارائه خدمات بهداشتی و درمانی به بسیجیان و خانواده های آنها در کشور آغاز کرد که این خدمات شامل درمان مستقیم در مراکز موسسه و درمان غیر مستقیم، از طریق همکاری با سایر دستگاه ها بوده است.<br/>وی با بیان اینکه در راستای برنامه های احداث، خرید و توسعه زیرساخت های بهداشتی درمانی و تجهیز آنها تا کنون بالغ بر  ۱۲۲  هزار متر مربع فضای درمانی در سطح کشور احداث و راه اندازی شده است، ادامه داد: این مراکز موجبات اشتغالزایی بیش از  ۱۶۰۰ نفر را بطور مستقیم و غیر مستقیم فراهم کرده است. <br/>مالمیر تاکید کرد: این فضاها عمدتا با تاکید بر مناطق محروم کشور احداث شدهاند. به طوری که بیش از ۴۶ مرکز درمانی داریم که ۳۷ مرکز در حال خدمات رسانی بوده و فعال هستند. </p>
      <p>مدیرعامل موسسه خدمات درمانی بسیجیان، از افتتاح ۱۲ درمانگاه جدید تا دهه فجر امسال در کشور خبر داد و گفت: تا پایان آذرماه ۴ درمانگاه در دو استان آذربایجان شرقی و خراسان رضوی، به صورت ویدئو کنفرانس، به بهره برداری می رسد و تا خرداد ۹۹، در مجموع ۵۸ درمانگاه خواهد داشت.</p>
      <p>وی با اشاره به پوشش بیمه ای ۱۱ هزار و ۵۰۰ خانوار بسیجی در کشور، افزود: بیمه این افراد با سازمان تامین اجتماعی است.</p>
      <p>مالمیر به بیمه تکمیلی بسیجیان هم گریزی زد و گفت: از سال ۸۸ تا کنون بیش از ۵۰۰ هزار نفر از بسیجیان از خدمات بیمه تکمیلی استفاده می کنند. </p>
      <p>وی افزود: برای بیمه تکمیلی نیز موسسه خدمات درمان بسیجیان، یارانه ای ۵۰ تا ۶۰ درصدی پرداخت می کند که شامل بیمه رایگان عمر و حوادث بیمه آتش سوزی منزل نیز می شود.</p>
      <p>مدیرعامل موسسه خدمات درمانی بسیجیان به اقدامات گروه های جهادی بسیج برای ارائه خدمات بهداشتی و درمانی به مردم مناطق محروم کشور اشاره کرد و گفت: بیش از ۷۰۰ تیم شهید رهنمون در سراسر کشور مشغول ارائه خدمات بهداشتی و درمانی به محرومان هستند که ۱۰۰ تیم در تهران بزرگ مستقر است.</p>
      <p>وی با تاکید بر اینکه تیم های شهید رهنمون به صورت ثابت در مناطق جغرافیایی ثابت مشغول ارائه خدمات سطح یک به محرومان هستند، افزود: تاکید ما بر ثابت بودن حضور تیم ها در این مناطق است تا بتوانند پیگیر وضعیت سلامت مردم باشند و فقط به انجام ویزیت بسنده نمی شود.</p>
      <p>مالمیر از فعالیت ۸۰۰ تیم بسیج جامعه پزشکی خبر داد و گفت: بیش از ۲۸۰ گروه جهادی از سال ۹۵ تا امروز به مناطق محروم اعزام شده اند و بیش از ۱۵۸ هزار نفر از هموطنان مناطق محروم از خدمات پزشکی و پیراپزشکی این تیم ها برخودار شده اند.</p>
      <p>مدیرعامل موسسه خدمات درمانی بسیجیان، به سایر برنامههای این موسسه در نظام سلامت کشور اشاره کرد و افزود: بر اساس اسناد بالادستی و در جهت تحقق بند ۱۲ سیاست های ابلاغی رهبری در حوزه سلامت، به موضوع طب سنتی، سبک زندگی اسلامی-ایرانی و تعالی جمعیت ورود کرده ایم.</p>
      <p>وی، از اجرای طرح رویش امید با هدف حمایت از زوجین نابارور بسیجی خبر داد و گفت: برای این دسته از زوجین نابارور، با چهار قطب کشوری ناباروری قرارداد همکاری داریم و زوجین نابارور تا سقف دو میلیون تومان حمایت می شوند.</p>
      <p>مالمیر با اشاره به پوشش ۶ هزار زوج نابارور تحت پوشش، افزود: بیش از ۳۰۰ زوج از طریق این خدمات و حمایت ها، صاحب فرزند شده اند.</p>
      <p>انتهای پیام</p>
    </article>
  </body>
</html>