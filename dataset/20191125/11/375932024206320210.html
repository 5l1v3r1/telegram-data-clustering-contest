<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/a-vilagkereskedelmi-szervezet-az-osszeomlas-szelere-kerult-2-1889097/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T11:27:00+00:00"/>
    <meta property="og:title" content="A Világkereskedelmi Szervezet az összeomlás szélére került"/>
    <meta property="og:description" content="Megbénul a negyed évszázada működő vitarendezési mechanizmus, amelynek csúcsán a WTO Vitarendezési Testülete áll."/>
  </head>
  <body>
    <article>
      <h6 class="kicker">Washington az új testületi tagok kinevezésének megvétózásával ellehetetleníti a WTO működését</h6>
      <h1>A Világkereskedelmi Szervezet az összeomlás szélére került</h1>
      <address><time datetime="2019-11-25T11:27:00+00:00">25 Nov 2019, 11:27</time> by <a rel="author">Pető Sándor</a></address>
      <p>Nem találtak megoldást a Világkereskedelmi Szervezet (WTO) ellehetetlenülésével fenyegető problémára az Európai Unió illetékes miniszterei a múlt heti ülésükön. A nemzetközi kereskedelmi viták szabályozott mederben tartásáért felelős szervezet genfi fellebbviteli testülete december 11-én működésképtelenné válhat, mert az Egyesült Államok blokkolja az új tagok kinevezését. Ezzel megbénul a negyed évszázada működő vitarendezési mechanizmus, amelynek csúcsán a WTO Vitarendezési Testülete áll. Ennek döntései kötelezők a tagokra nézve.</p>
      <figure>
        <img src="https://www.vg.hu/wp-content/uploads/2019/11/AWTOAFP.jpg"/>
        <figcaption>Fotó: AFP</figcaption>
      </figure>
      <p>A nehézségek Donald Trump hatalomra kerülésekor borítékolhatók voltak. Az amerikai elnök kereskedelmi háborúi és tarifái visszahozták a nemzetközi tárgyalásokba az erő nyelvét és módszereit. Bár a legnagyobb gazdaságok közti vitás kérdések immár nem az 1995-ben létrehozott világszervezet tárgyalóasztalai mellett dőlnek el, a majdnem másfél éve folyó kereskedelmi háború ellenére az egyeztetési és döntési mechanizmus még működik, a legutóbb például India támadott meg egy amerikai panaszt. Erre néhány hét múlva már nem lenne lehetősége, ha nem folytathatja a munkát a fellebbviteli testület, amelyet az amerikaiak többször azzal bíráltak, hogy döntéseivel túlterjeszkedik a jogkörén. „A játékvezető kényszerül elhagyni a pályát” – fogalmazott a Financial Times.</p>
      <p>A WTO vitarendezési mechanizmusát azért hozták létre, hogy a viták ne fajuljanak el, jogi keretek közé szorítsák az erősebb tagállamok érdekérvényesítő képességét a gyengékkel szemben, és minél kevesebb akadály gátolja a világkereskedelem bővülését. Ezeket a célokat el is érték, bár idén az első fél évben szinte megállt a világkereskedelem bővülése, és a WTO becslése szerint a harmadik negyedév sem hozott javulást. Brüsszel számára különösen félő, hogy milyen lehet a WTO utáni világ, hiszen a legtöbb panaszt épp az Európai Unió nyújtotta be a szervezethez (az Egyesült Államok előtt), de aggódik Japán és Kanada is.</p>
      <p>
        <i>A <a href="https://www.vg.hu/vilaggazdasag/vilaggazdasag-kulfoldi-gazdasag/a-vilagkereskedelmi-szervezet-az-osszeomlas-szelere-kerult-1886178/">teljes cikk</a> a Világgazdaság hétfői számában olvasható</i>
      </p>
    </article>
  </body>
</html>