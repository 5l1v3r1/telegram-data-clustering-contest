<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/nasilie-zheni-godina-1618758.html"/>
    <meta property="og:site_name" content="Cross"/>
    <meta property="article:published_time" content="2019-11-25T11:37:00+00:00"/>
    <meta property="og:title" content="Всяка една от четири жени у нас е жертва на домашно насилие"/>
    <meta property="og:description" content="/КРОСС/ Всяка четвърта жена в България е подложена на насилие в ежедневието и дома си. През 2018 година над 1500 български жени и деца са били жертви на насилие. С всяка година случаите се увеличава като за сравнение през 2017 година са 1300."/>
  </head>
  <body>
    <article>
      <h1>Всяка една от четири жени у нас е жертва на домашно насилие</h1>
      <address>
        <time datetime="2019-11-25T11:37:00+00:00">25 Nov 2019, 11:37</time>
      </address>
      <p>/КРОСС/ Всяка четвърта жена в България е подложена на насилие в ежедневието и дома си. През 2018 година над 1500 български жени и деца са били жертви на насилие. С всяка година случаите се увеличава като за сравнение през 2017 година са 1300.</p>
      <p>За последните четири години близо 100 жени са убити при случаи на домашно насилие.</p>
      <p>Техният брой може и да е повече, тъй като има и такива, които не са идентифицирани като жертви на домашно насилие, отбелязват в доклад от фондация „Анимус”.</p>
      <h3>Ревността е най-честият мотив за насилие.</h3>
      <p>Всеки трети човек у нас е ставал свидетел или познава някой, който страда или е бил малтретиран в дома си. Мъже също стават жертва на домашно насилие и тормоз.</p>
      <p>РЪСТ НА УБИЙСТВАТА</p>
      <p>През последните три години с 50% са се увеличили убийствата на жени, извършени от съпрузи, партньори и близки роднини, сочи доклад на МВР от началото на тази година. През 2016 година те са 22, за 2017 г. – 27, през 2018 г. – 33 жени. От началото на 2019 година живота си изгубиха 7 жени, а други бяха жестоко пребити.</p>
      <p>Справка от 7 окръжни съдилища показва, че над 90% от случаите убийствата на жени са извършени от мъже, като при две трети от убийствата са извършени в дома на жертвата.</p>
      <p>Международният ден за елиминиране на насилието срещу жените – 25 ноември е обявен с Резолюция на Общото събрание на ООН на 17 декември 1999 г., но активистки от различни организации го отбелязват още от 1981 г. Тази дата води началото си от жестокото убийство през 1961 г. на трите сестри Мирабал – политически активистки в Доминиканската република, убити по заповед на диктатора Рафаел Трухильо (1930-1961).</p>
      <p>Също на 25 ноември феминистки организации и колективи организират протест на площад „Независимост“ под надслов „Докато има насилие, борбата продължава“.</p>
    </article>
  </body>
</html>