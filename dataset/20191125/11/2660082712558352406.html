<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://virgool.io/@mohajersho/study-ba-in-canada-gbkbx2uyio2t"/>
    <meta property="og:site_name" content="ویرگول"/>
    <meta property="article:published_time" content="2019-11-25T11:11:10+00:00"/>
    <meta property="og:title" content="تحصیل در مقطع کارشناسی در کانادا"/>
    <meta property="og:description" content="برای تحصیل در هر مقطعی در دانشگاه‌های کانادا مدارک و شرایط مشخصی مورد نیاز است در این پست به شرایط دریافت پذیرش مقطع کارشناسی بسنده کردیم"/>
  </head>
  <body>
    <article>
      <h1>تحصیل در مقطع کارشناسی در کانادا</h1>
      <address><time datetime="2019-11-25T11:11:10+00:00">25 Nov 2019, 11:11</time> by <a rel="author" href="https://virgool.io/@mohajersho" target="_blank">mohajersho</a></address>
      <p>نام کشور کانادا برای چندمین بار در صدر لیست بهترین کشورهای جهان برای زندگی دیده می‌شود. امکانات رفاهی و به طور کلی شرایط زندگی ایدآل در این کشور آرامش را برای شهروندان به‌وجود آورده در صدر لیست مقاصد مهاجران قرار گرفته است. بهترین و آسان‌ترین راه دریافت اقامت این کشور اقدام به روش مهاجرت تحصیلی است و پرطرفدارترین مقطع تحصیلی، دوره کارشناسی یا همان لیسانس است. بسیاری از جوانانی که امکان تحصیل در خارج از کشور را دارند، مجذوب سیستم نظام‌مند و معتبر آموزش کانادا می‌شوند تا راهی برای اقامت خود و خانواده‌شان ایجاد کنند.</p>
      <figure>
        <img src="https://files.virgool.io/upload/users/79392/posts/gbkbx2uyio2t/dzkmigojvbrz.jpeg"/>
      </figure>
      <p>
        <b>مزایای تحصیل در کانادا</b>
      </p>
      <p>در میان کشورهای انگلیسی زبان، کشور کانادا ارزان‌ترین کشور برای ادامه تحصیل محسوب می‌شود؛ تحصیل در استرالیا هزینه به مراتب بالاتری دارد و اقدام برای ویزای امریکا برای ایرانیان تقریبا غیر ممکن است. مدرک فارغ‌التحصیلی از دانشگاه‌ها و سایر موسسات آموزشی کانادا، در تمام دنیا معتبر است و می‌توان برای ادامه تحصیل در کشورهای دیگر با افتخار آن‌را ارائه داد. تنها با ویزای تحصیلی کانادا می‌توان در هفته 20 ساعت کار دانشجویی داشت و با درآمد آن گوشه‌ای از هزینه‌های تحصیل و زندگی را پوشش داد. با کسب تجربه کار در کانادا همزمان با تحصیل و آموزش تخصص، یافتن شغل و در نهایت دریافت اقامت دائم کانادا آسان‌تر میشود.</p>
      <p>
        <b>تحصیل در کالج‌های کانادا</b>
      </p>
      <p>تحصیلات پس از مدرسه در کانادا هم در دانشگاه ممکن است و هم در کالج. سیستم آموزشی در کالج بیشتر عملی‌ست و متقاضی تحصیل در کانادا را برای بازار کار آماده می‌کند. برخی کالج‌ها دوره کارآموزی دارند که بیش از یکسال به طول می‌انجامد. در این دوره‌ها که دانشجو به صورت عملی تخصص خودش را فرا می‌گیرد، ماهانه حقوق هم دریافت می‌کند. تحصیل در کالج‌های کانادا یک تا چهار سال زمان می‌برد و بسته به شهر محل تحصیل و نوع رشته انتخابی 7هزار تا 20هزار دلار شهریه دارد و در پایان مدرکی معادل فوق دیپلم یا کارشناسی به متقاضی اعطا می‌شود.</p>
      <figure>
        <img src="https://files.virgool.io/upload/users/79392/posts/gbkbx2uyio2t/rghnblw3epvc.jpeg"/>
      </figure>
      <p>
        <b>تحصیل در دانشگاه‌های کانادا</b>
      </p>
      <p>دوره کارشناسی یا همان لیسانس در دانشگاه‌های کانادا 4 ساله است، ورود به این دوره آزمون ورودی ندارد و باید در ابتدا برای دریافت پذیرش از دانشگاه اقدام کرد. هر دانشگاه شرایط و ضوابط خود را دارد و مدارک مشخصی را برای اعطای پذیرش نیاز دارد. بسته به نوع رشته و شهر محل تحصیل، شهریه دوره کارشناسی در دانشگاه‌های کانادا 14هزار تا 17 هزار دلار تخمین زده می‌شود.</p>
      <p>
        <b>شرایط تحصیل در مقطع لیسانس در کانادا</b>
      </p>
      <p>در سایت دانشگاه یا کالج مورد نظر لیستی از رشته‌های تحصیلی به همراه شرایط و مدارک مورد نیاز برای دریافت پذیرش آن‌ها درج شده است. این شرایط بستگی به رشته تحصیلی و دانشگاه دارد اما برای دریافت پذیرش از دانشگاه‌های کانادا شرایط کلی وجود دارد که مهم‌ترین آن‌ها <b>آشنایی به زبان انگلیسی</b> است. برای اثبات این موضوع باید مدرک زبان انگلیسی مانند آیلتس و تافل ارائه کرد. نمره ارائه شده در این مدارک باید بالاتر از حد متوسط باشد؛ برای مثال اگر مدرک آیلتس ارائه می‌کنید، باید نمره نهایی شما بالاتر از 6 باشد؛ در غیر این صورت پذیرش مشروط از دانشگاه دریافت خواهید کرد. به این معنا که پیش از آغاز دوره تخصصی، باید در کلاس‌های زبانی که دانشگاه برگزار می‌کند شرکت کرد و نمره مورد نیاز دانشگاه برای آن رشته را کسب کرد.</p>
      <p>در کنار مدرک زبان، مدارک دیگری نیز باید ارسال کرد که شامل اسکن اصل و ترجمه مدرک آخرین مقطع تحصیلی (دیپلم یا فوق دیپلم)، انگیزه‌نامه تحصیلی، اسکن اصل و ترجمه مدارک هویتی مانند کارت ملی و شناسنامه و ... می‌شود. پس از آماده کردن مدارک درج شده در سایت موسسه آموزشی مورد نظر، باید با دانشگاه مکاتبه کرد و مدارک لازم را برای فرد مسئولی که در سایت مشخص شده ارسال کرد. برخی دانشگاه‌ها در این مرحله مبلغی با عنوان اپلیکیشن فی بابت بررسی مدارک دریافت می‌کنند. بعد از بررسی مدارک و شرایط متقاضی، پذیرش اولیه به همراه مبلغ شهریه به متقاضی اعلام می‌شود. برخی دانشگاه‌ها درصدی از شهریه سالانه را دریافت می‌کنند و برخی دیگر تمام شهریه سالیانه را! بنابراین باید آمادگی پرداخت کل شهریه را داشته باشید!</p>
      <figure>
        <img src="https://files.virgool.io/upload/users/79392/posts/gbkbx2uyio2t/4ykoci7bv6uw.jpeg"/>
      </figure>
      <p>با مطالعه دقیق سایت دانشگاه می‌توان شرایط و هزینه خوابگاه‌ها یا حتی شرایط دریافت بورس تحصیلی را دریافت. در این مرحله متقاضی می‌تواند تقاضای اقامت در خوابگاه را به مسئولان آن بدهد. پس از پرداخت هزینه‌ها پذیرش اصلی از سوی دانشگاه به دانشجو اعلام می‌شود و شرایط را برای درخواست ویزای تحصیلی آماده می‌کند.</p>
      <p>
        <b>دریافت ویزای تحصیلی کانادا</b>
      </p>
      <p>وقتی دریافت پذیرش نهایی می‌توان از سایت سفارت کانادا فرم درخواست ویزا را پر کرد. توجه داشته باشید که تنها در صورت دریافت پذیرش است که می‌توان برای ویزای تحصیلی اقدام کرد. در همین سایت چک‌لیستی از مدارک موردنیاز ویزا قرار داده شده که حیاتی‌ترین و مهم‌ترین آن‌ ارائه تمکن مالی مناسب است.</p>
      <p>تمکن مالی به هزینه یک سال زندگی در کشور مقصد گفته می‌شود که برای درخواست ویزا باید در حساب جاری متقاضی موجود باشد. با مراجعه به بانک می‌توان گواهی تمکن مالی دریافت کرد. این گواهی در سربرگ بانک و مهمور به مهر بانک به زبان انگلیسی ارائه می شود. البته برای کشورهای غیر انگلیسی زبان مانند فرانسه می‌توان درخواست گواهی به زبان کشور مقصد داد. طبق اعلام اداره آمار کانادا هزینه یک سال زندگی در کانادا 12000 دلار برآورد شده که باید کمی بیش از آن را در حساب جاری و به صورت گردش حساب 3 تا 5 ماهه ارائه کرد.</p>
      <figure>
        <img src="https://files.virgool.io/upload/users/79392/posts/gbkbx2uyio2t/m9m7si0i6gy7.jpeg"/>
      </figure>
      <p>علاوه بر پذیرش و تمکن مالی مدارک دیگری در سایت سفارت درج شده که باید اسکن اصل و ترجمه آن‌ها ارائه شود. پس از بررسی مدارک و فرم‌های تکمیل شده، نوبت به حضور در کنسولگری‌های کانادا در کشورهای همسایه است. در این جلسه حضوری، انگشت‌نگاری و در موارد خیلی نادر مصاحبه صورت می‌گیرد. پس از این جلسه تا زمان دریافت پاسخ نهایی باید انتظار کشید.</p>
      <p>بر اساس قوانین مهاجرتی کانادا در هر مقطعی متقاضی می‌تواند فردی را به عنوان همراه با خود داشته باشد. در دوره مدرسه دانش‌آموز می‌تواند همراه مادرش زندگی کند و در سنین بالاتر از 18 هم همسر متقاضی اجازه همراهی وی را دارد. برای این افراد ویزای همراه صادر می‌شود و تا پایان دوره تحصیل اعتبار دارد. ویزای همراه دانشجو به او اجازه کار و تحصیل در کانادا را می‌دهد. به عبارتی دیگر همسر دانشجو تنها با ویزای همراه اجازه داشتن کار دائم یا تحصیل را دارد. پس چمدان‌ها را ببندیم!</p>
    </article>
  </body>
</html>