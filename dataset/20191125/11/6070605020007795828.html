<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/PSC-insisteix-proposar-reconeixement-Catalunya_0_2350564996.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T11:32:17+00:00"/>
    <meta property="og:title" content="El PSC insisteix a proposar el reconeixement de Catalunya com a nació"/>
    <meta property="og:description" content="La reivindicació, que en el passat ha creat tibantor amb el PSOE, ressorgeix de cara al congrés"/>
  </head>
  <body>
    <article>
      <h1>El PSC insisteix a proposar el reconeixement de Catalunya com a nació</h1>
      <h2>La reivindicació, que en el passat ha creat tibantor amb el PSOE, ressorgeix de cara al congrés</h2>
      <address>
        <time datetime="2019-11-25T11:32:17+00:00">25 Nov 2019, 11:32</time>
      </address>
      <p>La plurinacionalitat de l'Estat va importunar el líder del PSOE, Pedro Sánchez, durant la campanya del 10-N, quan va evitar una vegada rere una altra respondre a la pregunta directa que li feien els seus rivals: "Quantes nacions hi ha a l'estat espanyol?" Ara, enmig de les negociacions amb els independentistes per a la investidura, el PSC insisteix en la bandera del federalisme i torna a proposar el reconeixement de "Catalunya com una nació i Espanya com un estat plurinacional". </p>
      <p><a href="https://www.ara.cat/2019/11/25/Document_Marc_Congres_PSC.pdf?hash=22ba0656ee7f79c4d6483723eba569196d1baa23">Així ho recull el document marc que el partit vol aprovar en el seu 14è congrés</a> –i que ja està penjat a la seva pàgina web–, que se celebrarà entre els dies 13 i 15 de desembre i amb què, <a href="https://www.ara.cat/politica/PSC-aspira-Catalunya-bandera-federalisme_0_2315168607.html">tal com va avançar l'ARA</a>, pretén fixar el full de ruta per tornar a ser "el primer partit de Catalunya" fent bandera del federalisme. </p>
      <figure>
        <img src="https://www.ara.cat/2019/11/25/imatges/direccio-del-PSC-celebrat-novembre231517868766178300651x366_2350575072_67637748_117x66.jpg"/>
      </figure>
      <p>
        <a href="https://www.ara.cat/politica/PSC-aspira-Catalunya-bandera-federalisme_0_2315168607.html">El PSC aspira a ser el "primer partit de Catalunya" fent bandera del federalisme</a>
      </p>
      <p>Els socialistes elaboren la seva proposta per a Catalunya –poc concretada en el document de 36 pàgines– a partir del "reconeixement" com a nació, juntament amb la millora de l'autogovern i un finançament "just i suficient". "La reformulació en sentit federal és la més viable políticament, la més estable econòmicament, la més justa socialment i l'única capaç d'aglutinar un ampli suport social", justifica el PSC al text. </p>
      <p>Mentre que el partit veu el federalisme com la millor solució al conflicte polític a Catalunya, també considera que s'ha "instal·lat una divisió important en el si de Catalunya" i una "crisi institucional sense precedents". Un conflicte, diuen, "permanent" i "agreujat pel victimisme a través de la tergiversació de la història i de la situació de Catalunya". El PSC sosté que Espanya "és un país modern, plurilingüe i pluricultural" que es "fonamenta en la igualtat de drets i la garantia del dret d'autonomia dels pobles que la integren". Dret a l'autonomia, però no pas a l'autodeterminació, que no surt ni esmentada en el document.</p>
      <h3>Una reivindicació històrica</h3>
      <p>Encara que els socialistes recuperen ara el reconeixement de Catalunya com a nació per al 14è congrés del partit, <a href="https://www.ara.cat/politica/Iceta-reconeixer-Catalunya-unitat-dEspany_0_1682231930.html">fa exactament tres anys ja defensaven que aquest pas no suposava cap risc per a la unitat d'Espanya</a>. El primer secretari del PSC, Miquel Iceta, concloïa el 13è congrés de la formació enviant un missatge de tranquil·litat a la resta de l'Estat: "Catalunya vol ser reconeguda com a nació. Però en aquesta definició no hi ha cap mena de risc per a la unitat d'Espanya ni per a la fraternitat dels espanyols".</p>
      <p>Una proposta que fins i tot <a href="https://www.ara.cat/politica/acte-primaries-psoe-pedro-sanchez-barcelona_0_1781821992.html">el secretari general del PSOE, Pedro Sánchez, va comprar l'any 2017</a> en el seu primer acte a Catalunya com a candidat a les primàries del partit. "Em sento molt identificat amb la proposta federalista del PSC. Cal reconèixer Catalunya com a nació", va remarcar l'ara president espanyol. Un posicionament que la seva contrincant, Susana Díaz, va aprofitar per retreure a l'aleshores candidat a líder del PSOE el seu viratge en la matèria. "No es pot tenir cada dia de la setmana una idea diferent d'Espanya", va etzibar Díaz. </p>
      <figure>
        <img src="https://www.ara.cat/2019/11/25/imatges/Lexsecretari-PSOE-Pedro-Sanchez-Barcelona178243195440327709651x366_2350575062_67636917_117x66.jpg"/>
      </figure>
      <p>
        <a href="https://www.ara.cat/politica/acte-primaries-psoe-pedro-sanchez-barcelona_0_1781821992.html">Sánchez es compromet amb la proposta federalista del PSC i defensa que Catalunya és una nació</a>
      </p>
      <p>Aquell mateix matí de l'any 2017, en una entrevista a <i>La Vanguardia</i>, Sánchez defensava la reforma constitucional com a solució al conflicte entre Catalunya i Espanya i assegurava que "Espanya és una nació de nacions amb l'única sobirania del conjunt del poble espanyol". Dos anys abans, el 2015, però, el líder del PSOE es negava a introduir aquest concepte en la proposta de reforma constitucional, ja que considerava que "el nacionalisme utilitza aquest terme com un concepte excloent". </p>
      <p>Més de deu anys després que la negociació de l'Estatut posés en primer pla el debat sobre el concepte de nació i generés hores de debat entre les files socialistes, aleshores al capdavant de l'executiu estatal, la formació continua sense tenir clara quina és la seva posició.</p>
      <h3>La polèmica sobre la immersió lingüística</h3>
      <p>En aquest document marc, els socialistes catalans també reobren un altre debat polèmic: el de la immersió lingüística, amb la defensa, ara, de la proposta d'un "model plurilingüe a l'escola" que ha aixecat ampolles en l'àmbit socialista.</p>
      <p>El text, que s'haurà de debatre al congrés del partit, advoca per continuar "defensant el català i el castellà a través d'un model plurilingüe a l'escola amb la flexibilitat que la realitat sociolingüística present al nostre país exigeix". Un argument que, <a href="https://www.ara.cat/politica/PSC-reobre-debat-immersio-linguistica_0_2348765286.html">tal com va explicar Granados a l'ARA, no suposa "qüestionar" la immersió</a>. No obstant això, el document ni tan sols fa esment d'aquest model.</p>
      <figure>
        <img src="https://www.ara.cat/2019/11/25/imatges/del-PSC-Eva-Granados-Parlament208300173156487658651x366_2350575071_67637670_117x66.jpg"/>
      </figure>
      <p>
        <a href="https://www.ara.cat/politica/PSC-reobre-debat-immersio-linguistica_0_2348765286.html">El PSC reobre el debat sobre la immersió lingüística</a>
      </p>
      <p>Així mateix, el document, redactat per la diputada Eva Granados, aposta promoure "en l'àmbit estatal el reconeixement i la preservació del plurilingüisme, articulant la defensa de totes les llengües oficials i el reconeixement de la riquesa lingüística a tot Espanya".</p>
    </article>
  </body>
</html>