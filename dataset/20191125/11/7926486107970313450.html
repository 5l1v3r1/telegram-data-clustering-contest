<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013445/%D8%AF%D9%88%D9%84%D8%AA-%D8%A7%D8%B2-%DA%A9%D8%AF%D8%A7%D9%85-60-%D9%85%DB%8C%D9%84%DB%8C%D9%88%D9%86-%D9%85%DB%8C-%DA%AF%D9%88%DB%8C%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T11:56:37+00:00"/>
    <meta property="og:title" content="دولت از کدام 60 میلیون می‌گوید؟"/>
    <meta property="og:description" content="خانواده‌هایی هستند که نه منزل شخصی دارند و نه خودرو، یارانه هم دریافت می‌کنند اما برای هیچ‌کدام کمک معیشتی واریز نشده است."/>
  </head>
  <body>
    <article>
      <h1>دولت از کدام 60 میلیون می‌گوید؟</h1>
      <address>
        <time datetime="2019-11-25T11:56:37+00:00">25 Nov 2019, 11:56</time>
      </address>
      <p>
        <i>خانواده‌هایی هستند که نه منزل شخصی دارند و نه خودرو، یارانه هم دریافت می‌کنند اما برای هیچ‌کدام کمک معیشتی واریز نشده است.</i>
      </p>
      <p>به گزارش مشرق، به گفته دولت، کمک معیشتی در 3 مرحله به حساب سرپرستان خانوار واریز شده است اما اکنون برخی افراد که شامل این طرح بودند می‌گویند هیچ دریافتی‌ای نداشته‌اند. در این بین خانواده‌هایی هستند که یارانه دریافت می‌کنند و نه منزل شخصی دارند و نه خودرو، با این وجود دولت هیچ کمکی به آنها نکرده است. حال این سؤال مطرح می‌شود: دولت این یارانه‌ها را برای کدام 60 میلیون نفر واریز کرده است؟</p>
      <blockquote>بیشتر بخوانید:<br/><a href="https://www.mashreghnews.ir/news/1013303/%DA%86%D9%86%D8%AF-%DB%8C%D8%A7%D8%B1%D8%A7%D9%86%D9%87-%D8%A8%DA%AF%DB%8C%D8%B1-%D8%A7%D8%B2-%D8%AF%D8%B1%DB%8C%D8%A7%D9%81%D8%AA-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%AD%D8%B0%D9%81-%D8%B4%D8%AF%D9%86%D8%AF">چند یارانه بگیر از دریافت حمایت معیشتی حذف شدند؟</a></blockquote>
      <p> پس از آنکه دولت نرخ بنزین را با افزایش 3 برابری به 3 هزارتومان رساند، اعلام کرد که قرار است تمام عایدی این افزایش نرخ در قالب «کمک معیشتی» به مردم بازگردانده شود. به این ترتیب، مقرر شد برای خانوارهای تک‌نفره ۵۵ هزار تومان، 2 نفره ۱۰۳ هزار تومان، 3 نفره ۱۳۸ هزار تومان، 4 نفره ۱۷۲ هزار تومان و 5 نفره و بیشتر ۲۰۵ هزار تومان واریز شود. مرحله اول واریز کمک‌ معیشتی دوشنبه هفته قبل انجام شد و 20 میلیون نفر شامل این مرحله از واریزی‌ها شدند. در مرحله دوم نیز چهارشنبه‌شب هفته گذشته 20 میلیون نفر مشمول شدند و این مبالغ به حساب سرپرستان خانوار واریز شد. بسیاری از کسانی که منتظر بودند کمک‌ معیشتی را دریافت کنند، منتظر آخرین مرحله از پرداخت آن بودند که طبق گفته دولت شنبه‌شب (2 آذر) انجام شد اما پس از این مرحله هیچ پیامکی از سوی بانک برای این افراد ارسال نشد. اکنون دولت ادعا می‌کند مرحله سوم واریزی‌ها هم انجام شده است. طبق صحبت‌های محمدباقر نوبخت، رئیس سازمان برنامه و بودجه، تمام جامعه هدف ۶۰ میلیون نفری که برای دریافت این کمک‌هزینه از سوی دولت تعیین شده‌اند، باید تا شنبه شب مبالغ مربوط را دریافت کرده باشند.</p>
      <p>
        <b>* اقشار کم‌درآمد، جامانده از یارانه بنزین</b>
      </p>
      <p>طبق اعلام دولت، کمک‌ معیشتی به حساب «مددجویان کمیته امداد، بهزیستی، زنان سرپرست خانوار، بازنشستگان، مستمری‌بگیران، معلمان، روستاییان و عشایر، کارگران، کارمندان و اقشار کم‌درآمد» واریز شده است و جامعه هدف این طرح اقشار کم‌درآمد جامعه تعیین شده‌اند اما شواهد چیز دیگری را نشان می‌دهد و بسیاری از افرادی که جزو اقشار کم‌درآمد هستند در حالی که همچنان یارانه نقدی دریافت می‌کنند ولی هنوز کمک‌ معیشتی خود را دریافت نکرده‌اند، این در شرایطی است که اغلب  این افراد نه منزل شخصی دارند و نه خودرویی و گردش مالی آنها نیز رقم قابل توجهی نیست که مشمول دریافت نشده باشند.</p>
      <p>
        <b>* شناسایی دقیق است</b>
      </p>
      <p>حسین میرزایی، سخنگوی ستاد شناسایی مشمولان طرح حمایت معیشتی ادعایی دیگر دارد و می‌گوید افرادی که شامل کمک‌ معیشتی هستند با دقت بسیاری انتخاب شده‌اند. وی ضمن تکذیب اینکه افراد نیازمند بسته معیشتی دریافت نکرده‌اند، گفت: تمام خانوارهایی که یارانه دریافت می‌کنند جز کسانی که جزو 3 دهک بالای درآمدی هستند می‌توانند مشمول این طرح باشند. میرزایی تصریح کرد: با توجه به آزمون وسعی که بر اساس اطلاعات یارانه‌بگیران گرفته شده است ممکن وضعیت برخی افراد تغییر کرده باشد. اطلاعاتی نظیر املاک و مستغلات، اموال منقول و غیرمنقول، میزان دریافتی، میزان تحصیلات، تعداد سفرها، کارت بازرگانی و اطلاعات بیمه در سامانه موجود است و بر اساس آن افراد گزینش می‌شوند.</p>
      <p>سخنگوی ستاد شناسایی مشمولان طرح معیشتی ادامه داد: مردم 10 روز فرصت دارند شکایت‌های خود را از طریق سامانه ثبت کنند و طی یک ماه به درخواست آنها پاسخ داده خواهد شد.</p>
      <p>
        <b>* حجم بالای اعتراضات، سامانه را مختل کرد</b>
      </p>
      <p>از سوی دیگر، وزارت تعاون، کار و رفاه اجتماعی با پایان 3 مرحله واریزی اعلام کرد سرپرست خانوارهایی که در آخرین پرداخت مشمول سبد حمایتی نشده‌اند و خود را واجد شرایط می‌دانند، می‌توانند شماره ملی سرپرست خانوار خود را به کد دستوری #۶۳۶۹* ارسال کنند که در این صورت ظرف ۲۴ ساعت برای آنها کد رهگیری ارسال می‌شود. این در حالی است که از صبح دیروز به دلیل حجم زیاد تقاضای مردم این سامانه با اختلال مواجه شد و از کار افتاد، البته این وزارتخانه وعده داده اختلالات را برطرف کند و دوباره سامانه را در دسترس قرار دهد.</p>
      <p>از سوی دیگر، بررسی‌های خبرگزاری مهر از دفاتر پیشخوان دولت حکایت از مراجعه متعدد افراد برای پیگیری واریزی کمک معیشتی دارد که نشان می‌دهد بسیاری از مردم موفق به دریافت این یارانه نشده‌اند و بهتر است دولت پاسخ دهد که دقیقا این کمک را به حساب چه کسانی واریز کرده است.</p>
      <p>«م. صابری» کارگر با حقوق متوسط ۲ میلیون و ۵۰۰ هزار تومان گفت: اگر چه از سال‌های گذشته، یارانه نقدی را به طور مرتب دریافت کرده‌ام اما در هیچ یک از ۳ مرحله اعلامی دولت، مبلغی تحت عنوان کمک معیشتی به حسابم به‌عنوان سرپرست خانوار واریز نشده است در حالی که دولت گفته بود از اقشار کم‌درآمد حمایت خواهد کرد. خانم «س. افشار» سرپرست خانوار هم در گفت‌وگو با مهر ضمن گلایه از وضعیت واریزی‌های دولت، گفت: اگر چه چند سال است سرپرست خانوار شده‌ام اما کمک معیشتی دولت را دریافت نکرده‌ام این در حالی  است که یارانه نقدی طی سال‌های گذشته به حسابم واریز شده است.</p>
      <p>
        <b>* دولت پاسخ دهد</b>
      </p>
      <p>نکته قابل تامل آنجاست که دولت چگونه شناسایی افراد مشمول را انجام داده است در حالی که بسیاری از کسانی که یارانه دریافت می‌کنند و جزو دهک‌های بالای جامعه هم نیستند از طرح معیشتی حذف شده‌اند، آن‌ هم در زمانی که قیمت بنزین افزایش یافته و به تبع آن هزینه‌های خانوار هم تا حدودی افزایش پیدا می‌کند. علاوه بر این، سؤالات دیگری هم هنوز باقی مانده از جمله اینکه چگونه می‌توان مطمئن شد 60 میلیون نفر یارانه بنزین را دریافت کرده‌اند؟ این موضوعی است که باید دولت و وزارت تعاون، کار و رفاه اجتماعی به‌عنوان مسؤول شناسایی گروه‌های مشمول دریافت کمک معیشتی درباره آن شفاف‌سازی کنند.</p>
      <p>منبع: وطن امروز</p>
    </article>
  </body>
</html>