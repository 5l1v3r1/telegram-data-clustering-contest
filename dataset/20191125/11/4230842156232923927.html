<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/svit/20191125-z-lukom-ta-strilamy-chym-zavershytsya-bytva-za-gonkong/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T11:48:29+00:00"/>
    <meta property="og:title" content="З луком та стрілами. Чим завершиться битва за Гонконг"/>
    <meta property="og:description" content="Протести в Гонконгу набувають все більше радикальних рис. Серед протестувальників вже є загиблий, а самі учасники протистоянь почали використовувати саморобну зброю."/>
  </head>
  <body>
    <article>
      <h1>З луком та стрілами. Чим завершиться битва за Гонконг</h1>
      <address>
        <time datetime="2019-11-25T11:48:29+00:00">25 Nov 2019, 11:48</time>
      </address>
      <p>Протести в Гонконгу набувають все більше радикальних рис. Серед протестувальників вже є загиблий, а самі учасники протистоянь почали використовувати саморобну зброю.</p>
      <p><b>В Гонконзі ще з березня тривають масштабні протести</b>. Невдоволення викликали плани прийняти закон, який дозволяє екстрадицію обвинувачених до материкового Китаю. В Гонконзі, де діють ліберальні правила на відміну від іншої території КНР, розцінили це, як спробу репресій проти неугодних.</p>
      <p>Але останні дні в місті відбувається найбільш гаряча фаза протистоянь. <b>Нову хвилю протестів запалила загибель одного з учасників акції</b>, 22-річний студент тікав від поліції і впав з багатоповерхового паркінгу.</p>
      <p><b>Читайте:</b> <a href="https://fakty.com.ua/ua/opinion/protesty-u-gonkonzi-chy-gotova-vlada-vykonuvaty-vymogy-mitynguvalnykiv/">Протести у Гонконзі: чи готова влада виконувати вимоги мітингувальників</a></p>
      <p><b>Правоохоронці хапали навіть тих, хто намагався вибратися з оточення через каналізацію</b>. В результаті поліція затримала більше тисячі протестуючих, третина з яких неповнолітні.</p>
      <p><b>Учасникам протестів загрожує до 10 років в’язниці</b> за бунти і масові заворушення, але це не зупиняє протестуючих.</p>
      <p>Кілька сотень активістів все ще залишаються в Політехнічному університеті Гонконгу. <b>Місцеві мешканці збирають для них їжу та медикаменти</b>. Продовжується блокування й окремих вулиць та транспортних вузлів.</p>
      <figure>
        <iframe src="https://www.youtube.com/embed/phOkvZ2ETkc" width="560" height="315" data-service="Youtube" scrolling="no"/>
      </figure>
      <p><b>Гонконгці використовують стріли з вогнем для утримання поліцейських на безпечній дистанції</b> від себе і для відступу. Протестувальники також змайстрували катапульти і рогатки.</p>
      <p>Як і українська влада під час Революції Гідності, <b>влада Китаю перекосів в діях поліції не бачить</b>. Протестуючих вона називає виключно бунтівниками.</p>
      <p>Українець Михайло Корнєв, який вже кілька років розвиває бізнес в Гонконзі, каже, що <b>не відчувати протести тут неможливо</b>.</p>
      <p><b>Місцеві підприємці зазнають збитків</b>. Та не зважаючи на проблеми, за спостереженнями Михайла, більшість місцевих підтримують протести. Тут звикли жити за правилами Гонконгу, який є куточком капіталізму в комуністичному КНР. Вони побоюються, що Пекін відбирає у них права.</p>
      <p>На думку експертів, реальна причина протестів значно глибша ніж законопроект про видачу злочинців. <b>Міна уповільненої дії була закладена ще в 1997 році, коли Гонконг увійшов до складу Китаю</b> на умовах політичної автономії, де діють демократичні правила.</p>
      <p><b>Наразі ситуація зайшла в глухий кут</b>. З одного боку<b> демонстранти вимагають звільнити всіх ув’язнених, розслідувати дії поліції</b> та провести незалежні вибори глави місцевої адміністрації. А з іншого влада, яка йти на поступки не збирається, аби не демонструвати слабкість.</p>
      <p>Пекін і Гонконг опинилися перед дилемою, бо <b>придушивши повстання за допомогою армії лише створить нові проблеми</b>.</p>
      <p>Також в силовому варіанті є й міжнародні ризики, оскільки Захід підтримує акції протесту. <b>Конгрес США навіть проголосував за можливі санкції проти китайських чиновників</b>, відповідальних за порушення прав і свобод у Гонконзі.</p>
      <p>Натомість <b>Китай назвав дії США втручанням у внутрішні справи і пригрозив контрдіями</b>. Гонконгська карта вже розігрується у великій грі між Вашингтоном і Пекіном.</p>
      <p>А тим часом <b>до протестів залучаються все більше і більше мешканців Гонконгу</b>. Протести стають вже навіть елементом місцевої культури. Наприклад, дизайнер Кевін Чьонг робить музичні інструменти з парасольок, якими протестувальники прикриваються від поліції.</p>
      <p>Нагадаємо, на місцевих виборах у Гонконгу, за попередніми даними, зі значним відривом <a href="https://fakty.com.ua/ua/svit/20191125-na-vyborah-u-gonkongu-lidyruye-demokratychna-opozytsiya/">лідирують опозиційні кандидати</a> з продемократичного руху.</p>
    </article>
  </body>
</html>