<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/25/castello-dresda-furto/"/>
    <meta property="og:site_name" content="Il Post"/>
    <meta property="article:published_time" content="2019-11-25T11:59:45+00:00"/>
    <meta property="og:title" content="C’è stato un grosso furto al Castello di Dresda"/>
    <meta property="og:description" content="Stamattina sono stati sottratti alcuni oggetti dalle Volte Verdi, la più ampia collezione europea di gioielli: si parla di una refurtiva da milioni di euro"/>
  </head>
  <body>
    <article>
      <h1>C’è stato un grosso furto al Castello di Dresda</h1>
      <h2>Stamattina sono stati sottratti alcuni oggetti dalle Volte Verdi, la più ampia collezione europea di gioielli: si parla di una refurtiva da milioni di euro</h2>
      <address>
        <time datetime="2019-11-25T11:59:45+00:00">25 Nov 2019, 11:59</time>
      </address>
      <p>Intorno alle 5 di stamattina <a href="https://www.sueddeutsche.de/panorama/einbruch-gruenes-gewoelbe-dresden-1.4696171">c’è stato un furto</a> al Castello di Dresda, che ospita le Volte Verdi, la più ampia collezione di gioielli in Europa. In particolare, sono stati rubati tre set di gioielli che fanno parte di una collezione da 90 pezzi. La direttrice generale delle collezioni artistiche di Dresda, Marion Ackermann, ha fatto sapere che i pezzi rubati non hanno un prezzo perché non sono mai stati in vendita; la valutazione di un miliardo di euro è citata soltanto dal tabloid tedesco <i>Bild –</i> peraltro <a href="https://www.bild.de/regional/dresden/dresden-aktuell/grossalarm-nach-angeblichem-ueberfall-milliarden-coup-im-gruenen-gewoelbe-66254972.bild.html">solo nel sommario di un articolo</a> – considerata una fonte molto poco affidabile. La <i>Frankfurter Allgemeine Zeitung </i><a href="https://www.faz.net/aktuell/gesellschaft/kriminalitaet/museum-einbruch-in-dresdens-schatzkammer-gruenes-gewoelbe-16502883.html">scrive</a> che la refurtiva vale «milioni» di euro.</p>
      <p>La dinamica del furto sembra piuttosto chiara. Le telecamere di sicurezza hanno ripreso due persone che si sono introdotte nel museo da una finestra e hanno rubato soltanto i tre pezzi scomparsi. Non è chiaro, invece, se abbiano avuto dei complici. Un portavoce della società che gestisce l’energia elettrica a Dresda <a href="https://www.sueddeutsche.de/panorama/einbruch-gruenes-gewoelbe-dresden-1.4696171">ha detto inoltre</a> alla <i>Süddeutsche Zeitung</i> che poco prima del furto un incidente aveva causato la sospensione dell’elettricità dell’edificio, ma la polizia non ha saputo dire se esista un legame col furto.</p>
      <p><i>Deutsche Welle</i> <a href="https://www.dw.com/en/thieves-strike-priceless-treasure-trove-in-dresden-museum-heist/a-51396783">scrive</a> che le Volte Verdi contengono circa 3.000 pezzi antichi di gioielleria fatti di oro, argento, pietre preziose, avorio e altri materiali. Le Volte Verdi avevano riaperto al pubblico nel 2006 e da allora sono una delle principali attrazioni turistiche della città. Michael Kretschmer, il primo ministro della Sassonia, ha twittato che «ad essere state derubate non sono solo le collezioni statali, ma anche noi sassoni!».</p>
      <figure>
        <iframe data-src="https://twitter.com/MPKretschmer/status/1198897664273850368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <related>
        <h4>Articoli Correlati</h4>
        <a href="https://www.ilpost.it/2019/11/25/open-arms-taranto/"/>
        <a href="https://www.ilpost.it/2019/11/24/milano-citta-diseguaglianze/"/>
        <a href="https://www.ilpost.it/2019/11/22/flamengo-river-plate-finale-copa-libertadores/"/>
      </related>
    </article>
  </body>
</html>