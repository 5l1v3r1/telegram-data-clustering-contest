<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/25/londra-ulast-rma-dairesi-uber-in-lisans-n-uzatmama-karar-ald"/>
    <meta property="og:site_name" content="euronews"/>
    <meta property="article:published_time" content="2019-11-25T11:06:35+00:00"/>
    <meta property="og:title" content="Londra Ulaştırma Dairesi, Uber'in lisansını uzatmama kararı aldı"/>
    <meta property="og:description" content="Londra Ulaştırma Dairesi, Uber'in lisansını uzatmama kararı aldı"/>
  </head>
  <body>
    <article>
      <h1>Londra Ulaştırma Dairesi, Uber'in lisansını uzatmama kararı aldı</h1>
      <address><time datetime="2019-11-25T11:06:35+00:00">25 Nov 2019, 11:06</time> by <a rel="author">Euronews </a></address>
      <p>Londra Ulaştırma Dairesi, internet üzerinden taksi taşımacılığı yapan Uber'e yeni lisans verilmeyeceğini duyurdu.</p>
      <p>Yapılan açıklamada taksi uygulamasının yolcu güvenliğini tehlikeye attığı ve bu hizmeti sürdürmek için uygun ve yeterli olmadığı vurgulandı.</p>
      <p>Ulaştırma Dairesi Uber sisteminde yapılan bir değişiklikle yetkilendirilmemiş sürücülerin başka sürücülerin hesabı üzerine kendi fotoğraflarını yüklemeye izin verildiğini bunun da yolcuların izinli sürücüler yerine farkında olmadan başka kişilerin aracına binmesine yol açabileceğini açıkladı. Bu durumun en az 14 bin yolculukta yaşandığının tespit edildiği de vurgulandı.</p>
      <p>Ulaştırma Dairesi Lisanslama ve Regülasyon Direktörü Helen Chapman "Uber'in yolcuların lisanssız veya sigortasız şoförlerin taksilerine binmesine izin vermesi kabul edilemez," sözlerini kullandı.</p>
      <p>Amerikalı şirketin karara itiraz etmek için 21 gün süresi bulunuyor ve bu süre içerisinde hizmet vermeye devam edebilecek.</p>
      <p>Uber'den yapılan açıklamada ise söz konusu kararı yanlış bulduklarını ve karara itiraz edecekleri belirtildi. Son dönemlerde güvenlik standartlarını yükselttiklerini vurgulayan Uber, "Londra Ulaştırma Dairesi ile çalışmak için elimizden gelen her şeyi yapacağız. Sürücünün kimliğini doğrulamak için bir sisteme sahibiz, yakında yüz tanıma sistemiyle de bunu daha da güçlendireceğiz." açıklamasını yaptı.</p>
      <ul>
        <li>
          <a href="https://tr.euronews.com/2019/06/17/video-uber-in-turkiye-den-cekilme-karari-soforleri-nasil-etkileyecek-istanbul-taksi">Uber'in Türkiye'den çekilme kararı şoförleri nasıl etkileyecek?</a>
        </li>
        <li>
          <a href="https://tr.euronews.com/2019/08/09/uber-yilin-ikinci-ceyreginde-5-2-milyar-dolar-zarar-acikladi-buyumesi-yavasladi">Uber yılın ikinci çeyreğinde 5,2 milyar dolar zarar açıkladı, büyümesi yavaşladı</a>
        </li>
      </ul>
    </article>
  </body>
</html>