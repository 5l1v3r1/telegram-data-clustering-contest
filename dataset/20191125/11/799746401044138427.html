<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/rus/experts/2019/11/25/7103399/"/>
    <meta property="og:site_name" content="Европейская правда"/>
    <meta property="article:published_time" content="2019-11-25T11:12:20+00:00"/>
    <meta property="og:title" content="Арест по запросу Москвы: как Украине защитить своих граждан от экстрадиции в РФ"/>
    <meta property="og:description" content="Дело Мазура теоретически может получить продолжение. Ведь польский суд может поменять свое решение – тогда Украина должна будет вернуть ветерана в Польшу с перспективой передачи в РФ (укр.)"/>
  </head>
  <body>
    <article>
      <h1>Арест по запросу Москвы: как Украине защитить своих граждан от экстрадиции в РФ</h1>
      <address><time datetime="2019-11-25T11:12:20+00:00">25 Nov 2019, 11:12</time> by <a rel="author" href="https://www.eurointegration.com.ua/rus/authors/panchenko/" target="_blank">Юрий Панченко</a></address>
      <p>Затримання у Польщі ветерана війни на Донбасі Ігоря Мазура стало справжньою топ-темою в українському та польському просторі.</p>
      <p>І підстав для цього було більш ніж достатньо – адже ветерана АТО було затримано через канали Інтерполу на запит РФ. Своєю чергою Росія звинувачує Мазура в участі в бойових діях на площі Мінутка у Грозному в Чечні.</p>
      <p>На перший погляд ситуацію дуже швидко вдалося владнати – вже за день Мазура було передано на поруки генерального консула України у Любліні.</p>
      <p>Втім, чи дійсно можна говорити про вирішення цієї проблеми? Адже це не перший (і вочевидь, не останній) випадок того, що РФ зловживає запитами через Інтерпол.</p>
      <p>Більше того, теоретично справа Мазура може отримати продовження. Адже польський суд може поміняти своє рішення – а це означає, що Україна має повернути ветерана у Польщу, причому з перспективою подальшої передачі до РФ, а у випадку невиконання цього – отримати гучний міжнародний скандал.</p>
      <p>Так, наразі вірогідність такого сценарію видається вкрай низькою. Проте варто пам’ятати, що подібні запити через Інтерпол вже поставлені РФ "на потік".</p>
      <aside>А це означає різке зростання вірогідності того, що одного разу трапиться "чорний лебідь" – розвиток ситуації піде за поганим для України сценарієм.</aside>
      <p>За словами посла України у Польщі Андрія Дещиці, це далеко не перший випадок, коли РФ використовує міжнародні правоохоронні органи для політичних переслідувань.</p>
      <p>Впродовж останніх двох років у Польщі зафіксовано 19 випадків затримання громадян України на підставі "червоних карток" та інших інструментів Інтерполу, ініційованих російською стороною. Підставами для підготовки запитів про екстрадицію, як правило, є підозра громадян України у вчиненні на території РФ тяжких злочинів, таких як вбивства, зґвалтування, викрадення людей, торгівля зброєю, розбійні напади, переміщення та реалізація наркотичних речовин, економічні злочини, шахрайство тощо.</p>
      <p>Важливий момент: частина затриманих, окрім громадянства України, мають також громадянство РФ та були затримані за російськими паспортами, які вони пред’являли під час перетину кордону.</p>
      <p>З усіх затриманих статус учасника АТО/УБД підтверджено у двох громадян, які зараз перебувають в Україні. Справи саме цих громадян Росія використала, намагаючись звинуватити їх не у військових злочинах, а у звичайному криміналі. У одного затриманого посвідчення учасника бойових дій виявилися фальшивим, щодо решти тривають перевірки.</p>
      <p>Звичайно, в Польщі чудово розуміють реальні підстави російських запитів, як і те, що РФ не здатна забезпечити справедливе судочинство. Втім, побутовий характер звинувачень дещо збільшує вірогідність того, що в окремих справах суд погодить видачу.</p>
      <p>Ця ситуація ускладнюється ймовірністю того, що в окремих випадках посвідчення УБД може дійсно використовуватися як захист від кримінального переслідування за реальні злочини.</p>
      <p>А Росія, повторимо, явно грає у довгу. Для росіян немає різниці, скільки разів суди європейських країн стануть на бік українських ветеранів – набагато важливіше отримати перемогу.</p>
      <aside>Чи може Україна щось протиставити Росії? Безумовно!</aside>
      <p>Потрібно вже зараз вголос говорити про такий план РФ, роблячи наголос на тому, що навіть у випадку суто кримінальних звинувачень передача Росії громадян України неможлива, адже де-факто переслідування відбувається саме через участь у бойових діях на боці України. А в тих випадках, коли йдеться про фальшивих ветеранів, рішення про екстрадицію має приймати Україна.</p>
      <p>Саме тому Україна вже зараз має зайнятися розробкою заходів, які створять умови для уникнення видачі РФ українських громадян. Як мінімум – це потребуватиме розробки алгоритму спільних дії українських МЗС, Міноборони, МВС. А як максимум – винесення цих питань на рівень міжнародних відносин України із країнами ЄС.</p>
      <p>На додачу – варто вже зараз передбачити у бюджеті кошти на залучення адвокатів, які б займалися справами затриманих учасників бойових дій.</p>
      <p>Але головне – цю роботу треба починати вже зараз, саме на державному рівні, не чекаючи того самого "чорного лебедя".</p>
      <p>
        <i>Публікації в рубриці "Експертна думка" не є редакційними статтями і відображають винятково точку зору автора</i>
      </p>
      <p>
        <i>Стаття була написана під час чергового засідання Форуму "Україна-Польща", який у партнерстві проводять Міжнародний фонд "Відродження" та Фонд ім. Стефана Баторія</i>
      </p>
      <p><pic src="https://img.eurointegration.com.ua/images/doc/a/1/a166637-160.jpg"/><br/><a href="https://www.eurointegration.com.ua/rus/authors/panchenko/">Юрий Панченко<br/></a>редактор "Европейской правды"</p>
    </article>
  </body>
</html>