<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/220322_epibarynsi-20-gia-epaggelmaties"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T11:40:22+00:00"/>
    <meta property="og:title" content="«Επιβάρυνση 20% για επαγγελματίες»"/>
    <meta property="og:description" content="Για αλλαγές στο ασφαλιστικό σύστημα που επιβαρύνουν άμεσα τη συντριπτική πλειονότητα των ασφαλισμένων και των συνταξιούχων κάνει λόγο ο ΣΥΡΙΖΑ ● Εξηγήσεις Βρούτση για τις εισφορές αγροτών."/>
  </head>
  <body>
    <article>
      <h1>«Επιβάρυνση 20% για επαγγελματίες»</h1>
      <address><time datetime="2019-11-25T11:40:22+00:00">25 Nov 2019, 11:40</time> by <a rel="author">Χριστίνα Κοψίνη</a></address>
      <p>Για αλλαγές στο ασφαλιστικό σύστημα που επιβαρύνουν άμεσα τη συντριπτική πλειονότητα των ασφαλισμένων και των συνταξιούχων κάνει λόγο με ανακοίνωση του Γραφείου Τύπου ο ΣΥΡΙΖΑ που επεξεργάστηκε τέσσερα παραδείγματα στον πίνακα που παραθέτουμε.</p>
      <p>Ειδικότερα, στην ανακοίνωσή του ο ΣΥΡΙΖΑ αναφέρει τα εξής:</p>
      <p>«Η κυβέρνηση της Νέας Δημοκρατίας επαναφέρει το σύστημα των κλάσεων. Αυτό συνεπάγεται αυξήσεις των ασφαλιστικών εισφορών κατά 20% για το 85% των μη μισθωτών. Πρόκειται για μια μεγάλη και αναίτια επιβάρυνση. Συνιστά όμως ταυτόχρονα μια κατάφωρη αδικία. Σύμφωνα με το σύστημα των κλάσεων, κάποιος που έχει ετήσιο εισόδημα 7.800 ευρώ θα καταβάλει τις ίδιες εισφορές με κάποιον που έχει ετήσιο εισόδημα 50.000 ευρώ. Και δεν είναι μόνο αυτό. Ο πρώτος θα έχει επιβάρυνση 420 ευρώ, ο δε δεύτερος ελάφρυνση 7.400 ευρώ τον χρόνο.</p>
      <figure>
        <img src="https://www.efsyn.gr/sites/default/files/images/2019/11/17-2.jpg"/>
      </figure>
      <p>● Η κυβέρνηση ισχυρίζεται ψευδώς ότι δίνει τη δυνατότητα στους μη μισθωτούς να επιλέγουν να πληρώνουν αυξημένες εισφορές για να πάρουν αυξημένη σύνταξη. Αυτή τη δυνατότητα την έχει νομοθετήσει ο ΣΥΡΙΖΑ το 2017.</p>
      <p>● Η κυβέρνηση καταργεί τη μόνιμη 13η σύνταξη που νομοθέτησε ο ΣΥΡΙΖΑ, μέσω της οποίας οι συνταξιούχοι έλαβαν συνολικά 830 εκατ. ευρώ το 2019. Αντί της 13ης σύνταξης -ολόκληρης για τους χαμηλοσυνταξιούχους και αναλογικής για τις υψηλότερες συντάξεις- η Νέα Δημοκρατία επιχειρεί να εξαπατήσει τους συνταξιούχους με ένα «μέρισμα» το οποίο θα είναι ουσιωδώς μειωμένο και θα καταβάλλεται μόνο αν και εφόσον υπάρχει επαρκές υπερπλεόνασμα από τα τέλη του 2020.</p>
      <p>Σε αυτήν την πρωτοφανή πολιτική επιλογή η Ν.Δ. έχει έναν πολύτιμο σύμμαχο. Μεγάλη μερίδα των Μέσων Μαζικής Ενημέρωσης που συντονισμένα επιχειρούν να παρουσιάσουν τις καταστροφικές ρυθμίσεις για τη συντριπτική πλειονότητα ως θετικές μεταρρυθμίσεις που οδηγούν σε ένα ειδυλλιακό ασφαλιστικό τοπίο. Δυστυχώς όμως για την κυβέρνηση και τους πρόθυμους συνοδοιπόρους της, δεν μπορείς να κοροϊδεύεις τους πάντες για πολύ καιρό. Σύντομα, αν δεν ανατραπούν οι σχεδιασμοί της Νέας Δημοκρατίας, τον φουσκωμένο λογαριασμό θα τον πληρώσει η κοινωνία».</p>
      <table bordered="">
        <tr>
          <th align="center">
            <b>Εξηγήσεις Βρούτση για τις εισφορές αγροτών</b>
          </th>
        </tr>
        <tr>
          <td><pic src="https://www.efsyn.gr/sites/default/files/images/2019/11/17.jpg"/><br/><br/>Τη διαβεβαίωση ότι δεν πρόκειται να αλλάξει το επίπεδο εισφορών για αγρότες και αλιείς έδωσε ο υπουργός Εργασίας και Κοινωνικών Υποθέσεων κατά την τηλεοπτική παρουσίαση των νέων επιπέδων ασφαλιστικών εισφορών.<br/><br/>Ο κ. Βρούτσης δήλωσε ότι οι αγρότες θα είναι συνολικά ωφελημένοι από τον συνδυασμό ασφαλιστικού και φορολογικού, καθώς θα ισχύσουν και γι’ αυτούς η μείωση του φόρου από το 22% στο 9% και η αποσύνδεση της εισφοράς από χρόνια εργασίας και ύψος του εισοδήματος.<br/><br/>Σύμφωνα με αυτά τα δεδομένα τα επίπεδα του μηνιαίου ασφάλιστρου για κύρια σύνταξη και υγεία σε χρήμα και σε είδος για το 2020 διαμορφώνεται για μεν το πρώτο επίπεδο στο ύψος των 119 ευρώ, για το δεύτερο σε 143 ευρώ, για το τρίτο στα 171 ευρώ, για το τέταρτο στα 205 ευρώ, για το πέμπτο στα 246 ευρώ και για το έκτο ασφαλιστικό επίπεδο στα 319 ευρώ.<br/><br/>Οι αγρότες θα είναι ελεύθεροι να επιλέγουν όποιο επίπεδο εισφορών επιθυμούν, ενώ χαμηλές θα είναι οι αυξήσεις για το 2021 και το 2022. Ενδεικτικά, για το 2021 προστίθενται 2 επιπλέον ευρώ για την πρώτη κατηγορία, 3 ευρώ για την τρίτη, 5 ευρώ για την τετάρτη, 6 ευρώ για την πέμπτη και 7 ευρώ για την έκτη.<br/><br/>Ωστόσο, όπως μπορεί να διαπιστωθεί και από τονπαρακείμενο πίνακα, οι αγρότες είχαν σημαντική μείωση σε ασφαλιστικές εισφορές για κύρια σύνταξη από τον νόμο 4578/2018 που είχε ψηφιστεί επί διακυβέρνησης ΣΥΡΙΖΑ.<br/><br/>Το ετήσιο όφελος από τη νέα εισφορά στην κύρια σύνταξη για το 2019 ξεκινά από το ύψος των 195,96 ευρώ (-18,1%) και φτάνει το ποσό των 2.941,32 ευρώ (-33,3%) για τα εισοδήματα άνω των 49.000 ευρώ.<br/><br/>Επίσης, αξίζει να σημειωθεί ότι ουδεμία κυβέρνηση τόλμησε να αυξήσει το επίπεδο εισφορών για τους αγρότες, οι οποίοι μπήκαν πολύ αργά στο σύστημα των ασφαλιστικών ταμείων. Εάν δε παρακολουθήσουμε την εξέλιξη των εισφορών από τον ΟΓΑ έως και τον ΕΦΚΑ, διαπιστώνουμε ότι η μηνιαία εισφορά το 2006 ήταν 35,05 ευρώ, το 2009 αυξήθηκε στο 39,06 ευρώ τον μήνα, το α’ εξάμηνο του 2014 αυξήθηκε στα 62,69 ευρώ και το β’ εξάμηνο του 2016 στα 89,2 ευρώ.</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/node/219624"/>
        <a href="https://www.efsyn.gr/oikonomia/elliniki-oikonomia/220321_alhimeies-me-neo-asfalistiko"/>
        <a href="https://www.efsyn.gr/oikonomia/elliniki-oikonomia/220157_pro-ton-pylon-neo-asfalistiko"/>
        <a href="https://www.efsyn.gr/oikonomia/elliniki-oikonomia/219680_antidraseis-agroton-gia-ton-diplasiasmo-tis-katotatis-eisforas"/>
        <a href="https://www.efsyn.gr/oikonomia/elliniki-oikonomia/219390_o-broytsis-grafei-neo-asfalistiko"/>
        <a href="https://www.efsyn.gr/oikonomia/elliniki-oikonomia/219101_bathy-rigma-sto-ypoyrgeio-ergasias"/>
      </related>
    </article>
  </body>
</html>