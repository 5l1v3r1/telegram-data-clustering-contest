<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Cetiri-od-deset-zena-u-BiH-pretrpjelo-je-neku-vrstu-nasilja/570375?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T11:05:40+00:00"/>
    <meta property="og:title" content="Četiri od deset žena u BiH pretrpjelo je neku vrstu nasilja"/>
    <meta property="og:description" content="SARAJEVO - Četiri od deset žena u Bosni i Hercegovini iskusilo je psihološko, fizičko ili seksualno nasilje, pokazalo je istraživanje koje je sprovela Organizacija za bezbjednost i saradnju u Evropi (OSCE)."/>
  </head>
  <body>
    <article>
      <h1>Četiri od deset žena u BiH pretrpjelo je neku vrstu nasilja</h1>
      <address><time datetime="2019-11-25T11:05:40+00:00">25 Nov 2019, 11:05</time> by <a rel="author">Anadolija</a></address>
      <p>SARAJEVO - Četiri od deset žena u Bosni i Hercegovini iskusilo je psihološko, fizičko ili seksualno nasilje, pokazalo je istraživanje koje je sprovela Organizacija za bezbjednost i saradnju u Evropi (OSCE).</p>
      <p>Nasilje u porodici je jedan od najrazvijenih problema kako u svijetu, tako i u Bosni i Hercegovini. Broj žrtava nasilja u porodici je u porastu iz godine u godinu.</p>
      <p>U Bosni i Hercegovini trenutno ima devet sigurnih kuća, od toga je šest u Federaciji BiH, a tri u Republici Srpskoj. Osobe koje su pretrpjele nasilje borave u tim kućama, imaju terapije i generalno mogu ostati do šest mjeseci, ali ima i onih koje ostaju i duže u zavisnosti od problema.</p>
      <p>OSCE je istraživanje o dobrobiti i sigurnosti žena u Bosni i Hercegovini sačinio 2018. godine s ciljem prikupljanja uporedivih podataka o različitim oblicima nasilja koje žene doživljavaju tokom čitavog života.</p>
      <p>Analiza se bavila i nasiljem koje žene doživljavaju u konfliktnom i nekonfliktnom okruženju i uticajem koji nasilje ima na žene i na društvo u širem smislu, uključujući i njegove trajne posljedice.</p>
      <p>Rezultati za Bosnu i Hercegovinu pokazuju da tri od pet žena smatra da je nasilje nad ženama uobičajena pojava u njihovim zajednicama.</p>
      <p>Četiri od deset žena u BiH izjavile su da su iskusile psihološko, fizičko ili seksualno nasilje nakon navršene 15. godine, od strane partnera ili drugih osoba.</p>
      <p>Gotovo polovina ispitanih žena smatra da je nasilje u porodici privatna stvar, a više od 40 odsto njih ne zna šta treba činiti ako dožive nasilje.</p>
      <p>Većina žena ne prijavljuje nasilje koje doživi, navodeći sram, materijalnu zavisnost/probleme, nedostatak informacija, nepovjerenje u službe i, u konačnici, strah, kao razloge zbog kojih ne prijavljuju nasilje relevantnim institucijama.</p>
      <p>Studija je sprovedena u sedam država članica OSCE-a: Albaniji, Bosni i Hercegovini, Crnoj Gori, Sjevernoj Makedoniji, Srbiji, Moldaviji i Ukrajini i na Kosovu.</p>
      <p>Više od 15.000 žena ispitano je o različitim oblicima nasilja koje su doživjele tokom čitavog života. U istraživanju u BiH je učestvovala 2.321 žena u starosnoj dobi između 18 i 74 godine.</p>
      <p>Danas se obilježava Međunarodni dan borbe protiv nasilja nad ženama koji je ustanovljen 25. novembra 1981. godine. Taj datum je izabran kako bi se obilježilo ubistvo aktivistkinja za demokratiju i pravdu, odnosno ubistvo sestara Mirabal.</p>
    </article>
  </body>
</html>