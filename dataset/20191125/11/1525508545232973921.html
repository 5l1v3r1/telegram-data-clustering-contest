<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780595/%D9%86%D9%82%D8%B4-%D9%85%D9%87%D9%85-%D8%A8%D8%B3%DB%8C%D8%AC-%D8%AF%D8%B1-%DA%A9%D9%86%D8%AA%D8%B1%D9%84-%D8%A7%D8%AA%D9%81%D8%A7%D9%82%D8%A7%D8%AA-%D8%B1%D9%88%D8%B2%D9%87%D8%A7%DB%8C-%DA%AF%D8%B0%D8%B4%D8%AA%D9%87-%DA%A9%D8%B4%D9%88%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:08:56+00:00"/>
    <meta property="og:title" content="سردار پور جمشیدیان مطرح کرد: نقش مهم بسیج در کنترل اتفاقات روزهای گذشته کشور"/>
    <meta property="og:description" content="رشت- معاون هماهنگ کننده نیروی زمینی سپاه با اشاره به نقش کلیدی بسیج در عرصه‌های مختلف انقلاب اسلامی، گفت: بسیج در کنترل اتفاقات روزهای گذشته در برخی مناطق کشور نیز نقش مهم ایفا کرده است."/>
  </head>
  <body>
    <article>
      <h1>سردار پور جمشیدیان مطرح کرد: نقش مهم بسیج در کنترل اتفاقات روزهای گذشته کشور</h1>
      <address>
        <time datetime="2019-11-25T11:08:56+00:00">25 Nov 2019, 11:08</time>
      </address>
      <p>به گزارش <a href="https://www.mehrnews.com/">خبرنگار مهر</a>، پیش از ظهر دوشنبه مراسم تکریم و معارفه فرمانده لشکر عملیاتی ۱۶ قدس گیلان با حضور فرماندهان استانی و کشوری در حسینیه بنی فاطمه (س) لشکر عملیاتی ۱۶ قدس گیلان برگزار شد.</p>
      <p>معاون هماهنگ کننده نیروی زمینی سپاه در این مراسم با تأکید بر نقش کلیدی بسیج در همه عرصه‌های انقلاب اسلامی، اظهار کرد: امروز بسیج در عرصه‌های علمی، فرهنگی، سیاسی و سازندگی نقش مهمی دارد.</p>
      <p>سردار علی اکبر پورجمشیدیان با اشاره به نقش بسیج در سازندگی در زمان هشت سال دفاع مقدس، گفت: دشمن در همه حال به دنبال توطئه علیه نظام و انقلاب بوده است در روزهای گذشته نیز شاهد آن بودیم اما در این میان بسیج نقش مهمی در ایجاد امنیت در مرزها داشته است.</p>
      <p>وی با بیان اینکه دشمن قطعا با شکست‌های پی در پی از انقلاب به دنبال گرفتن انتقال است، تصریح کرد: اگر بسیج نبود قطعا نمی توانستیم در برابر سیل خروشان دشمنان ایستادگی کنیم.</p>
      <p>سردار پورجمشیدیان در ادامه با اشاره به اینکه سرافرازی انقلاب اسلامی به واسطه حضور پر رنگ بسیج و بسیجیان است، ادامه داد: بسیج در سال‌های گذشته و به ویژه در اتفاقات اخیر برای حفاظت از انقلاب وارد میدان شد.</p>
      <p>معاون هماهنگ کننده نیروی زمینی سپاه به تدابیر خوب و ارزشمند فرماندهی سپاه قدس گیلان در کنترل اتفاقات این استان اشاره و تأکید کرد: مردم گیلان نیز در حوادث اخیر با بصیرت عمل کرده و اجازه ندادن فتنه‌ای در این استان ایجاد شود.</p>
      <p>وی گرانی قیمت بنزین را بهانه‌ای برای دشمن در جهت سواستفاده از مطالبات به حق مردم برشمرد و ادامه داد: طی ۴۸ سال مردم، بسیج، سپاه و نیروهای نظامی در برابر اشرار و اغتشاش‌گران ایستادگی کرده و سیلی محکمی بر دهان آنها زدند.</p>
      <p>در پایان این مراسم ضمن تقدیر از زحمات سردار «محمدعلی حق بین» سابق فرمانده لشکر عملیاتی ۱۶ قدس گیلان، سرهنگ «بهروز دولتی» به عنوان فرمانده این لشکر معرفی شد. گفتنی است سردار حق بین به عنوان مشاور عالی فرمانده نیروی زمینی سپاه و فرمانده قرارگاه مرکزی امام حسین (ع) منصوب شد.</p>
    </article>
  </body>
</html>