<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/antigrafo-istorikis-portas-portara-topothetithike-a-113703.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-25T11:19:00+00:00"/>
    <meta property="og:title" content="Αντίγραφο της ιστορικής πόρτας “πορτάρα” τοποθετήθηκε στο Μπλόκο της Κοκκινιάς"/>
    <meta property="og:description" content="Τοποθετήθηκε το αντίγραφο της ιστορικής μεγάλης πόρτας του Μπλόκου της Κοκκινιάς."/>
  </head>
  <body>
    <article>
      <h1>Αντίγραφο της ιστορικής πόρτας “πορτάρα” τοποθετήθηκε στο Μπλόκο της Κοκκινιάς</h1>
      <address>
        <time datetime="2019-11-25T11:19:00+00:00">25 Nov 2019, 11:19</time>
      </address>
      <p>Τοποθετήθηκε το αντίγραφο της ιστορικής μεγάλης πόρτας του Μπλόκου της Κοκκινιάς.</p>
      <p>Με αφορμή το γεγονός, ο Δήμαρχος Νίκαιας – Αγ. Ι. Ρέντη, κ. Γ. Ιωακειμίδης δήλωσε:</p>
      <p>"Εδώ και λίγες μέρες, όποιος περάσει από τον ιστορικό χώρο του Μπλόκου, θα θαυμάσει την μεγάλη πόρτα - γνωστή ως «πορτάρα» - της κεντρικής εισόδου, να δεσπόζει στην ίδια θέση που βρισκόταν όταν η πόλη έδινε τα παλικάρια της για τη δημοκρατία και τη λευτεριά της πατρίδας μας.</p>
      <p>Η πόρτα είναι πιστό αντίγραφο της αυθεντικής, η οποία φυλάσσεται μέσα στο χώρο του Μουσείου.</p>
      <p>Την κατασκευή ανέλαβε η Διεύθυνση Συντήρησης Αρχαίων και Νεότερων Μνημείων του Υπουργείου Πολιτισμού, υπό την επίβλεψη της κ. Χριστίνας Σπεράντζα και του κ. Βασίλη Μωραΐτη, που τους ευγνωμονούμε για το έργο τους.</p>
      <p>Προηγήθηκε σχεδιαστική αποτύπωση και φωτογραφική τεκμηρίωση της παλιάς πόρτας, ενώ δόθηκε σημασία σε όλες τις λεπτομέρειες και τα εξαρτήματα, όπως μάνταλα και μεντεσέδες ώστε να προσομοιάζουν με τον καλύτερο τρόπο στα αυθεντικά που ήταν χειροποίητα.  </p>
      <p>Η κατασκευή έγινε με το ίδιο είδος ξύλου (πεύκο), αφού προηγήθηκαν εμποτισμοί και επιστρώσεις με τα κατάλληλα υλικά συντήρησης και ακολούθησε η τελική αποκατάσταση με ειδικά υδατοχρώματα ώστε το σύνολο του αντιγράφου να αποκτήσει μια ενιαία σκουρόχρωμη απόχρωση.</p>
      <p>Η ιστορική μνήμη και ο σεβασμός στη θυσία, δεν πρέπει να είναι μόνο οι επετειακές - ετήσιες εκδηλώσεις. Πρέπει να διαπερνά και την «εικόνα» του χώρου. Να της επιτρέπει να «επιβιώνει» από το παρελθόν έως το «σήμερα», θυμίζοντας σε εμάς και στα παιδιά μας τη βαριά κληρονομιά που σηκώνουμε στους ώμους.</p>
      <p>Χαίρομαι που μπορούμε και το κάνουμε.</p>
      <p>Είμαι περήφανος που τιμάμε την ιστορία μας και σεβόμαστε τους νεκρούς μας με αυτό το θαυμάσιο τρόπο!"</p>
    </article>
  </body>
</html>