<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216041/Weer-niet-naar-school-vakbond-kondigt-nieuwe-onderwijsstaking-aan-update"/>
    <meta property="og:site_name" content="RTV Noord"/>
    <meta property="article:published_time" content="2019-11-25T11:27:00+00:00"/>
    <meta property="og:title" content="Weer niet naar school: vakbond kondigt nieuwe onderwijsstaking aan (update)"/>
    <meta property="og:description" content="Juffen en meesters leggen eind januari mogelijk opnieuw het werk neer."/>
  </head>
  <body>
    <article>
      <h1>Weer niet naar school: vakbond kondigt nieuwe onderwijsstaking aan (update)</h1>
      <address><time datetime="2019-11-25T11:27:00+00:00">25 Nov 2019, 11:27</time> by <a rel="author">Eva Hulscher</a></address>
      <p>Onderwijsvakbond AOb roept haar leden op om op 30 en 31 januari te staken. De oproep volgt op de eendaagse onderwijsstaking begin deze maand.</p>
      <p>De AOb besloot de nieuwe staking te organiseren na een interne peiling onder ruim 6000 leden, waarbij 90 procent aangaf weer te willen staken.</p>
      <blockquote>Zolang dat geld er niet komt, blijven wij actievoeren<cite>Eugenie Stolk - voorzitter AOb</cite></blockquote>
      <p>Het gaat om leerkrachten op zowel basisscholen als middelbare scholen. Wel bleek bij eerdere stakingen dat de actiebereidheid op middelbare scholen in Groningen een stuk lager is dan op de basisscholen.</p>
      <p>'De leden hebben zich overduidelijk uitgesproken. De actiebereidheid is enorm, zegt AOb-voorzitter Eugenie Stolk. 'Er moet structureel geld bij voor het onderwijs. Zolang dat geld er niet komt, blijven wij actievoeren.'</p>
      <h3>Andere vakbonden</h3>
      <p>Het is nog onduidelijk of CNV, de andere grote onderwijsbond, de staking ook steunt. De bond heeft ook een peiling gehouden onder haar leden, maar moet de resultaten nog bekijken. Een woordvoerder laat weten het doel van de actie sowieso te steunen; structureel geld voor onderwijs is wat CNV ook wil.</p>
      <p>Of de bond haar leden ook oproept te staken moet later deze week duidelijk zijn. De kleinere bond Leraren in Actie heeft al wel laten weten te willen staken.</p>
      <p>
        <i>Dit bericht is aangevuld met een reactie van andere onderwijsvakbonden.</i>
      </p>
      <related>
        <h4>Lees ook:</h4>
        <a href="https://www.rtvnoord.nl/nieuws/215353/Lerarenstaking-in-beeld-Het-wordt-steeds-minder-leuk-om-naar-school-te-gaan"/>
      </related>
    </article>
  </body>
</html>