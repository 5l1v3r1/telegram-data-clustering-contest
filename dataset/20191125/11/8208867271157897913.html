<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/25/news/leonardo_e_sofia_i_nomi_preferiti_dai_neogenitori-241883272/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T11:59:00+00:00"/>
    <meta property="og:title" content="Nuovi nati, sono Leonardo e Sofia i nomi preferiti dai neogenitori"/>
    <meta property="og:description" content="Spodestato Francesco, sempre primo dal 2001; terzo arriva Alessandro. Per le bambine Sofia vince al Nord, Giulia e Aurora si spartiscono il Sud. I dati nel"/>
  </head>
  <body>
    <article>
      <h1>Nuovi nati, sono Leonardo e Sofia i nomi preferiti dai neogenitori</h1>
      <h2>Spodestato Francesco, sempre primo dal 2001; terzo arriva Alessandro. Per le bambine Sofia vince al Nord, Giulia e Aurora si spartiscono il Sud. I dati nel report Istat sul 2018</h2>
      <address>
        <time datetime="2019-11-25T11:59:00+00:00">25 Nov 2019, 11:59</time>
      </address>
      <p><b>ROMA - </b>Leonardo e Sofia sono i nomi preferiti dai neo genitori italiani nel 2018. Mentre a livello nazionale, il nome Francesco perde il suo storico primato che lo ha visto come nome più scelto dal 2001: nel 2018 arriva secondo, spodestato da Leonardo. Al terzo posto, stabile, ancora Alessandro. Lo rivela il <a href="https://www.repubblica.it/cronaca/2019/11/25/news/istat_cala_ancora_la_natalita_un_bimbo_su_tre_nato_fuori_dal_matrimonio-241881918/">report dell'Istat</a> sulla natalità e la fecondità della popolazione nel 2018.  Invariata invece la graduatoria dei primi tre nomi femminili: sono Sofia, Giulia e Aurora.<br/> </p>
      <h3>Quasi metà dei neonati ha gli stessi trenta nomi</h3>
      <p>Nonostante ci siano quasi 29 mila nomi diversi per i maschi e oltre 27 mila per le femmine, la distribuzione è molto concentrata intorno ai primi 30, che coprono quasi il 45% di tutti i nomi attribuiti ai bambini e oltre il 38% di quelli delle bambine.  Leonardo raggiunge il primato in ben 14 regioni: tutte quelle del Centro-nord (ad eccezione della provincia autonoma di Bolzano dove primeggia Elias) oltre che in Abruzzo e in Sardegna. Francesco resta in testa solo in 4 regioni del Sud: Molise, Puglia, Basilicata e Calabria. Giuseppe continua a primeggiare in Sicilia e Antonio in Campania.</p>
      <h3>Sofia vince al Nord, Giulia e Aurora al Sud</h3>
      <p>Per le bambine (anche qui eccettuata Bolzano dove vince Emma) in tutte le realtà locali si ritrovano gli stessi tre nomi del podio nazionale. Sofia è prima in dieci regioni del Centro-nord, in Basilicata (alla pari con Giulia) e in Calabria. Aurora, stabile al terzo posto in classifica, primeggia nelle Marche e in quattro regioni del Sud: Abruzzo, Molise, Campania e Sardegna. Giulia, anch'esso stabile al secondo posto, torna primo nel Lazio, in Puglia e in Sicilia.<br/> </p>
      <h3>I genitori romeni e cinesi prediligono i nomi italiani</h3>
      <p> Si chiamano prevalentemente Adam, Amir e Rayan ma anche Matteo, Leonardo, Mattia e Alessandro i bambini stranieri nati da genitori residenti in Italia. Anche per le bambine straniere il primato spetta a Sofia, seguito da Sara, Emma e Aurora.  Le preferenze dei genitori si differenziano però a seconda della cittadinanza. La tendenza a scegliere un nome diffuso nel Paese ospitante è più spiccata per le comunità romena e cinese. Così è frequente che i bambini romeni si chiamino Luca, Matteo o Leonardo, ma anche David e Gabriel; i nomi delle bambine sono Sofia, Emma, Giulia e Maria.<br/> </p>
      <h3>Le famiglie marocchine scelgono secondo tradizione</h3>
      <p>I bambini cinesi si chiamano prevalentemente Lonardo, Matteo, Leo e Andrea, ma anche Kevin; i nomi delle bambine  sono Emma, Emily, Sofia, Gioia e Angela. I bambini albanesi si chiamano Aron, Noel e Liam, ma anche Mattia e Matteo; il nome più diffuso tra le bambine è Aurora, seguito da Amelia, Emily, Emma e Noemi.  Un comportamento opposto si riscontra per i genitori del Marocco, che prediligono nomi legati alle tradizioni del Paese d'origine: soprattutto Amir, Adam, Rayan, Youssef e Imran e per i bambini, Amira, Sara, Jannat, Nour e Malak per le bambine.</p>
    </article>
  </body>
</html>