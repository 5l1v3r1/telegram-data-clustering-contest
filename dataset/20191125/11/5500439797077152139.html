<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22851/po-35-letih-spet-skupaj-na-odru.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-25T11:28:00+00:00"/>
    <meta property="og:title" content="Po 35 letih spet skupaj na odru"/>
    <meta property="og:description" content="Po 35 letih bodo na odru Športne dvorane v Lenartu zazveneli največji hiti prejšnjega stoletja. V nedeljo, 1. decembra, ob 17. uri, se bodo na odru koncerta Moč glasbe nas združuje v Lenartu ponovno srečali člani skupine Rendez-Vous v zasedbi z Božidarjem W. Wolfom.Slovenske pop glasbene skupine Rendez-Vous se š ..."/>
  </head>
  <body>
    <article>
      <h1>Po 35 letih spet skupaj na odru</h1>
      <h2>Slovenske pop glasbene skupine Rendez-Vous se še dobro spomnimo preko pesmi »Oh, ne Cherie« in »Goodbye, Michelle« ter številnih drugih odmevnih hitov, v nedeljo jih boste lahko slišali v Lenartu</h2>
      <address><time datetime="2019-11-25T11:28:00+00:00">25 Nov 2019, 11:28</time> by <a rel="author">Aleksandra Papež</a></address>
      <figure>
        <img src="https://www.prlekija-on.net/uploaded/2019_11/po-35-letih-spet-skupaj-na-odru_22045485910.jpg"/>
        <figcaption>Rendez-Vous</figcaption>
      </figure>
      <p>Po 35 letih bodo na odru Športne dvorane v Lenartu zazveneli največji hiti prejšnjega stoletja. V nedeljo, 1. decembra, ob 17. uri, se bodo na odru koncerta Moč glasbe nas združuje v Lenartu ponovno srečali člani skupine <b>Rendez-Vous</b> v zasedbi z <b>Božidarjem W. Wolfom</b>.</p>
      <p>Slovenske pop glasbene skupine Rendez-Vous se še dobro spomnimo preko pesmi »Oh, ne Cherie« in »Goodbye, Michelle« ter številnih drugih odmevnih hitov, ki so še danes nepogrešljivi del zabav. Skupina je leta 1984 prejela jugoslovanskega Oskarja za Up leta, Božidar W. Wolf pa istega leta nagrado Pevec leta Jugoslavije.</p>
      <p>Ob na novo obujeni skupini Rendez-Vous bomo slišali karizmatičnega <b>Vlada Kalemberja</b> &amp; <b>Srebrna krila</b>, udarnega <b>Alfija Nipiča</b> in njegove muzikante, doma in v tujini nagrajenega kantavtorja <b>Tomaža Domicelja</b>, <b>Vladimirja Kočič Zeca</b>, za romantična občutja pa bo poskrbela <b>Klapa Skala</b>. Razveselil pa nas bo tudi <b>Werner</b>, obetavna mlada pevka iz Svete Trojice, <b>Stela Tavželj</b>, zmeraj dobrovoljni <b>Boštjan Konečnik</b>in <b>Klapovühi</b> ter <b>Lidija &amp; Amanda</b> in <b>Robert Ficker</b>.</p>
      <p>Piko na i pa bosta večeru dodala <b>Jasna Kuljaj</b> in humorist <b>Sašo Dobnik</b> z domiselnimi in šaljivimi mislimi. Dogodek pa bo gotovo postregel tudi z zanimivimi presenečenji.</p>
      <p>»<i>S pesmijo se bodo zbrana znana glasbena imena spomnila tudi hrvaškega pevca in kantavtorja, Ivice Šerfezija</i>.« je povedal idejni vodja ter producent koncertnega snemanja Moč glasbe nas združuje <b>Denis Poštrak</b> ter poudaril, da je namen projekta obuditev uspešnic naše mladosti.</p>
      <p>Ponovno pa je organizator podprl akcijo zbiranja starega časopisnega papirja in revij za lažje financiranje terapij Vida Gašparja s postavljenim zbiralnikom pred dvorano.</p>
    </article>
  </body>
</html>