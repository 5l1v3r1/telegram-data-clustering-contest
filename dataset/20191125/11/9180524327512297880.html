<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/bajban_a_kodi_fejlesztoket_keresnek.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-25T11:22:00+00:00"/>
    <meta property="og:title" content="Bajban a Kodi, fejlesztőket keresnek"/>
    <meta property="og:description" content="A Python 3-ra történő áttéréssel veszélybe került a HTPC szoftver windowsos verziójának jövője."/>
  </head>
  <body>
    <article>
      <h1>Bajban a Kodi, fejlesztőket keresnek</h1>
      <address><time datetime="2019-11-25T11:22:00+00:00">25 Nov 2019, 11:22</time> by <a rel="author" href="https://prohardver.hu/tag/wombath.html" target="_blank">Wombath</a></address>
      <h3>Hir﻿d﻿etés</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>A régen XBMC néven futó, ma viszont Kodiként ismert népszerű HTPC szoftverből a <a href="https://kodi.tv/article/kodi-19-python-3-goes-live">napokban készült el</a> a 19-es, Matrix kódnevű verzió, melynek egyik fontos újdonsága a Python 3 használata például a különböző kiegészítő modulok futtatásakor. A korábban használt Python 2 elhagyása abszolút időszerű volt, hiszen annak támogatása nemsokára, 2020 január 1-én megszűnik (EoL), ugyanakkor a változás a Kodi további fejlesztésére is komoly negatív hatással van, és veszélyezteti a Windows platformon futó változat jövőjét.</p>
      <figure>
        <img src="https://prohardver.hu/dl/cnt/2019-11/156620/winhelpwanted.jpg"/>
      </figure>
      <p>Mint az a projektet kezelő <a href="http://kodi.tv/about/xbmc-foundation">XBMC alapítvány</a> honlapján is olvasható, az átállás jelenleg azzal jár, hogy a kiegészítő modulok nagy része nem működik – ezeket a releváns fórumokon lehet jelezni, aztán a kiegészítő készítője vagy javítja, vagy nem (főleg a régi, már nem fejlesztett moduloknál lehet ez gond). Ennél súlyosabb gond viszont, hogy a Windows platformra készülő Kodi változat fejlesztése is akadozik, az UWP verziónál már a fordítás sem sikerül – egyszerűen nincs elég hozzáértő fejlesztő, aki hajlandó szabadidejéből erre áldozni. Ha ez nem változik, akkor a platform jövője bizonytalanná válik, ezért is keresnek most olyanokat, akik kurrens és mélyreható ismeretekkel rendelkeznek C++ alkalmazások fejlesztésében Windowsra. A felhívás részletesebben <a href="https://kodi.tv/article/windows-developers-kodi-needs-you">itt olvasható</a>.</p>
    </article>
  </body>
</html>