<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/diethni/roymania-se-exelixi-i-epiheirisi-diasosis-14600-probaton"/>
    <meta property="og:site_name" content="The Pressroom"/>
    <meta property="article:published_time" content="2019-11-25T11:21:28+00:00"/>
    <meta property="og:title" content="Ρουμανία: Σε εξέλιξη η επιχείρηση διάσωσης 14.600 προβάτων"/>
    <meta property="og:description" content="Συνεχίζεται σήμερα η επιχείρηση διάσωσης συνολικά 14.600 προβάτων, τα οποία βρίσκονται μέσα σε πλοίο, που πήρε κλίση στα ανοιχτά του λιμανιού Μιντία στη νοτιοανατολική Ρουμανία. Χθες βράδυ η κινητοποίηση των αρχών ήταν άμεση για τη διάσωση των προβάτων και, όπως ανακοίνωσε η υπηρεσία αντιμετώπισης επειγόντων περιστατικών (ISU), 32 ζώα έχουν ανασυρθεί ζωντανά από τα παγωμένα νερά της Μαύρης Θάλασσας. Η εκπρόσωπος της ISU Άνα-Μαρία Στόικα δήλωσε ότι η επιχείρηση αφορά στον καθαρισμό των οδών πρόσβασης στα κατώτερα στρώματα του πλοίου, το οποίο προσπαθούν να επαναφέρουν ώστε να το ρυμουλκήσουν πίσω στο λιμάνι. Στην επιχείρηση διάσωσης των προβάτων λαμβάνουν μέρος τρία πλοία, 40 ναυτικοί και οκτώ δύτες, ενώ η δράση συντονίζεται από το λιμενικό σώμα με δέκα διασώστες, μεταδίδουν τα ρουμανικά μέσα ενημέρωσης."/>
  </head>
  <body>
    <article>
      <h1>Ρουμανία: Σε εξέλιξη η επιχείρηση διάσωσης 14.600 προβάτων</h1>
      <address>
        <time datetime="2019-11-25T11:21:28+00:00">25 Nov 2019, 11:21</time>
      </address>
      <p>
        <b>Συνεχίζεται σήμερα η επιχείρηση διάσωσης συνολικά 14.600 προβάτων, τα οποία βρίσκονται μέσα σε πλοίο, που πήρε κλίση στα ανοιχτά του λιμανιού Μιντία στη νοτιοανατολική Ρουμανία. Χθες βράδυ η κινητοποίηση των αρχών ήταν άμεση για τη διάσωση των προβάτων και, όπως ανακοίνωσε η υπηρεσία αντιμετώπισης επειγόντων περιστατικών (ISU), 32 ζώα έχουν ανασυρθεί ζωντανά από τα παγωμένα νερά της Μαύρης Θάλασσας.</b>
      </p>
      <p>Η εκπρόσωπος της ISU Άνα-Μαρία Στόικα δήλωσε ότι<b> η επιχείρηση αφορά στον καθαρισμό των οδών πρόσβασης στα κατώτερα στρώματα του πλοίου</b>, το οποίο προσπαθούν να επαναφέρουν ώστε να το ρυμουλκήσουν πίσω στο λιμάνι. Στην επιχείρηση διάσωσης των προβάτων λαμβάνουν μέρος τρία πλοία, 40 ναυτικοί και οκτώ δύτες, ενώ η δράση συντονίζεται από το λιμενικό σώμα με δέκα διασώστες, μεταδίδουν τα ρουμανικά μέσα ενημέρωσης.</p>
      <p>Το πλοίο με φορτίο 14.600 πρόβατα και πλήρωμα 22 ναυτικών εγκατέλειψε χθες βράδυ το λιμάνι Μιντία και στις 11.51 οι λιμενικές αρχές έλαβαν σήμα για ένα άτομο που είχε πέσει μέσα στο νερό. «Ο ναυτικός που είχε πέσει στη θάλασσα διασώθηκε από τις λιμενικές αρχές και οι συνάδελφοί του έφθασαν με ασφάλεια στην αποβάθρα. <b>Ο ναύτης που διασώθηκε έλαβε ιατρική φροντίδα, αλλά αρνήθηκε να μεταφερθεί στο νοσοκομείο</b>» ανακοίνωσαν οι αρχές.</p>
      <p>Το πλοίο, που φέρει σημαία του Παλάου και κατευθυνόταν στη Σαουδική Αραβία, ανατράπηκε λίγο μετά τον απόπλου του από το λιμάνι της Μιντία, για άγνωστους μέχρι στιγμής λόγους.</p>
      <p><b>Ο τομέας εκτροφής προβατοειδών της Ρουμανίας είναι ο τρίτος σε μέγεθος μεταξύ των χωρών της ΕΕ.</b> Η Ρουμανία είναι επίσης από τους μεγαλύτερους εξαγωγείς προβάτων στις αραβικές χώρες. Τα δύο τελευταία χρόνια έχουν εξαχθεί συνολικά 2 εκατομμύρια πρόβατα, κυρίως στην Ιορδανία, τη Λιβύη και τον Λίβανο.</p>
      <p><b>Οι ακτιβιστές για τα δικαιώματα των ζώων καταγγέλλουν τις συνθήκες μεταφοράς των ζώων δια θαλάσσης, με τα «πλοία του θανάτου»</b>, όπως τα αποκαλούν. Μεταξύ άλλων, έχουν αναφέρει περιπτώσεις όπου χιλιάδες πρόβατα πέθαναν από τη δίψα ή στην κυριολεξία ψήθηκαν ζωντανά το καλοκαίρι κατά τη διάρκεια του ταξιδιού.</p>
      <p>
        <b>Οι Βρυξέλλες έχουν ζητήσει να γίνει έρευνα για τις πρακτικές που ακολουθεί η Ρουμανία και απειλούν τη χώρα με κυρώσεις αν διαπιστωθεί ότι παραβιάζεται συστηματικά η ευρωπαϊκή νομοθεσία για την ορθή μεταχείριση των ζώων.</b>
      </p>
    </article>
  </body>
</html>