<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/flere-sarbare-lanetakere/71857826"/>
    <meta property="og:site_name" content="Dinside"/>
    <meta property="article:published_time" content="2019-11-25T11:13:34+00:00"/>
    <meta property="og:title" content="Flere sårbare lånetakere"/>
    <meta property="og:description" content="Ifølge Finanstilsynet har 23 prosent av nye boliglån både høy gjeldsgrad og belåningsgrad."/>
  </head>
  <body>
    <article>
      <h6 class="kicker">Boliglån</h6>
      <h1>Flere sårbare lånetakere</h1>
      <h2>Ifølge Finanstilsynet har 23 prosent av nye boliglån både høy gjeldsgrad og belåningsgrad.</h2>
      <address><time datetime="2019-11-25T11:13:34+00:00">25 Nov 2019, 11:13</time> by <a rel="author">Eilin Lindvoll , NTB I</a></address>
      <p>12 prosent av de nye nedbetalingslånene i 2018 gikk ut over ett eller flere krav i boliglånsforskriften, ifølge tilsynet.</p>
      <p>- Sammenlignet med fjorårets undersøkelse, er det en viss økning i nye nedbetalingslån som går utover kravet til henholdsvis gjeldsgrad, betjeningsevne og belåningsgrad, mens andelen nedbetalingslån med belåningsgrad over 60 prosent og avdragsfrihet er redusert, skriver de i en pressemelding.</p>
      <related>
        <a href="https://www.dinside.no/okonomi/bank-gir-automatisk-rentekutt---spennende/71738259"/>
      </related>
      <h3>Fire ganger inntekt</h3>
      <p>23 prosent av de nye nedbetalingslånene ble tatt opp av låntakere med belåningsgrad over 75 prosent <i>og </i>gjeldsgrad over 400 prosent.</p>
      <p>Låntakere som tok opp nye nedbetalingslån med pant i bolig, hadde i årets boliglånsundersøkelse en samlet gjeld som andel av brutto årsinntekt (gjeldsgrad) på 342 prosent.</p>
      <p>Det er åtte prosentpoeng høyere enn i 2018.</p>
      <p>Over 8000 nye boliglån danner grunnlaget for undersøkelsen.</p>
      <h3>Finanstilsynets forslag ble skrotet</h3>
      <p>Tidligere i november ble det kjent at <a href="https://www.dinside.no/okonomi/unge-far-lane-mer-til-bolig/71822090">Finansdepartementet viderefører boliglånsforskriften slik den er</a>, i stedet for å stramme den inn.</p>
      <p>Dermed skrotet departementet Finanstilsynets forslag om strengere boliglånskrav, og åpnet samtidig for at unge med BSU-konto får låne mer til boligkjøp.</p>
      <p>Finanstilsynets innstrammingsforslag har vært på høring, og mange mente at forslaget deres både ville hindre bygging av nye boliger <i>og</i> gjøre det vanskeligere for unge å komme inn på boligmarkedet.</p>
      <related>
        <a href="https://www.dinside.no/okonomi/lanet-blir-flere-hundre-tusen-billigere-ved-raskere-nedbetaling/71713878"/>
      </related>
    </article>
  </body>
</html>