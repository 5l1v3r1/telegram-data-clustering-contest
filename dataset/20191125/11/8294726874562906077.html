<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/headline/schimbari-importante-dacia-sandero-175194.html"/>
    <meta property="og:site_name" content="Auto Bild"/>
    <meta property="article:published_time" content="2019-11-25T11:54:57+00:00"/>
    <meta property="og:title" content="Se anunță schimbări importante pentru următoarea Dacia Sandero"/>
    <meta property="og:description" content="Anul viitor facem cunoștință cu noua Dacia Sandero. Va fi construită pe platforma lui Renault Clio și va împrumuta propulsoarele acestuia."/>
  </head>
  <body>
    <article>
      <h6 class="kicker">Va utiliza platforma lui Clio</h6>
      <h1>Se anunță schimbări importante pentru următoarea Dacia Sandero</h1>
      <address><time datetime="2019-11-25T11:54:57+00:00">25 Nov 2019, 11:54</time> by <a rel="author">Auto Bild Romania</a></address>
      <p>
        <b>Anul viitor facem cunoștință cu noua Dacia Sandero. Va fi construită pe platforma lui Renault Clio și va </b>
        <b>împrumuta o parte din propulsoarele de sub capota acestuia.</b>
      </p>
      <p>Noua generație a celui mai vândut model Dacia va utiliza platforma CMF-B dezvoltate de Renault. Această mișcare a fost necesară pentru a respecta noile norme de poluare impuse din 2021 de Uniunea Europeană.</p>
      <p>Sub capota noului model vom identifica două propulsoare pe benzină cu capacitatea cilindrică de un litru: 1.0 SCe cu 75 CP și 1.0 TCe cu 100 CP, cel din urmă fiind ajutat de o turbină.</p>
      <p>Aparent, noul Sandero Stepway va fi primul model Dacia care va beneficia de tehnologia hibridă. Chiar dacă nu vor putea alege motorul de 1,33 litri și 130 CP, care se găsește acum pe Duster, clienții vor avea o opțiune mai prietenoasă cu mediul înconjurător.</p>
      <p>Este vorba despre motorizarea E-Tech. Aceasta utilizează un propulsor aspirat pe benzină de 1,6 litri, iar puterea maximă a sistemului ajunge la 130 CP. Sistemul urmează să debuteze alături de Renault Clio la începutul anului viitor.</p>
      <p>Fanii motoarelor diesel nu trebuie să-și facă griji, deoarece Sandero va fi disponibil și cu propulsorul 1.5 Blue dCi cu 85 CP.</p>
      <p>În materie de prețuri, francezii estimează că noul Sandero va fi mai scump cu doar 200-300 de euro față de modelul actual. Vești bune pentru clienții din Europa de Vest, acolo unde modelul de la Mioveni se vinde ca pâinea caldă.</p>
      <p>Încă nu știm exact cum va arăta noul model, dar dacă este să ne luăm după liniile noului Clio, Sandero ar trebui să aibă o siluetă mai joasă, va avea o gardă la sol ușor scăzută și cel mai probabil, un comportament mai omogen din punct de vedere al condusului. De asemenea, interiorul ar putea beneficia de un instrumentar digital de dimensiuni reduse în echiparea de top.</p>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/video/dacia-logan-stepway-poate-fi-comandata-romania-174613.html"/>
        <a href="https://www.auto-bild.ro/stiri/decizie-surpriza-dacia-logan-stepway-poate-fi-comandata-romania-174570.html"/>
        <a href="https://www.auto-bild.ro/stiri/comenzi-ford-puma-cat-costa-174361.html"/>
      </related>
    </article>
  </body>
</html>