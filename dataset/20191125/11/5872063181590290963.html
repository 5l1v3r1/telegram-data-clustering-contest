<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/hania/1561194/minas-voulgaridis-to-telos-epohis-kai-to-euharisto-tou-aperhomenou-dioikiti-apo-to-nosokomeio-hanion/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T11:46:00+00:00"/>
    <meta property="og:title" content="Μηνάς Βουλγαρίδης: Το «ευχαριστώ» του απερχόμενου διοικητή του Νοσοκομείο Χανίων"/>
    <meta property="og:description" content="«Το νοσοκομείο που παραδίδουμε είναι πολύ καλύτερο από αυτό που παραλάβαμε»"/>
  </head>
  <body>
    <article>
      <h1>Μηνάς Βουλγαρίδης: Το «ευχαριστώ» του απερχόμενου διοικητή του Νοσοκομείο Χανίων</h1>
      <address>
        <time datetime="2019-11-25T11:46:00+00:00">25 Nov 2019, 11:46</time>
      </address>
      <p>
        <b>«Το νοσοκομείο που παραδίδουμε είναι πολύ καλύτερο από αυτό που παραλάβαμε»</b>
      </p>
      <p>Αλλαγή σελίδας στην «επαγγελματική ζωή» για τον Μηνά Βουλγαρίδη που αποχωρεί από την θέση του διοικητή στο Νοσοκομείο Χανίων, έπειτα και τις επίσημες ανακοινώσεις του υπουργού Υγείας Βασίλη Κικίλιας για τους<a href="https://www.neakriti.gr/article/kriti/1561013/oi-neoi-dioikites-ton-nosokomeion-tis-kritis/"> νέους διοιητέες και αναπληρωτές διοικητές των νοσοκομείων του ΕΣΥ,</a> μετά και την ολοκλήρωση των αιτήσεων τους από την αρμόδια επιτροπή.</p>
      <p>Ο κ .Βουλγαριδης με μία μακροσκελή επιστολή, στα ΜΜΕ, αναφέρθηκε στο έργο που διετελέστηκε στο νοσοκομείο Χανίων την περίοδο που ήταν εκείνος διοικητής, ενώ δεν παρέλειψε να ευχαριστήσει όλους όσοι στάθηκαν αρωγοί στο έργο του.</p>
      <p>
        <b>Αναλυτικά η επιστολή του κ Βουλγαρίδη έχει ως εξής:</b>
      </p>
      <p>Με την ευκαιρία της ολοκλήρωσης της θητείας μου ως Διοικητής του Γενικού Νοσοκομείου Χανίων και με αφετηρία την αντίληψη ότι κάθε δημόσια θέση πρέπει να είναι υπό λογοδοσία , αισθάνομαι την ανάγκη ενός μικρού απολογισμού για τα όσα έγιναν.</p>
      <p>Η διάθεσή μου αυτή στηρίζεται και στο γεγονός ότι αντικειμενικά η θητεία μας δεν ήταν μια «τρέχουσα» θητεία. Αναλάβαμε σε εποχές που η χώρα ήταν οικονομικά και κοινωνικά γονατισμένη, χωρίς επαρκείς πόρους και με το σύστημα Δημόσιας Υγείας υπό κατάρρευση λόγω των περικοπών σε πόρους και προσωπικό.</p>
      <p>Πριν πάντως από οτιδήποτε άλλο, θα ξεκινήσω ευχαριστώντας θερμά όσους εργάστηκαν μαζί μου και βοήθησαν στο δύσκολο έργο που ανέλαβα. Ειδικότερα θέλω να ευχαριστήσω:</p>
      <p>1/ Όλα τα μέλη του ΔΣ του Νοσοκομείου που με όρεξη και ανιδιοτέλεια διέθεσαν όλες τους τις δυνάμεις για την βελτίωση των υπηρεσιών του ΓΝΧ.</p>
      <p>2/ Τη μεγάλη πλειοψηφία των εργαζομένων του Νοσοκομείου που σε δύσκολες συνθήκες εργάζονται καθημερινά με αφοσίωση και αυταπάρνηση.</p>
      <p>3/ Την πολιτική ηγεσία του Υπουργείου Υγείας που μέσω της αυξημένης τακτικής και έκτακτης χρηματοδότησης, καθώς και με την ένταξη αιτημάτων μας στο Πρόγραμμα Δημοσίων Επενδύσεων και το αποθεματικό του Υπουργείου, στήριξε τις προσπάθειες ανάκαμψης του Νοσοκομείου</p>
      <p>4/ Τα ΜΜΕ που πρόβαλαν το έργο, κάνοντας τις δικές τους παρατηρήσεις και κριτικές. Ακόμα και στις περιπτώσεις εκείνες - λίγες- που η κριτική τους ήταν άδικη ή υπερβολική, μας βοήθησαν να ξαναδούμε πράγματα και να διορθώσουμε λάθη.</p>
      <p>Όσον αφορά τα πεπραγμένα μας στην τριετία θα σημείωνα επιγραμματικά τα εξής:</p>
      <ol>
        <li>Δημιουργήθηκε και λειτούργησε η Μονάδα Αιμοδυναμικού Εργαστηρίου που μέχρι σήμερα έχει πραγματοποιήσει 950 στεφανιογραφίες και περισσότερες από 300 επείγουσες αγγειοπλαστικές</li>
        <li>Λειτούργησε το τμήμα Πυρηνικής Ιατρικής με γ-camera. Έχει πραγματοποιήσει 750 σπινθηρογραφήματα αιμάτωσης μυοκαρδίου, περισσότερα από 300 σπινθηρογραφήματα οστών και περισσότερες από 120 ειδικές εξετάσεις της σύγχρονης ιατρικής διερεύνησης (σπινθηρογραφήματα με γάλιο θυρεοειδούς, παραθυρεοειδούς , DMSA και DYPA νεφρών, φρουρού λεμφαδένα, CTREOSCAN, DATSCAN κλπ)</li>
        <li>Αναπτύχθηκε πλήρως η Παιδοχειρουργική Κλινική που εφημερεύει καθημερινά και έχει πραγματοποιήσει περισσότερες από 250 χειρουργικές επεμβάσεις</li>
        <li>Δημιουργήθηκε η Θωρακοχειρουργική Κλινική που μέχρι σήμερα έχει πραγματοποιήσει περισσότερες από 130 μεγάλες χειρουργικές επεμβάσεις (καρκίνου πνεύμονα, πνευμονεκτομές, λοβεκτομές κλπ)</li>
        <li>Λειτούργησε Δερματολογικό Ιατρείο που μέχρι σήμερα έχει φτάσει τις 5.000 επισκέψεις</li>
        <li>Με την εθελοντική προσφορά γιατρού από το ΠΑΓΝΗ λειτούργησε εξωτερικό Αγγειοχειρουργικό Ιατρείο μια φορά το μήνα που πραγματοποίησε 280 εξετάσεις και 55 χειρουργεία. Στον νέο Οργανισμό που ισχύει από 1.1.2019 προβλέφθηκε η ίδρυση του τμήματος και προκηρύχθηκε η πρόσληψη ειδικού αγγειοχειρούργου</li>
        <li>Δημιουργήθηκε και λειτούργησε Ρευματολογικό Ιατρείο που μέχρι σήμερα έχει πραγματοποιήσει 3.000 εξετάσεις σε χρόνιους και μη ρευματοπαθείς</li>
        <li>Λειτούργησε Συμβουλευτικό Εξωτερικό Γραφείο Διατροφής που έχει πραγματοποιήσει 2.800 ραντεβού</li>
        <li>Αναβαθμίστηκε η λειτουργία του ΔΙΕΚ Νοσηλευτικής με τη μεταστέγαση σε νέο άνετο χώρο εντός του Νοσοκομείου, που επέτρεψε σημαντική αύξηση του αριθμού των σπουδαστών</li>
        <li>Στελεχώθηκε και λειτούργησε καθημερινά σε 24ωρη βάση η Γραμματεία του Τμήματος Επειγόντων Περιστατικών, που εκτός της βελτίωσης στη λειτουργία, τετραπλασίασε τα έσοδα του Νοσοκομείου από τα ασφαλιστικά ταμεία.</li>
        <li>Αντικαταστήσαμε τις συμβάσεις με εργολάβους στην καθαριότητα, τη φύλαξη και τη σίτιση, με ατομικές συμβάσεις απ’ ευθείας με τους εργαζόμενους, γεγονός που επέτρεψε χωρίς αύξηση του κόστους να αυξηθεί ο αριθμός των εργαζόμενων σε αυτούς τους τομείς</li>
        <li>Έγινε ριζική αντικατάσταση των παλαιών κλιβάνων της Κεντρικής Αποστείρωσης με νέα σύγχρονα ψηφιακά μηχανήματα που εξασφαλίζουν ταχύτερη και ποιοτικότερη απόδοση στη λειτουργία του τμήματος (έργο 387.000 ευρώ)</li>
        <li>Ολοκληρώθηκε η μελέτη για επέκταση Νέας Ψυχιατρικής πτέρυγας (κληροδότημα Μαλινάκη) και ακολουθεί η ανάθεση της κατασκευής της που θα ολοκληρωθεί σε δυο χρόνια</li>
        <li>Είναι σε εξέλιξη η κατασκευή Μονάδας Παραγωγής Οξυγόνου (οι εργασίες ολοκληρώνονται τον Φεβρουάριο) που θα εξασφαλίσει την αυτάρκεια του Νοσοκομείου σε οξυγόνο και μεγάλη εξοικονόμηση χρημάτων (έργο 280.000 ευρώ)</li>
        <li>Εξασφαλίστηκε η χρηματοδότηση 580.000 ευρώ από το Πρόγραμμα Δημοσίων Επενδύσεων για την αντικατάσταση των φθαρμένων δαπέδων, έγινε η μελέτη εφαρμογής και διενεργήθηκαν δυο ανοικτοί διεθνείς διαγωνισμοί που δυστυχώς απέβησαν άγονοι. Εκκρεμεί η επανάληψη του διαγωνισμού.</li>
        <li>Εγκαταστάθηκε ψηφιακό σύστημα ΡACS/RIS που αντικαθιστά τα φιλμς στον ακτινολογικό τομέα (έργο 125.000 ευρώ)</li>
        <li>Γίνεται εγκατάσταση εξωσωματικού λιθοτρίπτη που θα έχει ολοκληρωθεί τον Φεβρουάριο (έργο 480.000 ευρώ)</li>
        <li>Έγινε προμήθεια νέου σύγχρονου γαστρεντερολογικού πύργου (έργο 85.000 ευρώ)</li>
        <li>Έγινε προμήθεια σύγχρονου χειρουργικού ΩΡΛ μικροσκοπίου. (έργο 72.000 ευρώ)</li>
        <li>Έγινε αντικατάσταση πολλών παλαιών μηχανημάτων του ιατροτεχνολογικού εξοπλισμού με νέα σύγχρονα μηχανήματα συνολικής δαπάνης περίπου 1.000.000 ευρώ (6 αναισθησιολογικά, 6 αιμοκάθαρσης, 2 πλήρη συστήματα μόνιτορ με κονσόλα για ΜΕΘ και Στεφανιαία Μονάδα, 2 προβολείς χειρουργείων, 3 μηχανήματα υπερήχων, αναισθησιολογικό βρογχοσκόπιο, 3 θερμοκοιτίδες, 8 αναπνευστήρες ΜΕΘ κλπ).</li>
      </ol>
      <p>Μιλώντας συνοπτικά θεωρώ πως το Νοσοκομείο που παραδίδουμε είναι πολύ καλύτερο από αυτό που παραλάβαμε.</p>
      <p>Έχουμε πλήρη επίγνωση του γεγονότος ότι παρά τις προσπάθειες μέσα σε πρωτόγνωρα δύσκολες συνθήκες ,το Νοσοκομείο Χανίων δεν είναι ακόμα αυτό που έχει ανάγκη η τοπική κοινωνία, δεν είναι αυτό που και εγώ ο ίδιος οραματίζομαι. Πέρα από τις αντικειμενικές δυσκολίες που επέβαλλε η δυσμενής οικονομική κατάσταση της χώρας και οι δεσμεύσεις της, και η διοίκηση του Νοσοκομείου έκανε λάθη και είχε παραλείψεις .</p>
      <p>Υπάρχει λοιπόν ακόμα δρόμος να διανυθεί για ένα Νοσοκομείο αντάξιο των αναγκών και των προσδοκιών της Χανιώτικης κοινωνίας. Ένας δρόμος που χρειάζεται σε κάθε περίπτωση να διανυθεί με απόλυτη αφοσίωση στην αξία της Δημόσιας Υγείας.</p>
      <p>Τελειώνοντας, θέλω να ευχηθώ στη Νέα Διοίκηση κάθε επιτυχία στο έργο της και να θεωρεί δεδομένη τη δική μου στήριξη στις προσπάθειες της, όταν και αν τη χρειαστεί».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1561013/oi-neoi-dioikites-ton-nosokomeion-tis-kritis/"/>
      </related>
    </article>
  </body>
</html>