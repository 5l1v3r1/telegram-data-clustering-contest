<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/25/pogljad/ekonomika/taryfy-haz-2020-roczi-chy-pidvyshhatsya-cziny"/>
    <meta property="og:site_name" content="Слово і Діло"/>
    <meta property="article:published_time" content="2019-11-25T11:14:10+00:00"/>
    <meta property="og:title" content="Тарифи на газ у 2020 році: чи підвищаться ціни"/>
    <meta property="og:description" content="Нафтогаз України підвищив ціну на газ для населення в листопаді на 14,6 відсотків – до 4889 грн за тисячу кубометрів."/>
  </head>
  <body>
    <article>
      <h1>Тарифи на газ у 2020 році: чи підвищаться ціни</h1>
      <address><time datetime="2019-11-25T11:14:10+00:00">25 Nov 2019, 11:14</time> by <a rel="author">Генадій Рябцев</a></address>
      <p>
        <b>На початку 2020 року ціни на газ можуть істотно зрости через відсутність транзитного контракту з РФ. Таку точку зору в коментарі «Слово і Діло» висловив директор спеціальних програм науково-технічного центру «Психея» Геннадій Рябцев.</b>
      </p>
      <p>Геннадій Рябцев пояснив, що причина не в РФ. Він вказав, що насамперед Україна не створила незалежного і кваліфікованого оператора ГТС, сертифікованого за європейськими правилами, який повинен бути правоздатним ще до 1 січня 2020 року.</p>
      <p>За словами енергетика, створення оператора ГТС затягнулося. Згідно з програмою уряду буде завершено не раніше 2 січня 2020 року, уточнив він.</p>
      <p>«<i>З ким «Газпрому» підписувати угоди? Чи тільки РФ винна в цьому питанні?</i>» – зауважив Рябцев.</p>
      <p>Енергетик підкреслив, що наскільки виростуть ціни, поки не можна спрогнозувати, оскільки це форс-мажорна обставина.</p>
      <related>
        <a href="https://www.slovoidilo.ua/2019/09/26/infografika/ekonomika/yak-ostannij-rik-zminylysya-taryfy-haz"/>
      </related>
      <p>«<i>Все залежатиме від того, яким буде тиск у трубі, які будуть витрати «Укртрансгазу» на реверс і чи буде вистачати газу для постачання всіх споживачів. Також вплине і те, якими будуть ціни в грудні на природний газ на спекулятивному ринку, до якого прив'язані ціни на газ в Україні</i>», – прокоментував Рябцев.</p>
      <p>Рябцев підкреслив, що у нас обрали спекулятивний сегмент європейського ринку, в якому найбільші коливання та найвища ціна в опалювальний сезон з розрахунком, що все буде нормально.</p>
      <p>Енергетик звернув увагу, що невизначених складових, які будуть впливати на ціни, дуже багато.</p>
      <p>«<i>Ціни можуть бути різними – станом на січень від 10 до 14 гривень за кубометр. Далі – не прогнозовано. Не виключено, що з 1 січня, коли спецзобов’язання і гранична ціна буде скасована, цілком можливо, що ціна буде непідйомною для більшості споживачів</i>», – резюмував директор спеціальних програм науково-технічного центру «Психея» Геннадій Рябцев.</p>
      <p>Як повідомлялося, «Нафтогаз України» підвищив ціну на газ для населення в листопаді на 14,6 відсотків – до 4889 грн за тисячу кубометрів (без урахування ПДВ, націнки газбутів і транспортних витрат).</p>
      <p>Як змінювалася ціна на газ в регіонах за останні пів року – на нашій <a href="https://www.slovoidilo.ua/2019/11/18/infografika/suspilstvo/yak-zminyuvalasya-czina-haz-rehionax-protyahom-ostannoho-pivrichchya">інфографіці</a>.</p>
      <p>Нагадаємо, раніше «Слово і Діло» проаналізувало,<a href="https://www.slovoidilo.ua/2019/09/26/infografika/ekonomika/yak-ostannij-rik-zminylysya-taryfy-haz"> як протягом останнього року змінювалися тарифи на газ.</a></p>
      <p>Відзначимо, під час виборчої кампанії <a href="https://www.slovoidilo.ua/2019/04/23/infografika/polityka/vsyu-vyborchu-kampaniyu-zelenskoho-ne-bulo-obicyanok-pro-znyzhennya-taryfiv">у Зеленського не було обіцянок про зниження тарифів.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/18/infografika/suspilstvo/yak-zminyuvalasya-czina-haz-rehionax-protyahom-ostannoho-pivrichchya"/>
      </related>
    </article>
  </body>
</html>