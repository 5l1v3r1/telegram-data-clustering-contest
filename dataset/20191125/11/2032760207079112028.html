<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90490"/>
    <meta property="og:site_name" content="Denník politika"/>
    <meta property="article:published_time" content="2019-11-25T11:35:14+00:00"/>
    <meta property="og:title" content="Vynálezca webu Tim Berners-Lee vydal knihu pravidiel pre internet, chce bojovať proti cenzúre"/>
    <meta property="og:description" content="25.11.2019 (Webnoviny.sk) – Vynálezca webu a počítačový výskumník Tim Berners-Lee vydal súpis pravidiel pre riadenie internetu. Návrh práv a povinností pre internet, ktorý nesie názov Contract for the Web (Dohoda pre internet, pozn. SITA), je výsledkom ročnej práce jeho World Wide Web Foundation a je navrhnutý na boj proti šíriacim sa negatívnym javom na internete, ako sú dezinformácie, hromadné sledovanie a cenzúra. Projekt sa usiluje o to, aby sa vlády a priemysel zaviazali, že udržia poznatky voľne dostupné. Dohoda však nie je záväzná, informuje agentúra AP."/>
  </head>
  <body>
    <article>
      <h1>Vynálezca webu Tim Berners-Lee vydal knihu pravidiel pre internet, chce bojovať proti cenzúre</h1>
      <address><time datetime="2019-11-25T11:35:14+00:00">25 Nov 2019, 11:35</time> by <a rel="author">Webnoviny</a></address>
      <p>25.11.2019 (Webnoviny.sk) – Vynálezca webu a počítačový výskumník Tim Berners-Lee vydal súpis pravidiel pre riadenie internetu. Návrh práv a povinností pre internet, ktorý nesie názov Contract for the Web (Dohoda pre internet, pozn. SITA), je výsledkom ročnej práce jeho World Wide Web Foundation a je navrhnutý na boj proti šíriacim sa negatívnym javom na internete, ako sú dezinformácie, hromadné sledovanie a cenzúra. Projekt sa usiluje o to, aby sa vlády a priemysel zaviazali, že udržia poznatky voľne dostupné. Dohoda však nie je záväzná, informuje agentúra AP.</p>
      <h3>Kniha pravidiel</h3>
      <p>„<i>Nemali sme celkom komplexný, úplný akčný plán pre ďalší postup na webe. Toto je po prvý raz, čo máme knihu pravidiel, v ktorej sa delí zodpovednosť</i>,“ vyjadril sa na margo súpisu Berners-Lee, ktorý chartu pre internet zverejnil v pondelok.</p>
      <p>Dohoda napríklad navrhuje rámec ochrany súkromia a osobných dát na internete s jasne definovanými národnými zákonmi, ktoré by dali jednotlivcom väčšiu kontrolu nad tým, aké dáta sa o nich zbierajú. Nezávislé a dobre zabezpečené regulačné orgány by v rámci neho verejnosti ponúkli účinné prostriedky nápravy, čo súčasné zákony a inštitúcie nespĺňajú.</p>
      <h3>Toxicita na internete</h3>
      <p>Medzi financovateľmi a partnermi Contract for the Web sú aj spoločnosti Google a Facebook, ktorých obchodné modely zberu údajov a senzácie podporujúce algoritmy čelia obvineniam z toho, že zhoršujú toxicitu na internete. Podľa ľudskoprávnej organizácie Amnesty International sú dokonca ich obchodné modely založené na porušovaní ľudských práv.</p>
      <p>Podľa Berners-Leeho je však ich účasť veľmi dôležitá. „<i>Máme pocit, že spoločnosti a vlády si zaslúžia rovnaké miesta pri stole a pochopenie pre to, z čoho vychádzajú, je tiež rovnako hodnotné</i>,“ vysvetlil s tým, že viesť rozhovor o tejto problematike bez technologických spoločností by v podstate nemalo zmysel.</p>
      <h3>Podnecovanie rozbrojov</h3>
      <p>Jednou z najväčších výziev pre iniciatívu je narastajúce podnecovanie rozbrojov na internete zo strany vlád na čele s Čínou, Ruskom a Iránom. Tieto krajiny čoraz viac vynakladajú úsilie o technickú kontrolu nad ich domácimi sieťami, sprísňujú cenzúru a kontrolu. „<i>Trend balkanizácie je naozaj znepokojujúci a v Iráne je v súčasnosti extrémny,</i>“ skonštatoval Berners-Lee.</p>
      <p>Silná vláda podľa neho prejavuje toleranciu preto, aby „<i>jej občania počuli druhé hlasy, hlasy opozície, zahraničné hlasy</i>„. Jedným spôsobom, ako zabrániť vládam v obmedzovaní internetu by podľa počítačového výskumníka mohol byť napríklad finančný tlak. Nadnárodní veritelia by napríklad mohli podmieniť nižšie úrokové sadzby ochotou krajiny nechať vo svojej domácej sieti voľne prúdiť informácie.</p>
      <footer>Zdroj: Webnoviny.sk – <a href="https://www.webnoviny.sk/vynalezca-webu-tim-berners-lee-vydal-knihu-pravidiel-pre-internet-chce-bojovat-proti-cenzure/"><u>Vynálezca webu Tim Berners-Lee vydal knihu pravidiel pre internet, chce bojovať proti cenzúre</u></a> © SITA Všetky práva vyhradené.</footer>
    </article>
  </body>
</html>