<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/pakistan-cricket-board-ceo-gave-a-clarification-on-naseem-shah-s-age-controversy-dgtl-1.1074961"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-25T11:27:03+00:00"/>
    <meta property="og:title" content="পাকিস্তানের ‘বিস্ময় পেসার’-এর বয়স কি কমছে? কাইফদের টুইটে অবশেষে উত্তর দিল পিসিবি"/>
    <meta property="og:description" content="পাকিস্তানের সাংবাদিক সাজ সাদিকের পুরনো এক টুইটে বিতর্কের সূত্রপাত। ২০১৮ সালের ১ ডিসেম্বর তিনি টুইট করেছিলেন নাসিমের বয়স ১৭ জানিয়ে। কিন্তু, অস্ট্রেলিয়ার বিরুদ্ধে টেস্ট অভিষেকের সময় তাঁর বয়স ১৬ বলে জানানো হয়েছে।"/>
  </head>
  <body>
    <article>
      <h1>পাকিস্তানের ‘বিস্ময় পেসার’-এর বয়স কি কমছে? কাইফদের টুইটে অবশেষে উত্তর দিল পিসিবি</h1>
      <address><time datetime="2019-11-25T11:27:03+00:00">25 Nov 2019, 11:27</time> by <a rel="author">সংবাদ সংস্থা</a></address>
      <p>অস্ট্রেলিয়ার বিরুদ্ধে সদ্য ব্রিসবেনে টেস্টে অভিষেক হওয়া পাকিস্তানের পেসার নাসিম শাহের বয়স ঠিক কত? এটা নিয়ে ক্রিকেটমহলে চলছে বিতর্ক। এই বিতর্ক থেকে নাসিমকে আড়াল করতে এ বার মাঠে নামল <a href="https://www.anandabazar.com/topic/pcb">পাকিস্তান ক্রিকেট বোর্ড (পিসিবি)</a>।</p>
      <p>পাকিস্তানের সাংবাদিক সাজ সাদিকের পুরনো এক টুইটে বিতর্কের সূত্রপাত। ২০১৮ সালের ১ ডিসেম্বর তিনি টুইট করেছিলেন নাসিমের বয়স ১৭ জানিয়ে। কিন্তু, অস্ট্রেলিয়ার বিরুদ্ধে টেস্ট অভিষেকের সময় তাঁর বয়স ১৬ বলে জানানো হয়েছে। আর এটা নিয়েই শুরু হয়েছে বিতর্ক।</p>
      <p>সোশ্যাল মিডিয়ায় ভাইরাল হয়ে ওঠে সাদিকের সেই টুইট। রীতিমতো হাসি ঠাট্টা শুরু হয় নাসিমের বয়স নিয়ে। সেই টুইট সামনে এনে ভারতের প্রাক্তন ক্রিকেটার <a href="https://www.anandabazar.com/topic/mohammad-kaif">মহম্মদ কাইফ</a> গত ২২ নভেম্বর টুইট করেন, ‘দেখে তো দুর্দান্ত প্রতিভা বলেই মনে হচ্ছে। কিন্তু ওর বয়স এখন ১৬। বয়স পিছনের দিকে চলছে বলে মনে হচ্ছে।’</p>
      <p>
        <b>আরও পড়ুন:</b>
        <a href="https://www.anandabazar.com/sport/the-pink-ball-test-twitterati-slams-sanjay-manjrekar-after-verbal-battle-with-harsha-bhogle-dgtl-1.1074956">
          <b>ধারাভাষ্যের মাঝে হর্ষ ভোগলেকে অপমান! সোশ্যাল মিডিয়ায় তোপের মুখে মঞ্জরেকর</b>
        </a>
      </p>
      <p>
        <b>আরও পড়ুন:</b>
        <b>
          <a href="https://www.anandabazar.com/sport/the-pink-ball-test-it-all-started-from-dada-s-team-says-virat-kohli-dgtl-1.1074684">দাদার দল থেকেই সব শুরু, ইডেনে টেস্ট জিতে সৌরভকে প্রশংসায় ভরিয়ে দিলেন কোহালি</a>
        </b>
      </p>
      <p>এই পরিস্থিতিতে পিসিবি-র সিইও ওয়াসিম খান বলেছেন, “আপনারা নাসিমের মুখের দিকে তাকান। তাতে বয়স বাড়ার কোনও লক্ষণ নেই বললেই চলে। ও অনেক পরিণত। এই বয়সে আন্তর্জাতিক ক্রিকেট খেলছে বলে লোকে প্রশ্ন তুলছে। কিন্তু আসল কথা হল যে ওর বয়স মোটে ১৬ বছর। ভারতীয়রা কী ভাবছে তাতে আমাদের কিছু আসে-যায় না।”</p>
      <figure>
        <iframe data-src="https://twitter.com/MohammadKaif/status/1197689397295976449?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>পাকিস্তানের বিরুদ্ধে টেস্ট শুরুর আগে অস্ট্রেলিয়ার স্টিভ স্মিথ জানিয়ে ছিলেন যে নাসিমের বিরুদ্ধে ব্যাট করার অপেক্ষায় রয়েছেন তিনি। বলেছিলেন, “ও তো আমার অর্ধেক বয়সি। মাত্র ১৬ বছর। খুব আকর্ষণীয় লড়াই হতে চলেছে সেই কারণেই।” বলের গতিতে তিনি জীবনের প্রথম টেস্টে নজরও কেড়েছেন। আন্তর্জাতিক ক্রিকেটে প্রথম উইকেট হিসেবে ডেভিড ওয়ার্নারকে ফিরিয়েছিলেন তিনি। পাকিস্তান যদিও সিরিজের প্রথম টেস্ট ব্যাটিং ব্যর্থতায় ইনিংস ও ৫ রানে হেরেছে।</p>
      <figure>
        <iframe data-src="https://twitter.com/AussieFan_/status/1197341221305217025?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/abhicasm/status/1197889018643406848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>