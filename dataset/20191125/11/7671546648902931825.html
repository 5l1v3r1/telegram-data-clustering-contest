<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914763"/>
    <meta property="og:site_name" content="Dnevnik"/>
    <meta property="article:published_time" content="2019-11-25T11:41:00+00:00"/>
    <meta property="og:title" content="Pametni domovi: prihodnost se napoveduje že danes"/>
    <meta property="og:description" content="Tehnologija postaja vse pomembnejši del našega življenja. Pametni telefoni so orodje, ki se mu v vsakodnevnem življenju skoraj ne moremo izogniti. V medmrežje povezujemo tudi vse več drugih naprav iz domačega in delovnega okolja, v prihodnjih desetletjih pa bo takšnih naprav več in več. Popolnoma avtomatizirani domovi in pametne hiše se zdijo težko predstavljiva prihodnost, a v resnici se njeni znaki kažejo že danes."/>
  </head>
  <body>
    <article>
      <h1>Pametni domovi: prihodnost se napoveduje že danes</h1>
      <address><time datetime="2019-11-25T11:41:00+00:00">25 Nov 2019, 11:41</time> by <a rel="author">Andrej Kek</a></address>
      <p>
        <b>Tehnologija postaja vse pomembnejši del našega življenja. Pametni telefoni so orodje, ki se mu v vsakodnevnem življenju skoraj ne moremo izogniti. V medmrežje povezujemo tudi vse več drugih naprav iz domačega in delovnega okolja, v prihodnjih desetletjih pa bo takšnih naprav več in več. Popolnoma avtomatizirani domovi in pametne hiše se zdijo težko predstavljiva prihodnost, a v resnici se njeni znaki kažejo že danes.</b>
      </p>
      <p>Pametne hiše in avtomatizirani domovi so eno in isto – bivalni prostori z avtomatskim nadzorom nad čim večjim delom našega vsakdanjika. Število domačih naprav, ki se med delovanjem lahko povezujejo v omrežje, je veliko. Že danes lahko kupite hladilnik z možnostjo za nadzor prek aplikacije. Uporabnost je zdaj nekoliko vprašljiva, sčasoma pa bodo hladilniki sposobni samostojnega spremljanja rokov trajanja živil, avtomatskega spletnega naročanja manjkajočih živil, preverjanja pravilnega delovanja in podobnega. Kar se danes zdi kot fantazijska prihodnost, so v resnici dejanske napovedi življenjskega sloga, v katerem bomo v omrežje povezali skoraj vse elemente v svojem domu.</p>
      <h3>Naprave bodo poznale naše želje</h3>
      <p>Možnosti, ki jih ponuja pametna hiša, lahko nazorno predstavimo na razsvetljavi. Hiša, opremljena s pametnimi žarnicami, bo lahko prižigala in ugašala luči glede na našo prisotnost in aktivnosti. Ko bo hiša zaznala, da pri delu potrebujemo močno svetlobo, bo vklopila delovne luči. V večernem času bo osvetlitev bolj ambientalna, pred spanjem bo svetloba topla in bolj pridušena. Umetna inteligenca pametne hiše bo prilagajala osvetlitev, temperaturo, senčenje, glasbeno spremljavo, poznala bo naš dnevni urnik in načrte za prihodnje dni. S pametno hišo bodo povezani naš pametni telefon, vozilo, domači in službeni računalnik. Kompleksna programska oprema bo upoštevala neskončno količino informacij, ki jih bo zbirala prek vseh kanalov, jih obdelovala in optimizirala delovanje. Ker pametna hiša prepoznava uporabnike, vse parametre prilagaja našemu osebnemu okusu, hkrati pa omogoča ročno upravljanje. Samodejni nadzor je z vmesniki, kot sta Amazonova Alexa ali Googlov Assistant, v tujini mogoč že danes, pri nas pa so te naprave bolj ali manj neuporabne. Veliki proizvajalci se osredotočajo na angleško govoreči trg, pri nas je problem tudi odsotnost nekaterih aplikacij. Z Alexo lahko vršimo zvočni nadzor nad temperaturo, osvetljavo, predvajanjem glasbe in filmov, v sistem lahko povežemo robotske sesalnike, kosilnice, ključavnice, garažna vrata in množico novih naprav, ki jih podjetja razvijajo iz meseca v mesec.</p>
      <h3>Udobje, varnost in prihranki</h3>
      <p>Hiše prihodnosti bodo prepletene s senzorji, mikrofoni, kamerami in drugimi tipali, ki bodo zbirali podatke in jih pošiljali v centralni sistem, kjer se bodo izvajali kompleksni izračuni za doseganje optimalnega delovanja objekta. V teoriji je elementov, ki bi jih lahko povezali v sistem, neskončno in se raztezajo od alarmnega sistema do ključavnic, ogrevanja, luči, hladilnikov, pečic, štedilnikov in sobnih rož s senzorji vlage. Delovanje pametne hiše je lahko zelo poglobljeno, prednosti takšne ureditve pa izjemne. Uporabnik lahko nadzor v celoti prepusti hiši ali pa ročno nadzoruje vse parametre ne glede na lokacijo, saj bodo zvočni asistenti obvladovali vse prostore. Samodejno prilagajanje senčenja, hlajenja in osvetljevanja bo omogočilo najboljše izkoristke energentov. Pametne hiše bodo bolj zanesljivo preprečevale vlom, požar, zaznale bodo izlitje vode in podobne okvare. Pametne hiše imajo potencial, da postanejo v prihodnjih desetletjih ključen del oskrbe starejših ali oseb z gibalno oviranostjo. Za razmeroma nizko investicijo bodo omogočile stalen nadzor nad zdravstvenim stanjem oskrbovancev, kar bo omogočilo samostojno bivanje v domačem okolju. To bo lažje obvladljivo in varnejše, saj bo pametna hiša preprečila vžig pozabljene hrane na štedilniku, zaznala bo morebitne nezgode, ugašala bo luči in zaklepala vrata.</p>
      <h3>Potrebna bo tudi nadgradnja zakonodaje</h3>
      <p>Domovi prihodnosti bodo vsebovali množico senzorjev, ki bodo spremljali vse, kar delamo v hiši. Varovanje zasebnosti in zagotavljanje varnosti pred nepooblaščenimi vdori bosta glavna izziva prihodnosti, ki sta v ospredju že danes. Med proizvajalci opreme za pametne domove najdemo podjetja, za katera strokovni portali že opozarjajo, da ne zagotavljajo ustreznega šifriranja zbranih podatkov ali pa v skrajnem primeru celo namenoma omogočajo možnosti za zlorabo. V prihajajočih letih se bo trg pametnih hiš razvil do te mere, da bo zaradi potreb uporabnikov ali uradnih regulativ tehnologija varnejša in zanesljivejša. Pričakujemo lahko razvoj zakonodaje, oblikovanje javnih agencij in inštitutov, ki bodo skrbeli za spoštovanje minimalnih varnostnih standardov.</p>
      <h3>Več podatkov, več znanja, več možnosti</h3>
      <p>Pametne hiše so tehnologija v hitrem razvoju. Avtomatizacija, ki je bila še pred petimi leti nemogoča ali pa vsaj zelo zahtevna, je danes povsem vsakdanja. Živimo v prehodnem obdobju, kjer se nam prepustitev nadzora nad domačim okoljem zdi sporna in celo nerazumljiva. Do vdora tehnologije v vsakdanjik imamo dvome, nekaterim se zdijo opisani koncepti nepotrebni, drugi dvomijo o varnosti. Aktualni produkti ponujajo veliko možnosti za ureditev pametnega doma, a sčasoma bodo takšni posegi postali standardizirani, enostavni in vse pogosteje tudi sestavni del načrtovanja novogradnje. Tako kot druge tehnologije bodo tudi avtomatizirani domovi prinesli nekaj dobrega in nekaj slabega. Tehnologija nam je morda precejšnja neznanka, medtem ko bo že čez nekaj generacij takšen preplet posameznika in programske opreme nekaj vsakdanjega, saj prihajajo generacije, ki bodo s tehnologijo odraščale in bodo z njo neločljivo povezane.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042876592/magazin/dom/gradnja-in-prenova/nove-tehnologije-dom-prihodnosti-je-pametni-dom"/>
        <a href="https://www.dnevnik.si/1042703799/magazin/dom/gradnja-in-prenova/kaj-je-dobro-vedeti-o-sodobni-tehnologiji-ko-gradimo-pametno-hiso"/>
      </related>
    </article>
  </body>
</html>