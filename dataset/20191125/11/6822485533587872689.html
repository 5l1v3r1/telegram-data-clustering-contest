<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904067.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T11:49:00+00:00"/>
    <meta property="og:title" content="سخنگوی سپاه: برنامه دشمن در اغتشاشات اخیر خیلی مفصل بود/ بهره‌گیری از خانم‌ها برای ایجاد درگیری اول، تجربه جدید دشمن بود"/>
    <meta property="og:description" content="به گزارش ایسنا، سردار&quot;رمضان شریف&quot; امروز چهارم آذرماه در اختتامیه چهارمین جشنواره رسانه ای ابوذر با موضوع &quot;رسالت رسانه در گام دوم انقلاب&quot; اظهار کرد: انقلاب اسلامی در دنیایی که در اختیار دو گفتمان کمونیستی و نظام سرمایه داری بود، گفتمان سومی را در دنیا مطرح کرد."/>
  </head>
  <body>
    <article>
      <h1>سخنگوی سپاه: برنامه دشمن در اغتشاشات اخیر خیلی مفصل بود/ بهره‌گیری از خانم‌ها برای ایجاد درگیری اول، تجربه جدید دشمن بود</h1>
      <address>
        <time datetime="2019-11-25T11:49:00+00:00">25 Nov 2019, 11:49</time>
      </address>
      <p>مسوول روابط عمومی سپاه پاسداران گفت: رفتارهای داعش وار را در اغتشاشات اخیر در کشور شاهد بودیم که با کلت های مخفی به مردم شلیک کرده و خشونت بالا و سازماندهی و بهره گیری از خانم ها برای ایجاد درگیری اول تجربه جدیدی بود و دشمنان بر موج نا آرامی ها سوار شدند.</p>
      <p>به گزارش ایسنا، سردار"رمضان شریف" امروز چهارم آذرماه در اختتامیه چهارمین جشنواره رسانه ای ابوذر با موضوع "رسالت رسانه در گام دوم انقلاب" اظهار کرد: انقلاب اسلامی در دنیایی که در اختیار دو گفتمان کمونیستی و نظام سرمایه داری بود، گفتمان سومی را در دنیا مطرح کرد.</p>
      <p>وی با اشاره به اینکه نفوذ یک گفتمان کار بسیار سخت و پیچیده ای است، افزود: قبل از انقلاب اسلامی هرکس در دنیا می خواست انقلابی پایه گذاری کند باید با ایدئولوژی کمونیستی، توده ها را به حرکت وادار و نظام جدید را حاکم می کرد اما انقلاب اسلامی در سال ۵۷ به رهبری یک روحانی مبارز و مرجع تقلید و رهبر مقبول جامعه با گفتمان انقلاب اسلامی پا به عرصه سیاست گذاشت. هرچند گفتمان انقلاب احیاء گفتمان قرآن و تعالیم پیامبراعظم (صلی الله علیه و آله) بود، یک فصل جدید را در دنیای دو قطبی جهان گشود.</p>
      <p>
        <b>جبهه مقاومت، نماد گفتمان انقلاب اسلامی است</b>
      </p>
      <p>شریف بیان کرد: گفتمان انقلاب اسلامی توانست در بین کشورها و اندیشمندان دنیا نفوذ خوبی یافته و بخشی از افکار عمومی را به خود معطوف کند و نماد آن را امروز جبهه مقاومت می دانیم که بخش عمده ای از کشورهای اسلامی را در بر می‌گیرد.</p>
      <p>سخنگوی سپاه پاسداران با اشاره به اینکه صدور بیانیه گام دوم انقلاب در واقع یک رویداد مهم است، افزود: ۴۰ سال از استقرار نظام جمهوری اسلامی با همه پیشرفت ها، موانع، مشکلات، کم تجربگی ها و پیشرفت های خارق العاده را داشته ایم و ۴۰ سال مبارزه مداوم برای تثبیت، رونق و تعمیق گفتمان انقلاب بوده است.</p>
      <p>وی افزود: بخش اول بیانیه این است که انقلاب چه حوادثی پشت سر گذاشته، چه راهکارهایی داشته و چه پیروزی هایی به دست آورده و بخش دوم ترسیم افق آینده پیش روی ماست و با در نظر گرفتن همه اشتباهات و بهره گیری از تجربیات حرکت را ادامه می دهیم.</p>
      <p>شریف اظهار کرد: موتور محرکه چله دوم انقلاب جوانان در بخش های مختلف مورد خطاب مقام معظم رهبری هستند که از تجربه نسل اول انقلاب نیز بهره مند شوند.</p>
      <p>وی تصریح کرد: در این بین یک راهبرد رسانه ای می خواهیم که ابتدا این گذشته را خوب تصویرسازی، شرایط فعلی را ترسیم و افق آینده را برگرفته از محورهای مقام معظم رهبری خوب تبیین کند.</p>
      <p>مسوول روابط عمومی سپاه پاسداران با اشاره به راهبرد دشمن در حوزه رسانه و فضای مجازی و کار رسانه ای اظهار کرد: شاه بیت رفتار رسانه ای دشمن از آغاز پیروزی انقلاب، اثبات ناکارآمدی نظام دینی برای اداره کشورها از جمله ایران در قرن حاضر بوده است.</p>
      <p>
        <b>دشمن به دنبال آن است که ثابت کند نظام دینی قادر به اداره جامعه نیست</b>
      </p>
      <p>وی افزود: دشمن با تمرکز بر این مسئله از ابتدا تلاش کرده ثابت کند نظام دینی قادر به اداره جامعه در قرن حاضر نیست و در مقاطع مختلف تلاش می کند با تحلیل های ناقص و وارونه این را در اذهان عمومی بنشاند.</p>
      <p>شریف با اشاره به راهبردهای تاکتیکی دشمن بیان کرد: دشمن تلاش می کند ما را از گذشته و انقلاب پشیمان کرده، شرایط امروز را بحرانی، سخت و غیرقابل ادامه تلقی کند و شرایط آینده را نا امیدکننده در ذهن افراد جاسازی کند.</p>
      <p>وی با اشاره به فرصت تاریخی که در اختیار دشمن قرار دارد، گفت: ۴۰ میلیون نفر از جمعیت امروز ما که عمدتا جوانان و نوجوانان هستند، رژیم ستمشاهی و مبارزات امام و روحانیت با این رژیم سفاک را درک نکرده اند لذا انقطاع نسلی اتفاق افتاده و دشمن از این فرصت نهایت استفاده را می کند.</p>
      <p>سخنگوی سپاه پاسداران انقلاب اسلامی گفت: دشمن سعی می کند رژیم ستمشاهی را یک رژیم مدرن معرفی کند و آن دوران را مشعشع جلوه بدهد. شاید برای نسل انقلاب این تولیدات رسانه ای دشمن خنده دار باشد اما باید احتمال می دادیم که نسل جوان ما را تحت تاثیر قرار بگیرد.</p>
      <p>
        <b>نتوانسته ایم کارکرد نظام در ۴۰ سال گذشته را به نسل جوان انقلاب منتقل کنیم</b>
      </p>
      <p>شریف با تاکید بر اینکه دشمن فشار ویژه ای در حوزه رسانه ای اعمال می کند و اغراق نیست بگوییم روزی نیست که اینها یک گزاره خبری و پیام جدید را تولید نکنند اظهار کرد: ما یا به دلیل کم کاری یا کم تجربگی یا نداشتن نیرو نتوانستیم کارکرد نظام در ۴۰ سال گذشته را به نسل جوان انقلاب منتقل کرده و در شناساندن چهره منحوس رژیم پهلوی را خوب به نسل جوان اطلاع رسانی کنیم و طبیعی است که برای جوان امروز به دلیل عدم شناخت و با توجه به رفتار حرفه ای دشمن یک چالش ذهنی به وجود بیاید.</p>
      <p>وی تصریح کرد: این بسیار مسئولیت اصحاب رسانه را برجسته می کند و اگر بخواهیم از این نشست ها بهره بگیریم، باید ابتدا خود فعالان رسانه به باور و یقین قطعی برسند که انقلاب در مقابل چه پدیده ای قیام کرد تا بتوانند مبلّغان خوبی برای انقلاب و دستاوردها و رفتارها و عملکرد آن باشند.</p>
      <p>سخنگوی سپاه پاسداران اظهار کرد: تا کسانی که مدعی کار رسانه ای برای نظام و انقلاب هستند، بر این تاریخ ۴۰ ساله و رفتار دوستان و دشمنان انقلاب مسلط نشوند و در عین حال شناخت نقاط ضعف و دلیل ناکارآمدی را درک نکنند، نمی توانیم فرآورده رسانه ای خوبی را شاهد باشیم.</p>
      <p>وی افزود: سواد رسانه ای و فضای مجازی واقعیاتی است که یک فرد را در معرض چند پیام قرار می دهد و اگر مخاطب قادر نباشد تشخیص دهد این پیام از کجا صادر شده و چه هدفی دارد، نباید انتظار داشت مطابق خواسته ما حرکت کند.</p>
      <p>شریف اظهار کرد: ما هنوز نتوانسته ایم به جامعه خودمان این حرف ساده را به صورت علمی تبیین کنیم که هر رسانه ای یک صاحب دارد و اگر به مخاطب بگوییم هر پیامی دارای صاحب و اهداف خاصی دارد. هر پیامی که بگیرد درباره آن فکر می کند که هدف این پیام چیست؟</p>
      <p>
        <b>برنامه دشمن در اغتشاشات اخیر خیلی مفصل بود</b>
      </p>
      <p>وی تصریح کرد: رسالتی بزرگی در زمینه افزایش سواد رسانه ای داریم و قرار است این موضوع در دروس دانش آموزان گنجانده شود که کار ارزشمندی است. لذا نداشتن سواد رسانه ای و از سوی دیگر رفتار حرفه ای دشمن می تواند امنیت روزمره جامعه را به هم بریزد.</p>
      <p>مسوول روابط عمومی سپاه پاسداران در بخش دیگری از سخنانش به موضوع اغتشاشات هفته گذشته در کشور اشاره کرد و گفت: در اغتشاشات اخیر که در پی افزایش قیمت بنزین رخ داد رسانه ها به سرعت با تجربه قبلی هیجان سازی کرده و با به خط کردن اوباش در حواشی شهرها مشکلاتی را به وجود آوردند که به شدت نگران کننده بود و اگر نیروهای امنیتی نبودند، به این سرعت جمع نمی شد و برنامه دشمن خیلی مفصل بود.</p>
      <p>وی افزود: موضوع اقتصادی که با فرآیندهای اجتماعی ما به شدت گره خورده، بنزین است و هر بار که افزایشی در قیمت داشته، اعتراضاتی به دنبال داشته اما بستگی به میزان تدبیر مسولان شدت این مسائل متفاوت بوده است.</p>
      <p>
        <b>پشت صحنه اغتشاشات اسرائیل و امریکا بود</b>
      </p>
      <p>شریف با اشاره به اقناع نشدن مردم در مسئله اخیر تصریح کرد: پشت این صحنه اسرائیل و امریکا بود و به دلیل اینکه فشار اقتصادی آنها جواب نداده بود، فرصتی ایجاد شد و با توجه به نارضایتی هایی در مردم وجود داشت، دشمن بر موج سوار شد و این خشونت بی سابقه را به وجود آوردند.</p>
      <p>وی بیان کرد: رفتارهای داعش وار را اخیرا شاهد بودیم که با کلت های مخفی به مردم شلیک کرده و خشونت بالا و سازماندهی و بهره گیری از خانم ها برای ایجاد درگیری اول تجربه جدیدی بود و دشمنان بر موج نا آرامی ها سوار شدند.</p>
      <p>
        <b>خیلی شاهد هوشمندی رسانه ها در اتفاقات اخیر نبودیم</b>
      </p>
      <p>سخنگوی سپاه پاسداران اظهار کرد: رسانه های کشور رسالت بزرگی داشتند که در دام دشمن گرفتار نشوند اما متاسفانه خیلی شاهد این هوشمندی در اتفاقات اخیر نبودیم.</p>
      <p>وی با اشاره به نعمت وجود رهبری افزود: یکی از بزرگ ترین خلاءهای کشورها و جوامع بشری نداشتن رهبر مقبول و دوراندیش است و در پی اتفاقات اخیر کشور اگر بیانات مقام معظم رهبری در درس خارج فقه نبود، شرایط ما بدتر و فرصت بیشتری برای سوءاستفاده دشمن فراهم می کرد.</p>
      <p>شریف تصریح کرد: این بیانات موجب شد مردم صف خود را از اغتشاشگران جدا کنند و باید قدر رهبری و این ملت فهیم را دانست که علی رغم فشار معیشتی و مشکلات و اینکه توافقی با افزایش قیمت در این مقطع نداشتند اما با دشمن همراه نشدند.</p>
      <p>وی بیان کرد: دشمن در پرونده داعش، منافقین، جدایی طلب ها، فتنه ۸۸ و ... از ما شکست خورد و در مقطع جدید که حساب ویژه ای باز کرده بود نیز با درایت مقام معظم رهبری و هوشمندی مردم و جانفشانی نیروهای امنیتی و نظامی گذشت و باید خبرنگاران رسالت خود را در آگاهسازی افکار عمومی به کار بگیرند.</p>
      <p>
        <b>۴۰ سال آینده چله شکوفایی و پیروزی ما است</b>
      </p>
      <p>مسوول روابط عمومی سپاه پاسداران اظهار کرد: ۴۰ سال گذشته ما ۴۰ سال رویارویی با دشمن و تثبیت انقلاب بوده و ۴۰ سال آینده چله شکوفایی و پیروزی ما است و شاهد شکوفایی اقتصاد خواهیم بود و این شعار نیست.</p>
      <p>وی افزود: اینکه در کشور ما کار نشد نداریم، یک واقعیت تجربه شده است و در حوزه نظامی قادر هستیم با دشمن نبرد کنیم و آنها بازنده باشند و امریکا در سرنگونی پهپاد و انگلیس در توقیف کشتی شاهد این مسئله بودند و خیلی هم سر و صدا کردند.</p>
      <p>
        <b>کسی نمی تواند با امنیت جمهوری اسلامی و حوزه دفاعی نظامی ما مقابله کند</b>
      </p>
      <p>شریف با اشاره به اینکه دشمن حسابگر است، به ویژه ترامپ که تاجر است، افزود: کسی نمی تواند با امنیت جمهوری اسلامی و حوزه دفاعی نظامی ما مقابله کند لذا می آیند در حوزه هایی که بستر آن وجود دارد و بهره گیری از نارضایتی هایی که در کشور است، از بقایای منافقان و ... استفاده می کنند.</p>
      <p>وی با اشاره به اینکه بزرگ ترین بن بست در یک کشور عدم توانمندی نظامی برای دفاع از امنیت آن کشور است، بیان کرد: انقلاب اسلامی دستاوردهای بسیار ارزنده و قابل تاملی داشته و مطمئن باشید ۴۰ سال دوم ۴۰ سال شکست های پی در پی دشمن است.</p>
      <p>سخنگوی سپاه پاسداران گفت: امروز از طالبان، صدام، داعش، سازمان منافقین و ... خبری نیست و مدیریت ما بر تمام مسائل مسلط است. لذا آینده شکوفا و امیدبخش را در پیش رو داریم و رسالت رسانه این است که امیدهای واقعی و روشن داده و با تکیه بر آنها به گام دوم انقلاب بپردازد.</p>
      <p>وی با اشاره به فضای رسانه ای کشور و همسویی هیجانی با یک موضوع کوچک گفت: نباید در دام عملیات روانی و رسانه ای دشمن قرار بگیریم و نظام متعادل رسانه ای هوشمند باید توانایی داشته باشد افکار عمومی را خط بدهد.</p>
    </article>
  </body>
</html>