<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/72d09f2cce8b8973/video-scandal-la-curtea-de-apel-chisinau-reprezentantul-unui-justitiabil-scos-fortat-din-sala-de-judecata.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T11:02:51+00:00"/>
    <meta property="og:title" content="VIDEO // Scandal la Curtea de Apel Chișinău: Reprezentantul unui justițiabil, scos forțat din sala de judecată"/>
    <meta property="og:description" content="Marin Sardari, vicepreședinte al unei organizații obștești pentru apărarea drepturilor omului, a fost scos forțat din sala de judecată a Curții de Apel Chișinău. Motivul - nu este în drept să reprezinte interesele unei persoane în instanță întrucât nu dispune de licență de avocat. Sardari nu s-a conformat somației magistraților de a părăsi sala de ședințe, fiind perturbată cu aproape o oră activitatea completului de judecată."/>
  </head>
  <body>
    <article>
      <h1>VIDEO // Scandal la Curtea de Apel Chișinău: Reprezentantul unui justițiabil, scos forțat din sala de judecată</h1>
      <address><time datetime="2019-11-25T11:02:51+00:00">25 Nov 2019, 11:02</time> by <a rel="author">Jurnal.md</a></address>
      <p>
        <b>Marin Sardari, vicepreședinte al unei organizații obștești pentru apărarea drepturilor omului, a fost scos forțat din sala de judecată a Curții de Apel Chișinău. Motivul - nu este în drept să reprezinte interesele unei persoane în instanță întrucât nu dispune de licență de avocat. Sardari nu s-a conformat somației magistraților de a părăsi sala de ședințe, fiind perturbată cu aproape o oră activitatea completului de judecată.</b>
      </p>
      <p>Sardari susține că înlăturarea sa din proces este ilegală deoarece persoana pe care o reprezintă este membră a organizației obștești Centrul Naţional Independent pentru Investigaţii şi Apărarea Dreptului Omului, iar conform Legii cu privire la organizațiile obștești, el, în calitate de jurist, este în drept să apere interesele membrilor asociației.</p>
      <p>Potrivit lui Sardari, magistrații s-ar răzbuna pentru că ar fi descoperit, într-un dosar, o decizie judecătorească care a fost scrisă înainte de examinarea dosarului în instanță, scrie <a href="https://anticoruptie.md/ro/dosare-de-coruptie/video-scandal-la-curtea-de-apel-chisinau-reprezentantul-unui-justitiabil-scos-fottat-din-sala-de-judecata">Anticoruptie.md</a>.</p>
      <figure>
        <iframe src="https://www.youtube.com/embed/Es3JU4C5-5s" width="560" height="315" data-service="Youtube" scrolling="no"/>
      </figure>
      <p>Din 25 noiembrie 2016 până la 25 mai 2018, Marin Sardari a participat în dosare ca avocat stagiar. La solicitarea mai multor instanțe, Uniunea Avocaților din Moldova a informat că Sardari nu mai poate continua activitatea de apărător deoarece a expirat termenul de stagiere și nu a trecut examenul de calificare pentru obținerea licenței.</p>
      <p>Sardari a mai fost înlăturat din proces, fiind invocat motivul că, în calitate de vicepreședinte al Centrului Naţional Independent pentru Investigaţii şi Apărarea Dreptului Omului, reprezenta în instanță și interesele personale ale membrilor organizației. Pe de altă parte, Sardari susține că acest lucru nu este prevăzut expres în legislație, dar nici nu este interzis.</p>
      <p>Codul de Procedură Civilă permite reprezentarea părților în dosarele civile doar de avocații licențiați, cu unele mici excepții. Anterior, părțile implicate în dosare civile puteau fi reprezentante în instanță de orice persoană, în baza unei procuri. În 2010, această prevedere a fost anulată, la inițiativa ministrului Justiției de atunci, Alexandru Tănase.</p>
    </article>
  </body>
</html>