<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549888.html/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D8%B1%D8%AE%DB%8C-%DA%A9%D8%A7%D9%84%D8%A7%D9%87%D8%A7-%D9%88-%D8%A7%D8%AC%D9%86%D8%A7%D8%B3-%D8%AF%D8%B1-%D8%B4%D9%87%D8%B1%D8%B3%D8%AA%D8%A7%D9%86-%DA%A9%D9%87%DA%AF%DB%8C%D9%84%D9%88%DB%8C%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T11:35:00+00:00"/>
    <meta property="og:title" content="افزایش قیمت برخی کالاها و اجناس در شهرستان کهگیلویه"/>
    <meta property="og:description" content="با وجود نظارت هایی که از سوی سازمان های متولی نظارت بر بازار در شهرستان کهگیلویه انجام می شود اما شاهد افزایش قیمت در برخی از حوزه ها هستیم."/>
  </head>
  <body>
    <article>
      <h1>افزایش قیمت برخی کالاها و اجناس در شهرستان کهگیلویه</h1>
      <address>
        <time datetime="2019-11-25T11:35:00+00:00">25 Nov 2019, 11:35</time>
      </address>
      <p>با وجود نظارت هایی که از سوی سازمان های متولی نظارت بر بازار در شهرستان کهگیلویه انجام می شود اما شاهد افزایش قیمت در برخی از حوزه ها هستیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhezagros.ir/">صبح زاگرس</a>  با کلید خوردن طرح سهمیه بندی بنزین در کشور و بروز اتفاقات تلخ در شهرهای مختلف دلهره و نگرانی مردم برای افزایش قیمت کالاها و اجناس بیشتر شد.</p>
      <p>در اولین روزهای سهمیه بندی رهبر معظم انقلاب بر عدم افزایش قیمت کالاها تاکید داشتند و فرمودند که" حالا من دیروز دیدم در تلویزیون که بعضی از مسئولین محترم آمدند گفتند که ما مراقبیم که این افزایش قیمت موجب افزایش قیمت اجناس و کالاها نشود؛ خب بله این مهم است، چون الان گرانی هست، بنا باشد باز اضافه بشود گرانی خب این برای مردم خیلی مشکلات درست میکند، باید مراقبت کنند".   فرماندار کهگیلویه پیشتر در گفت و گو با خبرنگار ما گفته بود: ادارات متولی مثل صنعت، معدن و تجارت و همچنین تعزیرات حکومتی بر بازار نظارت دارند و این نظارت به صورت روزانه انجام می شود و چنانچه تخلفی صورت گیرد با آن برخورد می کنند.    وی به به شرایط آرام و مطلوب شهرستان کهگیلویه اشاره کرد و گفت: با تلاش همه همکاران در شورای اداری و تامین شهرستان شرایط مطلوبی در بازار کهگیلویه وجود دارد و تا کنون هیچ گونه افزایش قیمتی در این شهرستان و مخصوصا در مورد کالاهای اساسی گزارش نشده است.   رئیس اداره صمت کهگیلویه نیز در همین زمینه در گفت و گو با ما گفت: توجه به گزارشات و رصدهای میدانی بازرسان تعزیرات و اداره صمت کهگیلویه تاکنون هیچ گونه افزایش قیمتی هم در کالاهای اساسی و هم سایر کالاها مشاهده و گزارش نشده است.   بازرگان گفت: بازرسان این اداره و همچنین اداره صنعت،معدن و تجارت شهرستان در همه روزهای کاری از ساعت ۷صبح  تا ساعت ۱۴ و از ۱۶ تا ۲۰ شب پاسخگوی شکایات مردم هستند.   وی افزود: تخلفات جزئی نیز در مورد نداشتن برچسب قیمت، عدم رعایت موارد بهداشتی و مواردی از این دست گزارش و پرونده آنها تا ۲۵ آبان نیز تکمیل شده است و لیست ها به مراجع ذی صلاح فرستاده می شوند تا به کار آن ها رسیدگی کامل شود.   رئیس تعزیرات حکومتی شهرستان کهگیلویه گفت: تخلفاتی در برخی از بخش ها از ناحیه خودروهای شخصی که اقدام به جابه جایی مسافر می کنند نیز مشاهده و گزارش شده اما این موارد در ابتدای کار رسیدگی و حل و فصل شده است و برخی دیگر نیز در حال بررسی است.  وی در مورد تاکسی ها و خودروهایی که زیر نظر تاکسیرانی ها هستند گفت: هیچ گونه تخلف در این زمینه نیز صورت نگرفته است و  بازار نیز با ثبات لازم به کار خود ادامه می دهد.   بازرگان گفت: بازار به صورت روزانه توسط مامورین و بازرسان این اداره رصد می شود و همه همکاران در جهت ثبات بازار تلاش می کنند و مردم نیز در صورت مشاهده هر گونه تخلف با شماره ۱۲۴ تماس بگیرند.   اکثر مسئولین نیز وعده عدم افزایش قیمت کالاها را داده بودند اما با این حال قیمت برخی از کالاها در شهرستان کهگیلویه به صورت لاک پشتی بالا می رود. برخی از کالاهای اساسی افزایش قابل توجهی داشته و همین امر موجب نگرانی مردم شده است. در این میان کرایه تاکسی های درون شهری نیز افزایش ۲۰ درصدی داشته است. به جز تاکسی های درون شهری نرخ کرایه خودروهای باربر نیز افزایش دوبرابری داشته است.   انتهای پیام/</p>
    </article>
  </body>
</html>