<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dynamomania.com/news/502444-kostyshin---luchshij-trener-15-go-tura-premer-ligi"/>
    <meta property="og:site_name" content="Dynamomania.com"/>
    <meta property="article:published_time" content="2019-11-25T11:33:00+00:00"/>
    <meta property="og:title" content="Костышин - лучший тренер 15-го тура Премьер-лиги"/>
    <meta property="og:description" content="Всеукраїнське об'єднання тренерів з футболу аналізує підсумки чергового туру української Favbet Прем'єр-Ліги сезону 2019/20"/>
  </head>
  <body>
    <article>
      <h1>Костышин - лучший тренер 15-го тура Премьер-лиги</h1>
      <address>
        <time datetime="2019-11-25T11:33:00+00:00">25 Nov 2019, 11:33</time>
      </address>
      <p>
        <i>Всеукраїнське об'єднання тренерів з футболу аналізує підсумки чергового туру української Favbet Прем'єр-Ліги сезону 2019/20</i>
      </p>
      <p>Ковалівський «Колос» ще з першолігових часів суперничає із «Десною», з цією командою вони розігрували й традиційний зимовий Кубок пам’яті видатного воротаря Олега Макарова, який щорічно проводиться Київською обласною федерацією футболу. А зараз чернігівська команда, яка раніше підвищилася в класі, перебуває в таблиці поруч із грандами.</p>
      <p>Тож наш сьогоднішній лауреат у Favbet Лізі – головний тренер ковалівського «Колоса» Руслан Костишин. Його підопічні здобули домашню перемогу над чернігівською «Десною» (2:0), перервавши серію невдач. Це надважливий результат на шляху становлення новачка в елітному дивізіоні.</p>
      <p>
        <b>1. Номінальний результат команди – 5</b>
      </p>
      <p>
        <i>(важливість, несподіваність, сила суперника, історична й турнірна складова)</i>
      </p>
      <p>«Колос» підійшов до гри з 5-матчевою програшною серією, «Десна» – з 3-матчевою безпрограшною та піковим положенням зовсім поруч із трійкою лідерів. Прийнято вважати, що новачки ліги (а, тим більше, її дебютант) апріорі важче конкурують на такому рівні, тому своєю перемогою «Колос» довів, що цілком відповідає статусу дивізіону, а також відірвався від щільної групи аутсайдерів.</p>
      <p>
        <b>2. Труднощі в вишикуванні та керуванні підопічними – 5</b>
      </p>
      <p>
        <i>(травмовані/дискваліфіковані, особливі обставини)</i>
      </p>
      <p>До цього матчу «Колос» підійшов без дискваліфікованих Гавриша (провідний центрбек у команді, за основною кваліфікацією – центрхав) та Морозка (вінгер з великим стажем ігор за команду), через травми не могли зіграти півзахисники конструктивного плану Смирний і Костишин-молодший. Були свої втрати й у чернігівців (дискваліфікація універсала Мостового, не оптимальна форма в декого з гравців), але, загалом, кадрова ситуація ковалівців була складнішою.</p>
      <p>
        <b>3. Майстерність в роботі з кадрами – 5</b>
      </p>
      <p>
        <i>(гравці, використані не на своїх звичних позиціях та несподівані, але успішні нові обличчя у складі)</i>
      </p>
      <p>У програному матчі з «Зорею» було вилучено двох гравців «Колосу», що спричинило суттєві перестановки складу. Максименко замінив Гавриша в центрі захисту по позиції, так само – Чорноморець замість Мигунова зліва в обороні. А от у трійці атаки вінгерів Ільїна та Морозка замінили більш різнопланові Кожушко та Вільхамссон (ісландського легіонера клуб дозаявив напередодні туру).</p>
      <p>
        <b>4. Тренерська майстерність – 5</b>
      </p>
      <p>
        <i>(різноманіття тактик, зміни по ходу матчу, використання людського фактору)</i>
      </p>
      <p>«Колос» по ходу сезону проявив здатність слідувати відразу кільком варіантам ведення гри. Цього разу задіяна схема може трактуватися як 4-3-3. При цьому замість прямих, класичних, вінгерів вийшло троє форвардів, які постійно мінялися зонами, несподівано стартували на розрізні та довгі передачі, розтягуючи задню лінію гостей. Відзначимо сміливість тренерського штабу, який не побоявся поставити в стартовому складі дебютанта-легіонера (тут далося взнаки, що Вільхамссон уже певний час пропрацював з командою, тож отримав змогу ознайомитися з вимогами та можливостями колективу).</p>
      <p>
        <b>5. Накопичувальний критерій – 3</b>
      </p>
      <p>
        <i>(якщо команда під керівництвом тренера кілька турів поспіль демонструє чіткий прогрес, постійне поліпшення результатів, тренерські новинки)</i>
      </p>
      <p>Вперше з вересня місяця «Колосу» вдалося виграти в чемпіонаті, до того ж, після семи турів, упродовж яких ковалівський колектив незмінно пропускав м’ячі, він видав гру без пропущених м’ячів. Ясна річ, всі позитивні серії у «Колоса» попереду – наразі ж команда вибирається зі складного турнірного становища, а перемога над «Десною» стане для гравців ін’єкцією впевненості в своїх силах.</p>
      <p>
        <b>Лауреат 15-го ігрового дня в номінації «Тренер туру» </b>
        <b>Favbet</b>
        <b> </b>
        <b>Ліги:</b>
      </p>
      <p>Руслан Костишин («Колос» Ковалівка)</p>
      <p>Середній бал – 4,6</p>
      <footer>Источник: <a href="http://www.fpl.ua/">Официальный сайт Премьер-Лиги Украины</a></footer>
    </article>
  </body>
</html>