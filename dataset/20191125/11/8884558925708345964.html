<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/kriminalist-prical-na-ponovljenem-sojenju-koklu"/>
    <meta property="og:site_name" content="Primorske novice"/>
    <meta property="article:published_time" content="2019-11-25T11:43:18+00:00"/>
    <meta property="og:title" content="Kriminalist pričal na ponovljenem sojenju Koklu"/>
    <meta property="og:description" content="Na koprskem okrajnem sodišču se je nadaljevalo ponovljeno sojenje Sebastjanu Koklu, nekdanjemu direktorju Študentske organizacije Univerze na Primorskem (ŠOUP). Na zatožno klop je moral ponovno sesti zaradi ponarejenega statuta te primorske študentske organizacije. Vrhovni sodniki so namreč deloma ugodili njegovi zahtevi za varstvo zakonitosti in sodbo delno razveljavili."/>
  </head>
  <body>
    <article>
      <h1>Kriminalist pričal na ponovljenem sojenju Koklu</h1>
      <address><time datetime="2019-11-25T11:43:18+00:00">25 Nov 2019, 11:43</time> by <a rel="author">Sijan Pretnar</a></address>
      <p>
        <b>Na koprskem okrajnem sodišču se je nadaljevalo ponovljeno sojenje Sebastjanu Koklu, nekdanjemu direktorju Študentske organizacije Univerze na Primorskem (ŠOUP). Na zatožno klop je moral ponovno sesti zaradi ponarejenega statuta te primorske študentske organizacije. Vrhovni sodniki so namreč deloma ugodili njegovi zahtevi za varstvo zakonitosti in sodbo delno razveljavili.</b>
      </p>
      <figure>
        <img src="https://static.primorske.si/foto/highres/kronika/721107_272-kokl_sebastjan02t.jpg"/>
        <figcaption>Sebastjan Kokl z odvetnikom Bojanom Pečnikom ob prihodu na sodno obravnavo oktobra lani. Foto: Tomaž Primožič/FPA</figcaption>
      </figure>
      <p><b>KOPER</b> &gt; Sodba zaradi ponarejanja listin je sicer postala pravnomočna pred dvema letoma, ko so višji sodniki tik pred zastaranjem potrdili sodbo okrajnega sodišča. To je <b>Sebastjana Kokla</b>, nekdanjega direktorja ŠOUP, obsodilo zaradi dveh kaznivih dejanj ponarejanja listin. Za prvo mu je določilo leto zapora, za drugo pa tri mesece zaporne kazni in mu nato izreklo enotno pogojno kazen - če v treh letih ne bi ponovil kaznivega dejanja, mu ne bi bilo treba za leto in dva meseca v zapor.</p>
      <p>Koklova odvetnica <b>Marija Hladin</b> je vložila zahtevo za varstvo zakonitosti in z njo delno uspela. Vrhovni sodniki so sodbo delno razveljavili. Potrdili so sodbo za prvo kaznivo dejanje iz leta 2007 in za leto zapora določili dveletno preizkusno dobo. Sodbo za drugo kaznivo dejanje (iz leta 2012) pa so razveljavili.</p>
      <blockquote>Koprsko tožilstvo je proti <b>Sebastjanu Koklu</b> vložilo še eno obtožbo, in sicer zaradi kaznivih dejanj, ki naj bi jih kot direktor ŠOUP zagrešil med letoma 2007 in 2011. Tožilstvo je v tem primeru obtožbo vložilo tudi proti <b>Goranu Sambtu</b>, ki je bil do leta 2010 nadzornik v ŠOUP, sicer pa direktor in ustanovitelj družb Garmond in Duval. Tožilstvo jima očita zlorabo položaja pri opravljanju gospodarske dejavnosti. Lani jeseni sta na predobravnavnih narokih krivdo zanikala.</blockquote>
      <h3>Spremenjeni statut je imel napako</h3>
      <p>Kokl je leta 2007, ko je bil še predsednik ŠOUP, odredil objavo spremenjenega statuta študentske organizacije, ki mu je omogočil, da je tudi po izteku študentskega statusa ŠOUP vodil kot direktor. A spremenjeni statut je imel napako, saj na korespondenčni seji zanj ni glasovalo dovolj študentskih poslancev. Čeprav je Kokl to vedel, je vseeno objavil spremenjeni statut.</p>
      <p>Drugo kaznivo dejanje pa naj bi po obtožbi storil pet let kasneje, ko je policistom, ki so takrat preiskovali domnevno sporne posle ŠOUP, izročil kopijo neveljavnega statuta, čeprav je vedel, da ga študentski zbor ni sprejel. V tem delu so vrhovni sodniki sodbo razveljavili, zato se je na okrajnem sodišču začelo ponovno sojenje.</p>
      <p>Po oceni vrhovnih sodnikov se okrajno sodišče ni opredelilo do tega, da je Kokl statut izročil policistom na podlagi njihovega poziva. Iz sodbe ni jasno, ali je bil takrat sum nanj že osredotočen zaradi kaznivega dejanja ponarejanja listin oziroma ponarejanja statuta v letu 2007.</p>
      <h3>“Očitno je bilo, da je bilo nekaj narobe”</h3>
      <p>Kriminalist, ki je danes pričal na okrajnem sodišču, je povedal, da so dobili anonimna pisanja, v katerih so pisci opozarjali na domnevne zlorabe položaja, na nesmotrno trošenje denarja, na domnevno sporne najemnine, omenjali pa so tudi, da naj bi bilo nekaj narobe s statutom. A sprva sumi glede statuta niso bili usmerjeni proti Koklu. Do tega so prišli šele, ko so zaslišali poslance študentskega zbora oziroma kasneje predsednice zbora, saj uradno Kokl ni imel nič besede pri sprejemanju statuta. Nekateri študentski poslanci so povedali, da o spremenjenem statutu niso glasovali, drugi o tem niso vedeli ničesar, je povedal kriminalist. Očitno je bilo, da je bilo nekaj narobe. “Razloge za sum smo dobili šele po zbiranju obvestil od poslancev in predsednice,” je še dodal kriminalist. Dokumentacijo, tudi sporni statut, jim je - po njihovem dopisu - izročil Kokl.</p>
      <p>Sprva sta bili ponarejanja listin osumljeni tudi takratni predsednica študentskega zbora in pravnica ŠOUP. Ko so kot osumljenega povabili tudi Kokla, pa se ta ni odzval, je dodal kriminalist.</p>
      <p>Sojenje se bo nadaljevalo januarja, ko se bo predvidoma tudi končalo.</p>
    </article>
  </body>
</html>