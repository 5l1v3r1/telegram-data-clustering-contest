<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-zdrowia/krew-poleci-dronem-pierwsze-testy-bezzalogowcow-zakonczone-sukcesem,135507.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T11:05:00+00:00"/>
    <meta property="og:title" content="Krew poleci dronem. Pierwsze testy bezzałogowców zakończone sukcesem"/>
    <meta property="og:description" content="Trwają testy bezzałogowych statków powietrznych, które będą mogły transportować krew, a w przyszłości tkanki i całe organy."/>
  </head>
  <body>
    <article>
      <h1>Krew poleci dronem. Pierwsze testy bezzałogowców zakończone sukcesem</h1>
      <address><time datetime="2019-11-25T11:05:00+00:00">25 Nov 2019, 11:05</time> by <a rel="author">Tomasz Jakubowski  </a></address>
      <h4>Trwają testy bezzałogowych statków powietrznych, które będą mogły transportować krew, a w przyszłości tkanki i całe organy.</h4>
      <hr/>
      <ul>
        <li>
          <b>Na początku roku 2019 w związku z popularnością dronów i ich liczbą w naszym kraju w życie weszły nowe przepisy w prawie lotniczym</b>
        </li>
        <li>
          <b>Umożliwiają one m.in. transport medyczny.</b>
        </li>
        <li>
          <b>Ruszyły pierwsze testy dronów transportujących krew.</b>
        </li>
      </ul>
      <p>Na pomysł, by dokonywać takich przelotów z krwią wpadł Dariusz Werschner, prezes Polskiej Izby Systemów Bezzałogowych, były pracownik stacji krwiodawstwa na warszawskiej Saskiej Kępie. W październiku zwrócił się on z pytaniem do Sławomira Huczały, głównego konstruktora firmy Spartaqs, specjalizującej się w projektowaniu oraz produkcji bezzałogowych systemów latających,  czy ich dron jest w stanie pokonać 8-kilometrowy dystans z krwią.</p>
      <p>Otrzymał on pozytywną odpowiedź i wkrótce przeprowadzono pierwsze testy. W środę, 20 listopada 2019, na obszarze testowym Centralnoeuropejskiego Demonstratora Dronowego, mieszczącego się na obszarze Górnośląsko-Zagłębiowskiej Metropolii, firma Spartaqs przeprowadziła pierwszy w kraju automatyczny przelot dronem w ramach projektu DroneLAB Transport.</p>
      <p>Dronoid Hermes V8MT wykonał poprawnie lot nad obszarem testowym. Z uwzględnieniem międzylądowania, będącego wynikiem symulacji awarii zasilania.  W trakcie lotu, BSP emitował kod MODE-S nadany mu przez Urząd Lotnictwa Cywilnego w ramach ICAO - Organizacji Międzynarodowego Lotnictwa Cywilnego, zapewniający widoczność statku w systemach kontroli lotów przez Polską Agencję Żeglugi Powietrznej.</p>
      <p>Średnia prędkość lotu wyniosła ok 9 m/s. Średni pułap – 100 m, n.p.m., maksymalny -120 m, n.p.m, czas operacji to 16 min, a pokonany dystans wraz z międzylądowaniem wyniósł 8,52 km.</p>
      <p>Obecnie planowane są kolejne testy z uwzględnieniem uwarunkowań panujących nad obszarami miejskimi. „Działania w ramach projektu DroneLAB Transport mają dać odpowiedź na pytanie o stopień zaawansowania i gotowości technologicznej dronów transportowych, produkowanych na rynku krajowym. Przeprowadzone badania umożliwiają doskonalenie procedur testowych i operacyjnych w ramach przyszłych działań BSP w obszarach Urban Space” - informuje Sławomir Huczała ze Spartaqusa.  </p>
      <p>Oznacza to, że już wkrótce najpierw w Warszawie, a potem w innych miastach, zamiast karetką przez zakorkowane ulice, to właśnie bezzałogowe drony będą transportować krew. W Warszawie pierwsze loty mają się odbywać pomiędzy Instytutem Kardiologii w Aninie i stacją krwiodawstwa na Saskiej Kępie.</p>
    </article>
  </body>
</html>