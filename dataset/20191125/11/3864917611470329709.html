<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2824848-nova-podatkova-sluzba-proti-napovnenna-budzetu-za-bud-aku-cinu-verlanov.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T11:35:00+00:00"/>
    <meta property="og:title" content="Нова податкова служба проти наповнення бюджету за будь яку ціну — Верланов"/>
    <meta property="og:description" content="У ДПС пообіцяли відмовитися від силових методів «вибивання» податків, скоротити кількість судових суперечок з платниками податків і не мучити бізнес перевірками."/>
  </head>
  <body>
    <article>
      <h1>Нова податкова служба проти наповнення бюджету за будь яку ціну — Верланов</h1>
      <h2>У ДПС пообіцяли відмовитися від силових методів «вибивання» податків, скоротити кількість судових суперечок з платниками податків і не мучити бізнес перевірками.</h2>
      <address>
        <time datetime="2019-11-25T11:35:00+00:00">25 Nov 2019, 11:35</time>
      </address>
      <p>Про це в інтерв'ю "Мінфіну" сказав голова ДПС України Сергій Верланов, повідомляє <a href="https://tax.gov.ua/media-tsentr/novini/398488.html">пресслужба відомства</a>.</p>
      <p>За словами очільника відомства, за 10 місяців надходження до зведеного бюджету зросли майже на 20%, хоча база оподаткування практично не змінилася.</p>
      <p>Верланов підкреслив, що нова податкова служба проти наповнення <a href="https://www.ukrinform.ua/tag-budzet">бюджету</a> за будь яку ціну.</p>
      <p>"Я поставив чітке завдання – зупинити витискання податків, примушування до переплат по податку на прибуток і інші подібні ганебні практики.Бо це все одне, що рубати гілку, на якій сидиш: сьогодні ти витиснув із бізнесу все і навіть більше. А завтра, через скорочення обігових коштів, через погіршення умов ведення бізнесу підприємства просто зменшать відрахування до бюджету", - зазначив голова ДПС України.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2813892-programne-zabezpecenna-vid-podatkovoi-ta-jogo-obslugovuvanna-bude-bezkostovnim-verlanov.html">Програмне забезпечення від податкової та його обслуговування буде безкоштовним - Верланов</a>
      </blockquote>
      <p>Він поінформував, що податківці змінили підходи до адміністрування податків - залишили силові методи наповнення бюджету у минулому. Натомість сконцентрувались на аналітичній роботі.</p>
      <p>"Ми сфокусували увагу на ризикових операціях і платниках. Вперше за багато років ми почали послідовно боротися з податковими схемами. Статистика податкових надходжень до бюджету говорить про те, що нам це вдається. Наприклад, за серпень-жовтень нарахування ПДВ зросли на 20,3%, а обсяги постачання (бази податку) зросли лише на 5,3 %. Я впевнений, що боротьба з тінню — єдино правильний шлях і можливість збільшувати надходження до бюджету. Підвищення рівня аналітичної роботи і зміщення фокусу уваги податкової на мінімізаторів – це ще і неабиякий позитив для сумлінних платників", - зазначив Сергій Верланов.</p>
    </article>
  </body>
</html>