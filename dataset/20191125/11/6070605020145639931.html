<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/estils/Black-consequencies-Friday-planeta-mediambient_0_2350565000.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T11:59:47+00:00"/>
    <meta property="og:title" content="Què suposa el Black Friday per al medi ambient?"/>
    <meta property="og:description" content="El consum desmesurat comporta milers de paquets i desplaçaments amb un fort impacte per al planeta"/>
  </head>
  <body>
    <article>
      <h1>Què suposa el Black Friday per al medi ambient?</h1>
      <h2>El consum desmesurat comporta milers de paquets i desplaçaments amb un fort impacte per al planeta</h2>
      <address>
        <time datetime="2019-11-25T11:59:47+00:00">25 Nov 2019, 11:59</time>
      </address>
      <p>El Black Friday és una bogeria col·lectiva. Les xifres de vendes que s'assoleixen aquell dia són enormes: enguany es preveu que augmentin un 10% respecte a l'any passat, cosa que vol dir que es mouran 1.700 milions d'euros en un dia. A l'Estat, l'any passat, la despesa mitjana online va ser de gairebé 150 euros, un 45% més que l'any anterior, segons dades d'un informe de la Universitat Oberta de Catalunya (UOC). I fa tres anys, Amazon va vendre més de 10 productes per segon aquell dia. Les xifres de vertigen tenen una traducció important en el sector logístic, que assoleix aquell dia un gruix de moviments que no es registren cap altre dia de l'any, segons la patronal del sector UNO Organització Empresarial de Logística i Transport, que estima que el Black Friday es repartiran, de mitjana, 2,5 milions de paquets i 3,5 el Ciber Monday, el dilluns següent, que és el gran dia de les rebaixes online. Però quines conseqüències tenen tots aquests moviments per al planeta?</p>
      <p>"Tota campanya que promogui el consum desmesurat, i especialment de productes que no són de primera necessitat, té un fort impacte sobre el medi ambient", diu Eduard Josep Álvarez Palau, professor dels Estudis d'Economia i Empresa de la UOC. "El consumisme afecta negativament el medi ambient perquè implica una conversió de recursos naturals o primeres matèries en productes elaborats que potser en alguns casos no està justificada", explica aquest expert, que puntualitza que en dies com el Black Friday, a més, "el sistema de distribució d'aquests productes rep molta pressió i això genera impacte a la ciutat".</p>
      <p>Una altra experta, Neus Soler, professora també dels Estudis d'Economia i Empresa de la UOC, explica com aquest tipus de vendes afecta el medi ambient. Diu que "el Black Friday li surt car al planeta" i detalla que, tot i que el comerç online en teoria és millor per al medi ambient –perquè estalvia desplaçaments amb vehicle–, la realitat és diferent. "Hi ha tot un seguit de coses que contraresten l'avantatge inicial: la impossibilitat d'agrupar les comandes, perquè es fan molts enviaments petits, l'ús d'una gran quantitat d'envasos de cartró i plàstic, la dificultat de lliurar l'enviament en un sol viatge perquè la persona no és sempre a casa, i el transport internacional –quan els productes venen de països com la Xina–", detalla. Soler resumeix la qüestió dient que "les vendes online són menys ecològiques quan no s'exigeix una compra mínima que pugui compensar tota aquesta operativa".</p>
      <p>Per aquests motius, cada cop més ciutadans han començat a prendre consciència dels greus efectes de les compres massives sobre el planeta i busquen alternatives al Black Friday.</p>
    </article>
  </body>
</html>