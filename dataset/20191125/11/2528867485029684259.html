<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.etnet.com.hk/www/tc/news/home_categorized_news_detail.php?newsid=ETR291125391"/>
    <meta property="og:site_name" content="經濟通 etnet"/>
    <meta property="article:published_time" content="2019-11-25T11:57:00+00:00"/>
    <meta property="og:title" content="《魚缸博客》短炒渣打（２８８８）賣印尼銀行消息，博上７４銀！"/>
    <meta property="og:description" content="　　《魚缸博客》今日魚缸強力蜈蚣彈，相信同區選如期順利舉行有啲關係，不過網上已經有新嘅示威時間表，缸友就唔好憧憬局勢回穩啦！個股方面，渣打（０２８８８）賣印尼銀行分分鐘有七八成機會，話唔埋可能會進行回購同增派息，缸友可以小注博一博！　　其實渣打要賣走印尼銀行Ｐｅｒｍａｔａ嘅部分貨仔都唔係新鮮事，今年９月有消息話東瀛三井住友金融集團已經入標競投，亦都有消息話新加坡華僑銀行都有興趣競投。　　不過，缸邊消息咁多，的確好難判斷真假，但高盛上星期居然花時間同文字講呢件事，話觀察到近日有媒體對事件嘅報道多咗，認為舉動或者可令渣打釋放約１０億美金，渣打可能會利用呢１０億再做回購或者將部分回饋畀股東都唔定！　　睇嚟高佬都覺得缸邊起風聲，事出必有因。今年渣打的確完成咗大手回購，係咪會再做？機會真係一半一半，但憧憬會多派息相信都足夠短炒波幅。　　不過，缸友唔好睇渣打股價被人狂質，佢第三季表現靚爆鏡㗎，收入多７巴仙，達到３９﹒７８億美金；溢利就多１６巴仙，達到１２﹒３８億美金，比「孖屐」預期嘅１０﹒６億美金多近一成七，所以萬一今次消息唔中，都可以博一博全年表現。　　缸友亦要留意嘅係香江局勢，標普上個月都好坦白話，示威活動削弱社會凝聚力，可能會降低香江抵禦不利經濟發展嘅能力，下年本地銀行佬盈利能力可能會受壓，所以高追都有一定風險。　　目前技術走勢上，今日一支陽燭裂口高開，但聽日未必有力再上，但而家渣打喺快步ＳＴＣ嘅超賣區，Ｋ線已經上破咗Ｄ線，係準備起哄嘅跡象。另外，ＭＡＣＤ嘅ＤＩＦ正收窄緊，相信將會出現「雙牛」，都係利好嘅掃貨訊號，所以部署上，今個星期可以喺６８﹒５至７０銀水平小注掃貨，博上７４銀左右，止蝕睇保力加通道底部近６８﹒５銀左右。　　《編者按》本欄搜羅即市傳聞，惟消息未經證實，《經濟通》亦不保證內容之準確性。"/>
  </head>
  <body>
    <article>
      <h1>《魚缸博客》短炒渣打（２８８８）賣印尼銀行消息，博上７４銀！</h1>
      <address>
        <time datetime="2019-11-25T11:57:00+00:00">25 Nov 2019, 11:57</time>
      </address>
      <p>　　《魚缸博客》今日魚缸強力蜈蚣彈，相信同區選如期順利舉行有啲關係，不過網上已經有新<br/>嘅示威時間表，缸友就唔好憧憬局勢回穩啦！個股方面，渣打（０２８８８）賣印尼銀行分分鐘<br/>有七八成機會，話唔埋可能會進行回購同增派息，缸友可以小注博一博！<br/>　　其實渣打要賣走印尼銀行Ｐｅｒｍａｔａ嘅部分貨仔都唔係新鮮事，今年９月有消息話東瀛<br/>三井住友金融集團已經入標競投，亦都有消息話新加坡華僑銀行都有興趣競投。<br/>　　不過，缸邊消息咁多，的確好難判斷真假，但高盛上星期居然花時間同文字講呢件事，話觀<br/>察到近日有媒體對事件嘅報道多咗，認為舉動或者可令渣打釋放約１０億美金，渣打可能會利用<br/>呢１０億再做回購或者將部分回饋畀股東都唔定！<br/>　　睇嚟高佬都覺得缸邊起風聲，事出必有因。今年渣打的確完成咗大手回購，係咪會再做？機<br/>會真係一半一半，但憧憬會多派息相信都足夠短炒波幅。<br/>　　不過，缸友唔好睇渣打股價被人狂質，佢第三季表現靚爆鏡㗎，收入多７巴仙，達到<br/>３９﹒７８億美金；溢利就多１６巴仙，達到１２﹒３８億美金，比「孖屐」預期嘅１０﹒６億<br/>美金多近一成七，所以萬一今次消息唔中，都可以博一博全年表現。<br/>　　缸友亦要留意嘅係香江局勢，標普上個月都好坦白話，示威活動削弱社會凝聚力，可能會降<br/>低香江抵禦不利經濟發展嘅能力，下年本地銀行佬盈利能力可能會受壓，所以高追都有一定風險<br/>。<br/>　　目前技術走勢上，今日一支陽燭裂口高開，但聽日未必有力再上，但而家渣打喺快步<br/>ＳＴＣ嘅超賣區，Ｋ線已經上破咗Ｄ線，係準備起哄嘅跡象。另外，ＭＡＣＤ嘅ＤＩＦ正收窄緊<br/>，相信將會出現「雙牛」，都係利好嘅掃貨訊號，所以部署上，今個星期可以喺６８﹒５至<br/>７０銀水平小注掃貨，博上７４銀左右，止蝕睇保力加通道底部近６８﹒５銀左右。<br/><br/>　　《編者按》本欄搜羅即市傳聞，惟消息未經證實，《經濟通》亦不保證內容之準確性。</p>
    </article>
  </body>
</html>