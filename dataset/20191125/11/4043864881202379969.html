<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232954/"/>
    <meta property="og:site_name" content="Українська правда"/>
    <meta property="article:published_time" content="2019-11-25T11:46:51+00:00"/>
    <meta property="og:title" content="Понад дві третини українців не знають, хто пройшов у Раду по їхньому округу"/>
    <meta property="og:description" content="Лише 29% громадян знають, хто був обраний до Верховної Ради по їхньому мажоритарному округу."/>
  </head>
  <body>
    <article>
      <h1>Понад дві третини українців не знають, хто пройшов у Раду по їхньому округу</h1>
      <address>
        <time datetime="2019-11-25T11:46:51+00:00">25 Nov 2019, 11:46</time>
      </address>
      <p>Лише 29% громадян знають, хто був обраний до Верховної Ради по їхньому мажоритарному округу.</p>
      <p><b>Джерело:</b> <a href="https://www.ukrinform.ua/rubric-society/2824761-mense-tretini-ukrainciv-znaut-hto-projsov-u-radu-po-ihnomu-okrugu.html?fbclid=IwAR3ZGi2OdsZEZZeYW6D-mXKcloBJAa54ioUakUaYn7ARViP2_HR6SmgALpg">"Укрінформ" </a>з посиланням на директора Фонду "Демократичні ініціативи" імені Ілька Кучеріва Ірину Бекешкіну, яка презентувала результати опитування</p>
      <p><b>Пряма мова:</b> "Що цікаво, лише 29% громадян знають, хто був обраний по їхньому мажоритарному округу. Здається, вже час розгорнути діяльність на окрузі чи щось ще".</p>
      <p><b>Деталі:</b> За словами Бекешкіної, 68% опитаних громадян не знають, хто обраний до ВР по їхньому округу.</p>
      <p>Вона також зауважила, що серед виборців партій, що пройшли до Верховної Ради, про своїх мажоритарних депутатів знає меншість. Зокрема, серед виборців партій "Опозиційна платформа "За життя", "Європейська солідарність"  та "Слуга народу" – таких лише 37%.</p>
      <p>Бекешкіна нагадала, що на більшості мажоритарних округів були обрані депутати від "Слуги народу", але лише 37% тих, хто голосував за цю партію, знають, хто був обраний по мажоритарному округу.</p>
      <p>Згідно з опитуванням, досі 82% виборців, які голосували, вважають, що вони зробили правильний вибір – і у першому, і в другому турі президентських виборів, і особливо на парламентських виборах.</p>
      <p>
        <i>Спільне опитування Фонду "Демократичні ініціативи" імені Ілька Кучеріва та Київського міжнародного інституту соціології проходило з 4 по 19 листопада у 110 населених пунктах у всіх областях України, окрім Криму та окупованих територій Донбасу.</i>
      </p>
      <p>
        <i>У результаті польового етапу була зібрана 2041 анкета. Теоретична похибка вибірки не перевищує 2,3%.</i>
      </p>
      <p>
        <i>Опитування було здійснено за фінансування Представництва Європейського Союзу в Україні.</i>
      </p>
      <p>
        <b>Передісторія:</b>
      </p>
      <ul>
        <li>Позачергові вибори до ВР <a href="https://www.pravda.com.ua/news/2019/07/21/7221472/">відбулися</a> 21 липня.</li>
        <li>Згідно з серпневим опитуванням фонду "Демократичні  ініціативи" імені Ілька Кучеріва та КМІС, лише <a href="https://www.pravda.com.ua/news/2019/08/28/7224644/">47,5% українців </a>знали, хто був обраний депутатом у їхньому мажоритарному окрузі.</li>
      </ul>
      <related>
        <a href="https://www.pravda.com.ua/news/2019/11/25/7232949/"/>
        <a href="https://www.pravda.com.ua/news/2019/11/25/7232945/"/>
        <a href="https://www.pravda.com.ua/news/2019/11/25/7232938/"/>
      </related>
    </article>
  </body>
</html>