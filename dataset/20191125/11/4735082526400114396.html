<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129639-KO-tez-sklada-zawiadomienie-ws-anulowanego-glosowania.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T11:12:02+00:00"/>
    <meta property="og:title" content="KO też składa zawiadomienie ws. anulowanego głosowania"/>
    <meta property="og:description" content="Politycy Koalicji Obywatelskiej zapowiedzieli złożenie do prokuratury zawiadomienia w sprawie czwartkowego głosowania nad kandydatami do Krajowej Rady Sądownictwa."/>
  </head>
  <body>
    <article>
      <h1>KO też składa zawiadomienie ws. anulowanego głosowania</h1>
      <address><time datetime="2019-11-25T11:12:02+00:00">25 Nov 2019, 11:12</time> by <a rel="author">qm</a></address>
      <p>
        <b>Politycy Koalicji Obywatelskiej zapowiedzieli złożenie do prokuratury zawiadomienia w sprawie czwartkowego głosowania nad kandydatami do Krajowej Rady Sądownictwa.</b>
      </p>
      <p>W nocy z czwartku na piątek Sejm wybrał Bartosza Kownackiego, Arkadiusza Mularczyka, Kazimierza Smolińskiego i Marka Asta do składu Krajowej Rady Sądownictwa. Dwie kandydatki zgłoszone przez Koalicję Obywatelską i Lewicę nie zdobyły wymaganej większości.</p>
      <p>W sprawie wyboru członków KRS głosowano dwa razy. Pierwsze głosowanie zostało przerwane po tym, jak marszałek Sejmu Elżbieta Witek (PiS) otrzymała sygnały, że doszło do problemów z głosowaniem. Na nagraniu z obrad w pewnym momencie słychać słowa „Trzeba anulować, bo my przegramy...”. Według przedstawicieli opozycji, słowa te wypowiada jedna z posłanek PiS. Po pojawieniu się sygnałów o problemach z głosowaniem marszałek Witek podjęła decyzję o anulowaniu głosowania. W drugim głosowaniu większość zdobyli kandydaci PiS.</p>
      <p>- Sprawa dotycząca głosowania, wyboru sędziów podczas ostatniego posiedzenia Sejmu nie została do tej pory wyjaśniona przez marszałek Witek. Nie została wyjaśniona przez Kancelarię Sejmu. W związku z tym jesteśmy zobligowani do tego, żeby podjąć kolejne kroki, który zmierzają do wyjaśnienia wszelkich niejasności - powiedział na konferencji prasowej w Sejmie Jan Grabiec, rzecznik Platformy Obywatelskiej.</p>
      <p>- Wygląda na to - po analizie materiałów, które sama Kancelaria Sejmu udostępniła w formie wideo, i na podstawie relacji mediów - że doszło do złamania Regulaminu Sejmu - dodał polityk PO, cytowany przez portal 300polityka. - Nie możemy pozwolić, żeby Sejm – miejsce, w którym stanowi się prawo – było miejscem, w którym łamane jest prawa i to przez osobę, która powinna stać na straży prawidłowego funkcjonowania Sejmu - dodał.</p>
      <p>Grabiec domagał się na konferencji wyjaśnień ze strony Kancelarii Sejmu „na jakiej podstawie oparte są tezy wygłaszane post factum przez Kancelarię”. - W tej sprawie przygotowaliśmy zawiadomienie do prokuratury i oczekujemy, że przesłuchani zostaną politycy PiS-u - mówił.</p>
      <p>
        <a href="https://www.rp.pl/Polityka/191129796-Awantura-w-Sejmie-Witek-powtarza-glosowanie-Bo-przegramy.html">Już dwa dni temu zawiadomienie o możliwości popełnienia przestępstwa przy wyborze członków KRS złożyła do prokuratury Lewica.</a>
      </p>
    </article>
  </body>
</html>