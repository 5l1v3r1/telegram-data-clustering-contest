<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rzad-PiS/191129633-Odchodzi-wiceminister-spraw-wewnetrznych-Jaroslaw-Zielinski.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T11:58:29+00:00"/>
    <meta property="og:title" content="Jarosław Zieliński odchodzi z MSWiA. Nowym wiceministrem Maciej Wąsik"/>
    <meta property="og:description" content="„Kończę pracę w MSWiA z poczuciem dobrze wykonanych zadań, których efekty ocenili Wyborcy, a obraz medialny skoryguje czas” - napisał na Twitterze wiceminister spraw wewnętrznych Jarosław Zieliński."/>
  </head>
  <body>
    <article>
      <h1>Jarosław Zieliński odchodzi z MSWiA. Nowym wiceministrem Maciej Wąsik</h1>
      <address><time datetime="2019-11-25T11:58:29+00:00">25 Nov 2019, 11:58</time> by <a rel="author">qm</a></address>
      <p>
        <b>„Kończę pracę w MSWiA z poczuciem dobrze wykonanych zadań, których efekty ocenili Wyborcy, a obraz medialny skoryguje czas” - napisał na Twitterze wiceminister spraw wewnętrznych Jarosław Zieliński.</b>
      </p>
      <p>„W Polsce żyje się bezpiecznie, służby, które nadzorowałem działają sprawnie. Dziękuję wszystkim za współpracę przez ostatnie 4 lata. Dalej służymy Polsce” - dodał Zieliński.</p>
      <figure>
        <iframe data-src="https://twitter.com/ZielinskiJaro/status/1198930055034003457?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Zieliński był wiceministrem najpierw w Ministerstwie Edukacji i Nauki w latach 2005-2006, a następnie pracował w MSW - za koalicyjnych rządów PiS-Samoobrona-LPR (2006-2007) oraz od 2015 roku.</p>
      <p>We wrześniu br. Zieliński stracił kontrolę nad policją i Służbą Ochrony Państwa. Była to decyzja nowego szefa resortu Mariusza Kamińskiego. Pozostał mu nadzór nad strażą pożarną, obroną cywilną oraz ratownictwem wodnym i górskim, co oceniano jako "upokorzenie" wiceministra.</p>
      <p>Sposób sprawowania kontroli nad podległymi Zielińskiemu służbami od dłuższego czasu budził wiele kontrowersji, począwszy od ujawnionego przez media<a href="https://www.rp.pl/Sluzby-mundurowe/161208889-Bialostoccy-policjanci-cieli-konfetti-dla-ministra-Zielinskiego.html"> polecenia młodym stażem policjantom cięcia konfetti, </a>zrzucanego później z helikopterów podczas wizyty Zielińskiego w Białymstoku, po <a href="https://www.rp.pl/Sluzby-mundurowe/181119614-Policjanci-od-trzech-lat-pilnuja-posesji-wiceministra-Jaroslawa-Zielinskiego.html">doniesienia o pilnowaniu od trzech lat przez funkcjonariuszy prywatnej posesji wiceministra.</a></p>
      <p>Niedługo po wpisie Zielińskiego o swojej nominacji na wiceministra spraw wewnętrznych poinformował Maciej Wąsik. „Nadal też będę pełnił funkcję sekretarza Kolegium ds służb specjalnych” - dodał na Twitterze zastępca koordynatora ds. służb specjalnych. </p>
      <figure>
        <iframe data-src="https://twitter.com/WasikMaciej/status/1198939616243539968?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Wraz z powołaniem Macieja Wąsika na stanowisko wiceministra zmianie ulegnie zakres obowiązków poszczególnych członków kierownictwa MSWiA. W najbliższych dniach minister Mariusz Kamiński podpisze nową decyzję kompetencyjną” - poinformowało w wydanym komunikacie ministerstwo.</p>
    </article>
  </body>
</html>