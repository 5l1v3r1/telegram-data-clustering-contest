<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58772/minecraft-earth-nie-tylko-za-pokmon-go-ale-i-za-harry-potter-wizards-unite.html"/>
    <meta property="og:site_name" content="CD-Action"/>
    <meta property="article:published_time" content="2019-11-25T11:56:00+00:00"/>
    <meta property="og:title" content="Minecraft Earth nie tylko za Pokémon GO, ale i za Harry Potter: Wizards Unite"/>
    <meta property="og:description" content="Czyżby jesień nie sprzyjała „chodzonym” grom mobilnym?"/>
  </head>
  <body>
    <article>
      <h1>Minecraft Earth nie tylko za Pokémon GO, ale i za Harry Potter: Wizards Unite</h1>
      <address><time datetime="2019-11-25T11:56:00+00:00">25 Nov 2019, 11:56</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Czyżby jesień nie sprzyjała „chodzonym” grom mobilnym?</p>
      <p>Kiedy Microsoft postanowił skapitalizować sukces bodajże najpopularniejszej gry wszech czasów (chociaż z tym Tetrisem to też nie tak łatwo się doliczyć), zapowiadając mobilną odpowiedź na niesamowicie popularne Pokémon GO, nie wszyscy byliśmy przekonani co do słuszności tej decyzji. Z jednej strony sam „Minecraft” w nazwie zapewnił był milion graczy, z drugiej – trudno było nam sobie wyobrazić rozgrywkę w rzeczywistości rozszerzonej oddającą ducha tej gry. Ostatecznie jednak możemy przyznać, że chyba się udało – gracze i recenzenci chwalą produkcję, a ona sama powoli rozchodzi się po świecie. Problem w tym, że chyba nieco zbyt powoli.</p>
      <p>Jak informuje SensorTower, Minecraft Earth po swojej premierze w USA zanotował znaczący wzrost liczby użytkowników... ale mający się nijak do konkurencji. Rzecz jasna liczba <b>1,2 miliona </b>nowych<b> </b>użytkowników<b> </b>w ciągu tygodnia robi spore wrażenie (to więcej niż łączny wynik trzech kolejnych produkcji na liście), ale wydany w czerwcu tego roku Harry Potter: Wizards Unite w tym samym czasie osiągnął w samych Stanach 3,1 miliona ściągnięć. O Pokémon GO nie ma co nawet wspominać – 32,7 miliona (tylko USA) w 7 dni jest poza zasięgiem wszystkich produkcji (wszystkie dane za SensorTower).</p>
      <p>Ogólnie tytuł Mojangu do połowy listopada skusił na całym świecie <b>2,5 miliona </b>osób. Liczba ta jeszcze podskoczy, kiedy Minecraft Earth zadebiutuje w kolejnych państwach – chociaż już teraz jest z pewnością sporo wyższa, ponieważ po Stanach gra miała premierę jeszcze w kilkunastu krajach; poniżej znajdziecie ich listę:</p>
      <ul>
        <li>Indie</li>
        <li>Japonia</li>
        <li>Austria</li>
        <li>Belgia</li>
        <li>Dania</li>
        <li>Finlandia</li>
        <li>Francja</li>
        <li>Niemcy</li>
        <li>Irlandia</li>
        <li>Włochy</li>
        <li>Luksemburg</li>
        <li>Holandia</li>
        <li>Norwegia</li>
        <li>Portugalia</li>
        <li>Hiszpania</li>
        <li>Szwajcaria</li>
      </ul>
      <p>Jak widzicie, gra podchodzi już pod nasze granice, wciąż jednak je omijając. Możemy się mimo wszystko spodziewać, że Minecraft Earth pojawi się w Polsce już niedługo. Kto wie, może już jutro?</p>
      <related>
        <h4>Podobne newsy</h4>
        <a href="https://www.cdaction.pl/news-58402/minecraft-earth-dzis-rusza-early-access-chociaz-tylko-w-dwoch-krajach-na-swiecie-wideo.html"/>
        <a href="https://www.cdaction.pl/news-58199/minecraft-earth-zawladnie-naszymi-komorkami-w-pazdzierniku-wideo.html"/>
        <a href="https://www.cdaction.pl/news-57834/minecraft-earth-beta-testy-wersji-na-androidy-wystartowaly-chociaz-nie-wszedzie.html"/>
        <a href="https://www.cdaction.pl/news-57261/minecraft-earth-rozpoczela-sie-pierwsza-tura-zamknietych-beta-testow.html"/>
        <a href="https://www.cdaction.pl/news-57225/minecraft-earth-zblizaja-sie-zamkniete-testy-beta-wideo.html"/>
      </related>
    </article>
  </body>
</html>