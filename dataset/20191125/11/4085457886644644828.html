<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.cz/2019/11/25/motorola-razr-2-by-mohla-mit-hrany-citlive-na-dotyk/"/>
    <meta property="og:site_name" content="GizChina.cz"/>
    <meta property="article:published_time" content="2019-11-25T11:00:27+00:00"/>
    <meta property="og:title" content="Motorola Razr 2 by mohla mít hrany citlivé na dotyk"/>
    <meta property="og:description" content="Motorola, která svůj první skládací telefon představila poměrně nedávno už začíná pomýšlet na jeho nástupce. Mohl by mít obchodní název Motorola Razr 2."/>
  </head>
  <body>
    <article>
      <h1>Motorola Razr 2 by mohla mít hrany citlivé na dotyk</h1>
      <address><time datetime="2019-11-25T11:00:27+00:00">25 Nov 2019, 11:00</time> by <a rel="author" href="https://gizchina.cz/author/marek_kucera/" target="_blank">Hana Kučerová</a></address>
      <p>Ohodnoťte článek</p>
      <p>Příští rok se ponese nejen v duchu 5G sítí, ale zdá se, že na své si přijdou i fanoušci skládacích telefonů. Někteří z etablovaných výrobců už mají takový přístroj ve svém portfoliu a další už na jejich vývoji pracují. Společnost Motorola, která svůj první skládací telefon <a href="https://gizchina.cz/2019/11/14/motorola-razr-je-oficialne-na-svete-s-pomerne-vysokou-cenou/">představila poměrně nedávno</a> už začíná pomýšlet na jeho nástupce. Mohl by mít obchodní název Motorola Razr 2 a jeho koncept si už nechal výrobce patentovat.</p>
      <p>Snímky patentového podání se už objevily na síti. Podle náčrtů v patentu lze usoudit, že opět půjde o telefon, který bude sklopný vertikálně. Motorola Razr 2 by tedy měl vycházet z konstrukce svého letošního předchůdce. Co však bude nové jsou boční hrany citlivé na dotyk. Na hranách by mělo být uloženo několik senzorů, které budou reagovat na dotyk a budou schopny zajistit až 20 různých funkcí. Senzory bude možno používat jak v případě, kdy bude telefon složený, tak i v případě, kdy bude rozložený. Funkce spojené s těmito senzory se však budou lišit ve chvíli, kdy bude přístroj zavřený a nebo otevřený.</p>
      <slideshow>
        <figure>
          <img src="https://gizchina.cz/wp-content/uploads/2019/11/motorola-klaptelefoon-side-sensoren-770x400.jpg"/>
        </figure>
        <figure>
          <img src="https://gizchina.cz/wp-content/uploads/2019/11/rarz-opvouwbare-telefoon-side-touch-770x663.jpg"/>
        </figure>
      </slideshow>
      <p>Z obrázků je také patrno, že Motorola Razr 2 bude mít snímač otisků prstů integrovaný do displeje a nebude mít tak masivní bradu jako jeho předchůdce. Také celkový design bude jiný, kdy hrany nebudou tak výrazně oblé. Samozřejmě musíme brát v potaz, že zatím jde jen o patentové podání a výsledné zařízení nakonec nemusí být realizováno a uvedeno do prodeje. V této chvíli navíc neexistuje žádné potvrzení ze strany výrobce, že by na takovém nebo podobném skládacím telefonu pracoval. Nicméně kompletní patent si můžete prohlédnout<a href="https://nl.letsgodigital.org/uploads/2019/11/razr-2.pdf"> zde</a>. V závěru snad ještě dodejme, že první skládací telefon Motorola má parametry spadající spíše do střední třídy, ale jeho cena je skutečně vysoká. A to nejen na americkém trhu. Na náš evropský trh se skládací Razr podívá s <a href="https://gizchina.cz/2019/11/19/motorola-razr-je-na-ceste-do-evropy-cena-je-vsak-vysoka/">ještě vyšší cenovkou</a>.</p>
      <footer>Některé naše odkazy mohou vést na prodejce elektroniky. Pokud si skrze takový odkaz něco koupíte, můžeme z prodeje obdržet malá procenta.</footer>
      <related>
        <h4>Podobné články</h4>
        <a href="https://gizchina.cz/2019/11/25/nokia-9-1-pureview-muze-mit-snapdragon-855-plus-vydana-bude-az-v-pristim-roce/"/>
        <a href="https://gizchina.cz/2019/11/23/huawei-mate-x-5g-skladaci-telefon-jiz-potreti-vyprodan/"/>
        <a href="https://gizchina.cz/2019/11/22/samsung-si-nechal-patentovat-vodopadovy-displej/"/>
      </related>
    </article>
  </body>
</html>