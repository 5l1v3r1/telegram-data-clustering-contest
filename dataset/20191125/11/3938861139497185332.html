<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_do-roboti-zelenskogo-pozitivno-stavlyatsya-62-ukrayinciv-opituvannya/939736"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T11:32:00+00:00"/>
    <meta property="og:title" content="До роботи Зеленського позитивно ставляться 62% українців - опитування"/>
    <meta property="og:description" content="Перші кроки діяльності президента Володимира Зеленського та його команди 62% громадян оцінюють позитивно. Про це свідчать результати опитування Фонду &quot;Демократичні ініціативи&quot; імені Ілька Кучеріва спільно з Київським міжнародним інститутом соціології, проведеного з 4 по 19 листопада. ..."/>
  </head>
  <body>
    <article>
      <h1>До роботи Зеленського позитивно ставляться 62% українців - опитування</h1>
      <address><time datetime="2019-11-25T11:32:00+00:00">25 Nov 2019, 11:32</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939736_w_300.jpg?v=0"/>
        <figcaption>Негативні оцінки дали 24%, що удвічі більше, ніж у серпні. Фото: president.gov.ua</figcaption>
      </figure>
      <p>Перші кроки діяльності президента <b>Володимира Зеленського</b> та його команди 62% громадян оцінюють позитивно.</p>
      <p>Про це свідчать результати опитування Фонду "Демократичні ініціативи" імені Ілька Кучеріва спільно з Київським міжнародним інститутом соціології, проведеного з 4 по 19 листопада.</p>
      <p>Негативні оцінки дали 24%, що удвічі більше, ніж у серпні.</p>
      <p>У листопаді 36% громадян вважали, що Україна рухається у правильному напрямі, дещо більше – 39% певні, що напрям руху України зараз є неправильним.</p>
      <p>Одразу після виборів впевненості у правильності напряму руху було значно більше: у серпні 50% вважали напрям руху правильним, а 23% - неправильним.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_pivroku-roboti-prezidenta-zelenskogo-ocinki-i-prognozi/939112"/>
      </related>
      <p>Громадяни переважно позитивно ставляться до перших <b>рішень Зеленського</b>:</p>
      <p>відведення військ від лінії розмежування (позитивно – 59%, негативно – 26%);</p>
      <p>надання громадянства іноземцям, які захищали територіальну цілісність України (позитивно – 61%, негативно – 17%);</p>
      <p>відновлення діалогу з Польщею щодо проблемних історичних питань (позитивно – 63%, негативно – 10%);</p>
      <p>легалізувати видобуток бурштину (позитивно – 71%, негативно – 13%);</p>
      <p>повне оновлення складу Центральної виборчої комісії (позитивно – 49%, негативно – 13.5%).</p>
      <p>Залишається високою переконаність у виборців у правильності зробленого ними вибору на президентських виборах (69% вважають, що зробили правильний вибір в обох турах).</p>
      <p>Ще більше впевненості у виборців, що вони зробили правильний вибір на парламентських виборах (82%).</p>
      <p>Опитування проводили за фінансування Європейського союзу.</p>
      <p>Соціологи зібрали 2041 анкети. Опитували громадян в усіх областях, крім окупованих Росією Криму та окремих районів Донеччини та Луганщини. Похибка дослідження не перевищує 2,3%.</p>
      <blockquote>За Володимира Зеленського на виборах президента у другому турі 21 квітня проголосували 73,22%. Його партія "Слуга народу" отримала 254 парламентські мандати зі 424.</blockquote>
    </article>
  </body>
</html>