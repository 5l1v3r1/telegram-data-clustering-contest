<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/463115/%E0%A6%9C%E0%A7%87%E0%A6%B0%E0%A7%81%E0%A6%9C%E0%A6%BE%E0%A6%B2%E0%A7%87%E0%A6%AE%E0%A7%87%E0%A6%B0-%E0%A6%86%E0%A6%B2-%E0%A6%B0%E0%A6%BE%E0%A6%B8%E0%A6%BE%E0%A6%B8%E0%A6%BF-%E0%A6%AE%E0%A6%B8%E0%A6%9C%E0%A6%BF%E0%A6%A6-%E0%A6%AC%E0%A6%A8%E0%A7%8D%E0%A6%A7-%E0%A6%95%E0%A6%B0%E0%A7%87-%E0%A6%A6%E0%A6%BF%E0%A6%B2%E0%A7%8B-%E0%A6%87%E0%A6%B8%E0%A6%B0%E0%A6%BE%E0%A6%87%E0%A6%B2"/>
    <meta property="og:site_name" content="Daily Janakantha"/>
    <meta property="article:published_time" content="2019-11-25T11:52:00+00:00"/>
    <meta property="og:title" content="জেরুজালেমের আল-রাসাসি মসজিদ বন্ধ করে দিলো ইসরাইল"/>
    <meta property="og:description" content="অনলাইন ডেস্ক ॥ জেরুজালেমের পবিত্র ভূমি মসজিদ আল-আকসা সংলগ্ন আল-রাসাসি মসজিদ। ধারাবাহিক দখল ও ইহুদি বসতি স্থাপন কাজের অংশ হিসেবে এবার মুসলমানদের ব্যবহৃত আল-রাসাসি মসজিদটি বন্ধ করে দিয়েছে ইসরাইলি দখলদার বাহিনী। আল-রাসাসি মসজিদটি ছিলো মসজিদে আকসার পাশে অবস্থিত মুসলিমদের ইবাদতের স্থান। মসজিদে আকসা বন্ধ থাকায় মুসলমানরা ..."/>
  </head>
  <body>
    <article>
      <h1>জেরুজালেমের আল-রাসাসি মসজিদ বন্ধ করে দিলো ইসরাইল</h1>
      <address>
        <time datetime="2019-11-25T11:52:00+00:00">25 Nov 2019, 11:52</time>
      </address>
      <figure>
        <img src="http://www.dailyjanakantha.com/files/201911/1574686261_11.jpg"/>
      </figure>
      <p>অনলাইন ডেস্ক ॥ জেরুজালেমের পবিত্র ভূমি মসজিদ আল-আকসা সংলগ্ন আল-রাসাসি মসজিদ। ধারাবাহিক দখল ও ইহুদি বসতি স্থাপন কাজের অংশ হিসেবে এবার মুসলমানদের ব্যবহৃত আল-রাসাসি মসজিদটি বন্ধ করে দিয়েছে ইসরাইলি দখলদার বাহিনী।</p>
      <p>আল-রাসাসি মসজিদটি ছিলো মসজিদে আকসার পাশে অবস্থিত মুসলিমদের ইবাদতের স্থান। মসজিদে আকসা বন্ধ থাকায় মুসলমানরা আল-রাসাসি মসজিদে নামাজ আদায় করতো। এবার সেটিও দখলে নিল ইসলাইল।</p>
      <p>জেরুজালেমের আল-রাসাসি মসজিদে জর্ডান ভিত্তিক ধর্মীয় মন্ত্রণালয়ের অনুদান প্রক্রিয়া পরিচালনার অফিস থাকার কারণে দীর্ঘ ৬ মাস এটি বন্ধ করে রেখেছিল ইসরাইল। আর এবার মসজিদটি পুরোপুরি বন্ধ করে দেয় তারা।</p>
      <p>এছাড়াও পূর্ব জেরুজালেমের এখানে ফিলিস্তিন জাতীয় শিক্ষা অধিদপ্তর এবং ফিলিস্তিনের রাষ্ট্রীয় টেলিভিশন অফিস অবস্থিত ছিল। এগুলোও দীর্ঘ ৬ মাস ধরে বন্ধ করে রেখেছে ইসরাইলি পুলিশ প্রশাসন।</p>
      <p>ফিলিস্তিন এজেন্সির তথ্য মতে, ইসরাইলের ইহুদি বসতি স্থাপনকারীরা গত ১৩ নভেম্বর জেরুজালেমের আল-রাসাসি মসজিদের আঙিনায় প্রবেশ করে।</p>
      <p>জর্ডানভিত্তিক একটি স্বেচ্ছাসেবী সংস্থা জেরুজালেমের এ অঞ্চলে অবস্থিত খ্রিস্টান ও মুসলিম স্থাপনাগুলো পর্যবেক্ষণের দায়িত্ব পালন করছিল। সংস্থার লোকদের তথ্য মতে, খুব সকালে ১২৩ জন ইহুদি বসতি স্থাপনকারী আল-আকসা সংলগ্ন আল-রাসাসি মসজিদে হামলা চালায়।</p>
      <p>ইহুদি বসতি স্থাপনকারীরা আল-আকসা সংলগ্ন আল-রাসাসি মসজিদের আল-মাগারিবা গেট দিয়ে প্রবেশ করে। যেখানে সব সময় ইসরাইলি পুলিশই পাহারা দিয়ে থাকে।</p>
      <p>সমগ্র বিশ্বের মুসলিমদের কাছে আল-আকসা মসজিদে গুরুত্ব ও মর্যাদা অনেক বেশি। এটি ইসলাম ও মুসলমানদের কাছে তৃতীয় মর্যাদাপূর্ণ ইবাদতের স্থান।</p>
      <p>আল-আকসা অঞ্চলটিকে ইহুদিরাও তাদের নিজেদের পবিত্র স্থান হিসেবে বিবেচনা করে আসছে। তাদের দাবি প্রাচীন যুগ থেকেই তারা এখানে প্রার্থনা ঘর হিসেবে এটি ব্যবহার করে আসছে।</p>
      <p>১৯৬৭ সালে মধ্যপ্রাচ্যের যুদ্ধের সময় ইসরাইল বাহিনী জেরুজালেমের পূর্ব অঞ্চলটি দখল করে নেয়। যে স্থানে রয়েছে আল-আকসা মসজিদ। তাদের এ দখল কার্যক্রম তখন থেকেই অব্যাহত।</p>
      <p>১৯৮০ সালে এসে তারা পুরো জেরুজালেম শহরটিকে তাদের রাজধানী শহর হিসেবে দখল করে নেয়। ইসরাইলের দখল করা এ অঞ্চলের স্বীকৃতি দেয়নি বিশ্বের কোনো দেশ।</p>
      <p>সম্প্রতি মার্কিন ট্রাম্প প্রশাসনের পররাষ্ট্র মন্ত্রী মাইক পম্পে ইসরাইল কর্তৃক ইহুদি বসতি স্থাপনে জেরুজালেমে ফিলিস্তিনের বাড়ি-ঘর ও জায়গা দখল করার বিষয়টিকে বৈধ ঘোষণা করে। অথচ দীর্ঘদিন ধরে এ অঞ্চলের দখলকে মার্কিন প্রশাসনও অবৈধ বলে আসছে।</p>
      <p>উল্লেখ্য যে, মাইক পম্পের বৈধ স্বীকৃতির তীব্র প্রতিবাদ করেছে খ্রিস্টানদের পোপ ফ্রান্সিস ও তাদের মিত্র দেশ কানাডা। তারা মার্কিন প্রশাসনের এ সিদ্ধান্তে হতবাক হয়েছে। যুক্তরাষ্ট্র তাদের আগে অবস্থান থেকে সরে আসায় পোপ ফ্রান্সিস তাদের সমালোচনা ও উদ্বেগ প্রকাশ করেছে।</p>
      <p>কেননা যুক্তরাষ্ট্রের এ ঘোষণায় মধ্যপ্রাচ্যের আঞ্চলিক স্থিতিশীলতা ব্যাহত হবে বলেও জানান পোপ ফ্রান্সিস। ফিলিস্তিনের জনগনের প্রতি যেন অবিচার করা না হয় সে বিষয়েও সতর্ক করেন পোপ।</p>
      <p>ফিলিস্তিনের পশ্চিম তীরে ইসরাইলের এ অবৈধ দখলদারিত্বকে মার্কিন প্রশাসন বৈধতা দেয়ায় কানাডাও তাদের নিজের অবস্থান পরিবর্তন করেছে। দেশটি আগে দখলদার ইসরাইলকে সমর্থন করলেও এখন তারা ফিলিস্তিনি জনগণের পক্ষে অবস্থান নিয়েছে।</p>
    </article>
  </body>
</html>