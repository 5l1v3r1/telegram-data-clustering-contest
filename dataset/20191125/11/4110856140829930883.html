<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/ti_prepei_na_proseksoun_oi_katanalotes_tin_black_fridau_kai_ti_cyber_mondau_pou_mporoun_na_kanoun_kataggelies-589474/"/>
    <meta property="og:site_name" content="Real.gr"/>
    <meta property="article:published_time" content="2019-11-25T11:39:00+00:00"/>
    <meta property="og:title" content="Ουρές χιλιομέτρων στην Εθνική Οδό προς Κόρινθο"/>
    <meta property="og:description" content="Χρήσιμες συμβουλές ενόψει της &quot; Black Friday &quot;και της Cyber Monday δίνει το υπουργείο Ανάπτυξης και Επενδύσεων στους καταναλωτές, επικεντρώνοντας στο τι πρέπει να προσέχουν κατά τις αγορές τους."/>
  </head>
  <body>
    <article>
      <h1>
        <a href="https://www.real.gr/koinonia/arthro/oures_xiliometron_stin_ethniki_odo_pros_korintho-589469/">Ουρές χιλιομέτρων στην Εθνική Οδό προς Κόρινθο</a>
      </h1>
      <address><time datetime="2019-11-25T11:39:00+00:00">25 Nov 2019, 11:39</time> by <a rel="author">enikonomia.gr</a></address>
      <p>
        <b>Χρήσιμες συμβουλές ενόψει της " Black Friday "και της Cyber Monday δίνει το υπουργείο Ανάπτυξης και Επενδύσεων στους καταναλωτές, επικεντρώνοντας στο τι πρέπει να προσέχουν κατά τις αγορές τους.</b>
      </p>
      <p>Όπως αναφέρει το υπουργείο σε ανακοίνωση του "ενόψει των εμπορικών προσφορών της 29ης Νοεμβρίου (Black Friday) και της 2ας Δεκεμβρίου (Cyber Monday), οι οποίες δημιουργούν μια αίσθηση “επείγοντος” στη λήψη μιας απόφασης αγοράς, η Γενική Διεύθυνση Προστασίας Καταναλωτή του Υπουργείου Ανάπτυξης και Επενδύσεων, υπενθυμίζει στους καταναλωτές ότι θα πρέπει να είναι ιδιαίτερα προσεκτικοί ιδίως ως προς τις διαδικτυακές συναλλαγές.</p>
      <p>Ειδικότερα, μια αξιόπιστη εμπορική ιστοσελίδα θα πρέπει να παρέχει:</p>
      <p>• Την ταυτότητα του προμηθευτή: (πλήρης εταιρική επωνυμία, έδρα, τηλέφωνα επικοινωνίας, email, ταχυδρομική διεύθυνση, ΑΦΜ και αριθμό ΓΕΜΗ).</p>
      <p>• Τα κύρια χαρακτηριστικά του προϊόντος και την συνολική τιμή του: (συμπεριλαμβανομένων φόρων, επιβαρύνσεων, εξόδων αποστολής, τυχόν εξόδων σε περίπτωση επιστροφής κλπ).</p>
      <p>• Τη διαθεσιμότητα, τον τρόπο πληρωμής και αποστολής του προϊόντος.</p>
      <p>• Το δικαίωμα αναιτιολόγητης, αζήμιας υπαναχώρησης και επιστροφής του προϊόντος εντός 14 ημερών, καθώς και την πολιτική</p>
      <p>επιστροφής των προϊόντων της επιχείρησης σε περίπτωση άσκησης του δικαιώματος αυτού.</p>
      <p>• Ηλεκτρονικό σύνδεσμο στην πανενωσιακή πλατφόρμα ηλεκτρονικής επίλυσης καταναλωτικών διαφορών (πλατφόρμα ΗΕΔ).</p>
      <p>• Ασφαλή μέθοδο συναλλαγής:(κατά την καταχώρηση των στοιχείων της συναλλαγής πρέπει να εμφανίζεται το εικονίδιο ασφάλειας-μια κλειδαριά πάνω αριστερά στο browser και η διεύθυνση που ξεκινά με https://).</p>
      <p>Επίσης, συστήνεται στους καταναλωτές:</p>
      <p>• Να προτιμούν να συναλλάσσονται με γνωστά σε αυτούς ηλεκτρονικά καταστήματα.</p>
      <p>• Να είναι ιδιαίτερα επιφυλακτικοί στην περίπτωση που ένα προϊόν πωλείται σε εξαιρετικά χαμηλή τιμή και να αποφεύγουν τις προσφορές που εμφανίζονται σε αναδυόμενα παράθυρα, αν προέρχονται από άγνωστους ιστοτόπους.</p>
      <p>• Να αποφεύγουν να παρέχουν προσωπικά δεδομένα αν δεν είναι απολύτως βέβαιοι για την ασφάλεια της ιστοσελίδας.</p>
      <p>• Να κρατούν αρχείο με τις συναλλαγές τους.</p>
      <p>Για καταγγελίες σχετικά με φαινόμενα παράνομων και παραπλανητικών συμπεριφορών οι καταναλωτές μπορούν να απευθύνονται στην τηλεφωνική γραμμή Καταναλωτή 1520 της Γενικής Διεύθυνσης Προστασίας Καταναλωτή, η οποία λειτουργεί τις εργάσιμες ημέρες (Δευτέρα έως Παρασκευή) και ώρες από 09.00 έως 15.00.</p>
      <p>Επίσης, οι καταγγελίες μπορούν να υποβάλλονται μέσω της φόρμας καταγγελιών του ιστοτόπου του Υπουργείου Ανάπτυξης και Επενδύσεων (www.mindev.gov.gr) ή με ηλεκτρονικό μήνυμα στη διεύθυνση.</p>
    </article>
  </body>
</html>