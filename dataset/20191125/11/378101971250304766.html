<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvblog.it/post/1687800/propaganda-live-memo-remigi-rivelazione"/>
    <meta property="og:site_name" content="Tvblog"/>
    <meta property="article:published_time" content="2019-11-25T11:15:24+00:00"/>
    <meta property="og:title" content="Propaganda Live, dall'addio di Missouri 4 alla rivelazione Remigi. Il cantante è il jolly del programma"/>
    <meta property="og:description" content="Memo Remigi vera rivelazione di Propaganda Live. Il programma, rimasto orfano di Missouri 4, scopre nel cantante un assoluto jolly"/>
  </head>
  <body>
    <article>
      <h1>Propaganda Live, dall'addio di Missouri 4 alla rivelazione Remigi. Il cantante è il jolly del programma</h1>
      <h2>Propaganda Live dimentica Missouri 4 grazie a Memo Remigi. Il cantante è la vera rivelazione del programma e rappresenta un valore aggiunto nei servizi in esterna. La 'vecchia guardia' ancora decisiva nelle sorti televisive</h2>
      <address><time datetime="2019-11-25T11:15:24+00:00">25 Nov 2019, 11:15</time> by <a rel="author" href="https://www.tvblog.it/author/10086/massimo-falcioni" target="_blank">Massimo Falcioni</a></address>
      <p>Tutti sono utili, nessuno è indispensabile. Forse il detto vale anche per la televisione, dove gli addii più rumorosi ed eclatanti possono a sorpresa dare in là a nuove ed inedite scoperte.</p>
      <p>Prendete <a href="https://www.tvblog.it/categoria/propaganda-live"><i>Propaganda Live</i></a>, trasmissione di La7 rimasta orfana di Missouri 4. Il tassista era una colonna portante dello show. Presente fin dalla primissima puntata di<i> Gazebo</i>, andata in onda nel marzo del 2013, Mirko Matteucci fu prima accompagnatore di Bianchi nelle varie missioni in giro per l'Italia, per poi passare al ruolo di sondaggista e di inviato speciale.</p>
      <p>A settembre però è stato sancito il clamoroso divorzio, dopo alcune settimane passate a far finta di nulla. “<i>Mirko Matteucci non si è più sentito</i>”, <a href="https://www.tvblog.it/post/1677411/propaganda-live-mirko-matteucci-divorzio">provò a spiegare Diego Bianchi</a>. “<i>Ad un certo punto ci ha mandato a dire ‘organizzatevi senza di me’. Nessuno più di noi conosce il suo valore, ma lo spogliatoio ha le sue regole ferree e dopo un po’ lo spogliatoio comincia pure a farsi girare le scatole. Quindi si va avanti e toccherà cominciare a organizzarci senza Mirko</i>”.</p>
      <figure>
        <img src="https://media.tvblog.it/3/39b/141c6e92-443e-41a2-8fee-e244fbf1f269.jpg"/>
      </figure>
      <p>Così è stato e, in seguito ad alcune puntate di faticoso assestamento, <i>Propaganda Live</i> si è giocata il jolly: <b>Memo Remigi</b>.</p>
      <p>Ottant’anni e passa, il cantante era già uno della squadra. La defezione di Matteucci lo ha tuttavia portato a salire di livello, diventando la spalla ideale nei servizi in esterna. Proprio questa era la casella più delicata da riempire, considerato che i viaggi al fianco di Leonardo Parata rappresentavano un assoluto punto di forza di Missouri 4. L’abbandono improvviso – ritenuto in un primo momento provvisorio – fu tamponato per qualche settimana dal coinvolgimento di una ragazza fan di Giuseppe Conte conosciuta da Zoro nei giorni della crisi di governo estiva. Fino a quando non è entrato in scena Remigi, un po’ per gioco, un po’ per scommessa.</p>
      <figure>
        <img src="https://media.tvblog.it/c/c1e/f81671da-8fb0-4636-8c4e-b0da53e2a1bd.jpg"/>
      </figure>
      <p>Se <i>Propaganda Live</i> chiama, Remigi risponde ed è soprattutto l’attualità ad offrire gli spunti per imperdibili sketch. Il segreto di Memo è la spontaneità, mescolata ad un’incredibile dose di autoironia.</p>
      <p>C’è il censimento degli stranieri effettuato via citofono ispirato alla vicenda che ha visto protagonisti i due esponenti di Fratelli d’Italia, o la consegna della posta in bicicletta per “azzerare” le aspettative degli italiani in vista della manovra economica. Ma Remigi è stato anche capace di balzare in vetta alle tendenze social con l’hashtag #comoshapira, surreale neologismo coniato dall'artista nell’ambito di un rifacimento ironico dei balletti di Gianluca Vacchi. Per non parlare dei duetti con Miss Keta con la quale ha riadattato ‘Nati a Milano’ col volto mascherato e in versione auto-tune: “<i>E’ la volta buona che vendo qualche disco</i>”.</p>
      <figure>
        <img src="https://media.tvblog.it/d/d36/95d0d488-93be-4f22-bd3b-dc78270e26e4.jpg"/>
      </figure>
      <p>Da Mara Maionchi a Ornella Vanoni, passando per Iva Zanicchi, Orietta Berti e lo stesso Remigi. A forza di invocare le nuove leve, la tv dimostra di poter e dover contare ancora sulla cosiddetta vecchia guardia.</p>
    </article>
  </body>
</html>