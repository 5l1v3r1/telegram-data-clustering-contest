<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/25/megindult-az-unios-penzkifizetes-magyarorszagnak"/>
    <meta property="og:site_name" content="infostart"/>
    <meta property="article:published_time" content="2019-11-25T11:50:00+00:00"/>
    <meta property="og:title" content="Megindult az uniós pénzkifizetés Magyarországnak"/>
    <meta property="og:description" content="A 10-ből 8 magyar EU-s operatív program közbeszerzéseit kifogásolta az Európai Bizottság, mostanra az is kiderült, mekkora pénzügyi büntetést vállalt a kormány és hogy mekkora összegek érkeztek ezután a magyar számlákra."/>
  </head>
  <body>
    <article>
      <h1>Megindult az uniós pénzkifizetés Magyarországnak</h1>
      <address><time datetime="2019-11-25T11:50:00+00:00">25 Nov 2019, 11:50</time> by <a rel="author">Infostart</a></address>
      <h3>A 10-ből 8 magyar EU-s operatív program közbeszerzéseit kifogásolta az Európai Bizottság, mostanra az is kiderült, mekkora pénzügyi büntetést vállalt a kormány és hogy mekkora összegek érkeztek ezután a magyar számlákra.</h3>
      <p>A Portfolio további információk alapján <a href="https://www.portfolio.hu/unios-forrasok/20191121/megtudtuk-mekkora-penzugyi-buntetest-vallalt-be-a-kormany-407725">úgy tudja</a>, a 2014-2020-as uniós fejlesztési ciklus egészére összesen mintegy 400-420 milliárd forintnyi pénzügyi korrekciót vállalt be a magyar kormány az Európai Bizottsággal kötött, 10 százalékos "átalányfizetési" megállapodás során. Ez jóval több annál, mint amiről szeptember elején tudni lehetett (300 milliárd forint alatt), de jóval kisebb, mint a másfél hete elterjedt <a href="https://infostart.hu/gazdasag/2019/11/14/unios-penzcsapok-a-magyar-kormany-bekalkulalta-a-koltsegvetesbe-a-penzvisszatartast">600-700 milliárdos tartomány</a>.</p>
      <p>A portál most <a href="https://www.portfolio.hu/unios-forrasok/20191125/bevallalta-a-buntetest-a-kormany-igy-ujabb-hatalmas-adag-penzt-kuldott-brusszel-407867">azt írta</a>, hogy a megállapodás után megnyíltak az uniós pénzcsapok: november eleje óta közel 1 milliárd euróval 10,81 milliárd euróra ugrott meg az Európai Bizottság Magyarországnak kifizetett támogatási számlálója, azaz az elmúlt hetekre jellemző 333-as euróárfolyammal számolva</p>
      <blockquote>mintegy 325 milliárd forintot utalt át a testület.</blockquote>
      <p>Ez, a szeptemberi hatalmas, mintegy 500 milliárdos átutalással együtt arra utal, hogy a nagy pénzügyi büntetések bevállalása után megkezdődnek az átutalások, és az év végéig még további jelentős brüsszeli átutalások történnek meg.</p>
      <p>A közel 1 milliárd eurós átutalás harmada (318 millió euró) a legnagyobb uniós programban, a Gazdaságfejlesztési és Innovációs Operatív Programban jött, de jelentős összeget folyósítottak a közlekedésfejlesztési (170 millió euró), a terület-és településfejlesztési (147 millió euró), továbbá a környezetvédelmi és energiahatékonysági (139 millió euró) programokban is.</p>
      <p>Tovább javult ezzel a magyar költségvetés kedvező helyzete, sőt fordulat lehet az uniós pénzek kapcsán: eddig az EU-támogatások itthoni gyorsított kifizetése és akadozó brüsszeli átutalása jókora deficitet okozott, a jövőben viszont idehaza lassulnak a kifizetések és ütemesen jönnek majd a brüsszeli átutalások.</p>
      <h4>A büntetés a gyakorlatban</h4>
      <p>A pénzügyi korrekció (amit a köznyelv büntetésnek nevez) azt jelenti, hogy az eredetileg EU-pénzből tervezett fejlesztések számláiból ekkora részt nem enged elszámolni az Európai Bizottság különféle szabálytalanságok miatt és így ezt a 400-420 milliárd forintnyi fejlesztési számlát tisztán a magyar költségvetésnek/adófizetőknek kell állnia.</p>
      <p>További következmény, hogy a Brüsszel által visszautasított fejlesztési számlák (számlarészek) helyett itthon hasonló célok mentén további fejlesztéseket kell végrehajtani ahhoz, hogy az EU által 7 évre megígért támogatási keretet biztosan le tudja hívni az ország.</p>
      <p>Forrásvesztésről nincs szó, helyette inkább túl kell költeni a 7 éves keretet ahhoz, hogy biztosan minden brüsszeli centet le tudjon hívni az ország. A "túlbiztosításról", ami miatt a magyar költségvetésnek nem lesz vesztesége, korábban <a href="https://infostart.hu/gazdasag/2019/11/14/unios-penzcsapok-a-magyar-kormany-bekalkulalta-a-koltsegvetesbe-a-penzvisszatartast">Varga Mihály pénzügyminiszter beszélt</a>.</p>
      <p>A 8000 milliárdnyi Brüsszelből várt támogatás mellé a korábbi tervek szerint körülbelül 1200 milliárd forintnyi magyar költségvetési önrészt kellett volna tenni, de a pénzügyi korrekciók nyomán utóbbi mintegy 1600 milliárd forintra fog emelkedni, együtt tehát 9600 milliárdra.</p>
      <p>Vagyis 400 milliárd forinttal többet kell költeni a magyar büdzséből az eredetileg gondoltnál és ennyivel emelkedik meg az egész szabálytalansági ügyhalmaz miatt a magyar államadósság is.</p>
      <p>A Portfolio kiemeli, hogy a korrekciók költségvetési hatása időben elnyújtva jelentkezik. Az összesen bevállalt 400-420 milliárdos korrekciónak csak a fele adódik olyan számlákból, amiket már kiküldtek a hatóságok Brüsszelbe, a másik felét csak a jövőben küldik majd ki. Annak hatása tehát később, a 2014-2020-as ciklus 2023-as pénzügyi zárásáig fog jelentkezni.</p>
      <p>
        <i>Nyitókép: Pixabay</i>
      </p>
    </article>
  </body>
</html>