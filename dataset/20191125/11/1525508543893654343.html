<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780658/%DA%A9%D8%B4%D8%A7%D9%88%D8%B1%D8%B2%DB%8C-%D8%B3%D9%86%D8%AA%DB%8C-%D9%88-%DA%A9%D8%B4%D8%A7%D9%88%D8%B1%D8%B2%DB%8C-%D8%AF%D8%A7%D9%86%D8%B4-%D9%85%D8%AD%D9%88%D8%B1-%D8%A8%D8%A7%DB%8C%D8%AF-%D8%AA%D9%84%D9%81%DB%8C%D9%82-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:08:56+00:00"/>
    <meta property="og:title" content="یک فعال حوزه کشاورزی مطرح کرد کشاورزی سنتی و کشاورزی دانش محور باید تلفیق شود"/>
    <meta property="og:description" content="یک فعال حوزه کشاورزی گفت: کشاورز سنتی و کشاورزی دانش محور باید تلفیق شود. ما فارغ التحصیلان رشته کشاورزی زیاد داریم آنها مدرک دارند اما دانش و مهارت ندارند."/>
  </head>
  <body>
    <article>
      <h1>یک فعال حوزه کشاورزی مطرح کرد کشاورزی سنتی و کشاورزی دانش محور باید تلفیق شود</h1>
      <address>
        <time datetime="2019-11-25T11:08:56+00:00">25 Nov 2019, 11:08</time>
      </address>
      <p>به گزارش خبرنگار مهر، ایرج رستگار فعال حوزه کشاورزی و مدیر عامل مرکز کشت و بافت گیاهان دارویی در برنامه تلویزیونی فرمول یک گفت: کشاورز سنتی و کشاورزی دانش محور باید تلفیق شود. ما فارغ التحصیلان رشته کشاورزی زیاد داریم آنها مدرک دارند اما دانش و مهارت ندارند.</p>
      <p>وی افزود: ما تعدادی جوان داشتیم که رییس یک دانشگاه پذیرفت و آنها را بورسیه کرد و بچه ها در کلاس های درس ترم یک کار «های‌تک» را از ابتدا یاد می گیرند. این بچه ها چیزهایی در ترم یک یاد می گیرند که دکترای بیو تکنولوژی چشمش به آنها نیفتاده است. با تمام این بچه ها که از بین روستاییان انتخاب شده اند مصاحبه کرده ایم و کسانی نیستند که کشاورزی را به زور از ترس سربازی یا چون رشته دیگری نمی توانسته اند انتخاب کرده اند بلکه کشاورزی را دوست داشته و برای این کار گزینش شده اند. خانواده شان کشاورز بوده و خودشان هم دوست داشته اند.</p>
      <p>این کارآفرین ادامه داد: نیرویی داریم که لیسانس کشاورزی است اما تجربه عملی نداشته است و باید از صفر شروع کند. این رشته با کتاب و کتابخانه نیست و باید مهارت یاد بگیرید. چرا دانشجویان داروسازی و پزشکی وقتی بیرون می آیند بهترند؟ چون از ترم سه و چهار وارد کار عملی می شوند. همین است که بعد از دانشگاه کارشان درست می شود نه اینکه باهوش تر باشند.</p>
      <p>رستگار که در حوزه گل محمدی کار می کند، یادآور شد: دنیا پر از معجزه است و یکی از زیباترین معجزات دنیا گل محمدی است و ما ۲۵ هزار هکتار اراضی کشت گل محمدی داریم. ما در ۱۵۰ متری مرز در سیستان و بلوچستان هم گل محمدی کاشته ایم و کارخانه گلاب گیری داریم. اگر کسی واقعا اهل کار باشد همیشه کار هست. به گل محمدی در خارج از کشور سلطان گلها می گویند که اسانس مایع آن بسیار ارزشمند است و کار روی این صنعت پولساز است.</p>
      <p>وی با بیان اینکه تکیه گاه ما در کشاورزی باید روی کشاورزی دانش محور باشد، تصریح کرد: گل محمدی در سال یک بار گل می دهد و نیروی کمی برای آن می گذاری. مقاوم به آفات و سرما است و شما با سرمایه گذاری پول، زمین و زمان می توانید به نتیجه برسید.</p>
      <p>مدیرعامل مرکز کشت و بافت گیاهان دارویی تاکید کرد: در اوستا گل محمدی بوده است و از شرقی ترین تا غربی ترین نقاط ایران محل رویش گل محمدی است. ما پیشنهاد دادیم عکس گل محمدی روی اسکناس ها چاپ شود. ما هیچ چیزی نداریم که اینقدر با باورهای دینی و ملی کشورمان تنیده شده باشد و نه تنها ایران بلکه دنیا وامدار گل محمدی ایران است.</p>
      <p>رستگار در ادامه انتقاد کرد: بزرگترین مشکل این است که در این مملکت دانش ارزیابی نمی شود. من یک ماده ساخته ام و به بانک می روم تا آن را تولید انبوه کنم اما بانک مرا ارزیابی نمی کند یعنی دانشمند صفر است اما اگر یک جا یک ساختمان ۵۰ متری داشته باشم ارزیابی می شود و برای بانک مهم است.</p>
      <p>این فعال عرصه کشاورزی ادامه داد: چرا من به عنوان تنها تولیدکننده انبوه گل محمدی در کشور هستم و افراد دیگری نیستند؟ باید به انسان به چشم سرمایه نگاه کنیم و به دانش نگاه کنیم. طی اتفاقی که برای آزمایشگاهمان پیش آمد، ناچار شدم در حالی که یک سال کوشیده بودم از اول شروع کنم و هزینه تامین همه چیز بر گُرده ام بود و دلار هم ناگهان بالا رفت. </p>
      <p>رستگار تصریح کرد: ما هنوز نتوانستیم در کشور جا بیندازیم این کار من «های تک» است مرا بیمه کن. ما جنس تولید می کنیم اما نمی توانیم جنسمان را بیمه کنیم. برف می آید اما من باید تاوان بدهم. اگر کسی دیگر جای ما بود نمی توانست روی پایش بایستد.</p>
      <p>وی اذعان کرد: زلزله می شود همه کمک می کنند اما وقتی یک آدمی مثل من که یک منطقه را اداره می کند نابود می شود، حال اش را نمی پرسید. من استان به استان این مملکت کار کردم و نمی دانم برای چند هزار نفر شغل درست کردم اما فقط باید شمشیر دست بگیرم و با هر جبهه ای بجنگم.</p>
      <p>رستگار در پایان با بیان اینکه ما علاوه بر آدم دانش محور به مدیریت دانش محور هم نیاز داریم، گفت: این تحریم اقتصادی نیست و ما داریم شکنجه اقتصادی می شویم اما جوانان این مملکت می توانند به شرط اینکه ترامپ های داخلی بگذارند. ترامپ رقمی نیست اما آزاری که یک ترامپ داخلی می تواند برساند به مراتب بدتر از صد ترامپ خارجی است.</p>
    </article>
  </body>
</html>