<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/bestuur-liet-kans-op-elfstedentocht-in-1996-lopen/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-25T11:44:01+00:00"/>
    <meta property="og:title" content="Bestuur liet kans op Elfstedentocht in 1996 lopen"/>
    <meta property="og:description" content="Het Elfstedenbestuur heeft in 1996 de kans laten liggen om een Elfstedentocht te organiseren. Dat zegt oud-voorzitter Henk Kroes in het boek 'IJsmeester, mannen achter de schermen van de Elfstedentocht'. Kroes geeft in het boek toe dat het bestuur begin 1996 een verkeerde beslissing nam door de rayonhoofden niet voor de tweede keer bij elkaar te roepen."/>
  </head>
  <body>
    <article>
      <h1>Bestuur liet kans op Elfstedentocht in 1996 lopen</h1>
      <address>
        <time datetime="2019-11-25T11:44:01+00:00">25 Nov 2019, 11:44</time>
      </address>
      <p>Het Elfstedenbestuur heeft in 1996 de kans laten liggen om een Elfstedentocht te organiseren. Dat zegt oud-voorzitter Henk Kroes in het boek ‘IJsmeester, mannen achter de schermen van de Elfstedentocht’. Kroes geeft in het boek toe dat het bestuur begin 1996 een verkeerde beslissing nam door de rayonhoofden niet voor de tweede keer bij elkaar te roepen.</p>
      <p>“We hadden de rayonhoofden vaker bij elkaar moeten roepen. Het is niet gezegd dat de Elfstedentocht dan was doorgegaan, maar het punt is: we hebben het niet geprobeerd”, zegt Kroes in het boek, dat volgende week verschijnt. Volgens de oud-voorzitter nam het Elfstedenbestuur onder druk van de media en de publieke opinie de verkeerde beslissing. Het bestuur was volgens Kroes huiverig voor de reacties als de rayonhoofden opnieuw ‘nee’ hadden gezegd, iets wat ze eerder ook al hadden gedaan.</p>
      <p>Een jaar later kwam de vijftiende Elfstedentocht er alsnog. Henk Angenent won na 200 kilometer de sprint op de Bonkevaart in Leeuwarden bij de mannen, Klasina Seinstra zegevierde bij de vrouwen. In 2012 laaide de ‘Elfstedenkoorts’ weer even op. Het bestuur en de 22 rayonhoofden kwamen toen echter tot de conclusie dat het ijs op veel plekken te dun en te onbetrouwbaar was. Sindsdien is nooit meer sprake geweest van een mogelijke Elfstedentocht.</p>
      <p>BUZZS</p>
    </article>
  </body>
</html>