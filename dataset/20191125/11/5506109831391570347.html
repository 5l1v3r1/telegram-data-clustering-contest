<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146602/%DA%AF%D8%B2%D8%A7%D8%B1%D8%B4-%DA%A9%D8%A7%D9%85%D9%84-%D8%AA%D8%AC%D9%85%D8%B9-%D8%A8%D8%B2%D8%B1%DA%AF-%D9%85%D8%B1%D8%AF%D9%85-%D8%AA%D9%87%D8%B1%D8%A7%D9%86-%D8%AF%D8%B1-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D9%85%D9%86%DB%8C%D8%AA-%D9%88-%D8%A7%D9%82%D8%AA%D8%AF%D8%A7%D8%B1-%D8%A7%DB%8C%D8%B1%D8%A7%D9%86-%D8%B3%D8%B1%D9%84%D8%B4%DA%A9%D8%B1-%D8%B3%D9%84%D8%A7%D9%85%DB%8C-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D8%AF%D8%B1-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%D8%AF%D9%82%DB%8C%D9%82-%D8%B9%D9%85%D9%84-%DA%A9%D8%B1%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T11:00:00+00:00"/>
    <meta property="og:title" content="گزارش کامل| تجمع بزرگ مردم تهران در حمایت از امنیت و اقتدار ایران/ سرلشکر سلامی: ملت ایران در حوادث اخیر دقیق عمل کرد"/>
    <meta property="og:description" content="به گزارش خبرنگار سیاسی تسنیم، راهپیمایی و تجمع مردم تهران در حمایت از امنیت و اقتدار ایران از دقایقی پیش با حضور اقشار مختلف مردم در میدان انقلاب و خیابان های اطراف برگزار شد."/>
  </head>
  <body>
    <article>
      <h1>گزارش کامل| تجمع بزرگ مردم تهران در حمایت از امنیت و اقتدار ایران/ سرلشکر سلامی: ملت ایران در حوادث اخیر دقیق عمل کرد</h1>
      <h2>تجمع بزرگ مردم تهران به منظور محکوم کردن اغتشاشات و آشوب‌های اخیر و نیز حمایت از امنیت و اقتدار ایران برگزار شد.</h2>
      <address>
        <time datetime="2019-11-25T11:00:00+00:00">25 Nov 2019, 11:00</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/04/1398090416301422118961544.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش خبرنگار سیاسی تسنیم، راهپیمایی و تجمع مردم تهران در حمایت از امنیت و اقتدار ایران از دقایقی پیش با حضور اقشار مختلف مردم در میدان انقلاب و خیابان های اطراف برگزار شد.</p>
      <figure>
        <video src="https://newsmediab.tasnimnews.com/Tasnim/Uploaded/Video/1398/09/04/1398090414494623818961125.mp4"/>
      </figure>
      <p>جمعیت حاضر در راهپیمایی علاوه بر پرچم ایران، بنرها و پلاکاردهایی در دست دارند که روی آنها شعارهایی نظیر «مرگ بر آمریکا»، « مرگ بر اسرائیل»، «مرگ بر فتنه گر» نوشته شده است.</p>
      <p>همچنین تعدادی از راهپیمایان دستنوشته هایی را با خود حمل می‌کنند که روی آن، در کنار اعتراض به موضوعات اقتصادی، بر جداسازی حساب مردم از آشوب گران تاکید شده است.</p>
      <p>سعید حدادیان، مداح اهل بیت(ع) نیز در این اجتماع بزرگ به مدیحه‌سرایی و شعرخوانی پرداخت.</p>
      <p>
        <b>** کدام مسئولان در تجمع تهران حضور داشتند</b>
      </p>
      <p>امیر سرلشکر موسوی فرمانده کل ارتش، محسن رضایی دبیر مجمع تشخیص مصلحت نظام، محمدجعفر منتظری دادستام کل کشور، ایت الله جنتی رئیس مجلس خبرژگانف علی ربیعی سخنگوی دولت، امیر صباحی فرد فرمانده نیروی پدافند هوایی ارتش، پرویز فتاح رئیس بنیاد مستضعفان، عباسعلی کدخدایی سخنگوی شورای نگهبان، غلامحسین اسماعیلی سخنگوی قوه قضاییه، دریادار حبیب الله سیاری معاون هماهنگ کننده ارتش، حسین شریعتمداری مدیرمسئول کیهان، غلامعلی حدادعادل مشاور رهبر معظم انقلاب</p>
      <p>
        <b>* سرلشکر موسوی در تجمع مردم تهران: هرجا آرمان‌های انقلاب درخطر باشد مردم به میدان می‌آیند</b>
      </p>
      <p>امیر سرلشکر سید عبدالرحیم موسوی فرمانده کل ارتش با حضور در جمع راهپیمایان تهرانی در خصوص حضور پرشور مردم در راهپیماییحمایت ازاقتدار و امنیت کشور، گفت: ملت ما این احساس و باور را دارند که باید مقابل ناامنی بایستند.</p>
      <p>وی افزود: ملت بزرگ ایران در این سال‌ها که از پیروزی انقلاب گذشته تاکنون نشان داده‌اند که راه اصلی و اهداف و ارزش‌های اصلی انقلاب را به خوبی تشخیص می‌دهند و با وجود اینکه مشکلاتی دارند، هنگامی که آرمان‌های انقلاب اسلامی در خطر باشد، برای پاسداری با تمام وجود به میدان می آیند و توطئه آمریکا و رژیم صهیونیستی و ایادی آنان و منافقان را خنثی می‌کنند.</p>
      <p>فرمانده کل ارتش تصریح کرد: مردم در برابر اغتشاشگرانی که از آمریکا خط می‌گیرند و به جان، اموال و ناموس ملت بزرگ ایران حمله ور می‌شوند و امنیت را خدشه دار می‌کنند سکوت نمی‌کنند و با احساس ملی، انقلابی و دینی وارد میدان می‌شوند و تنفر خود را از ناامنی و ناامن کنندگان نشان می‌دهند.</p>
      <p>سرلشکر موسوی گفت: این حضور بیانگر اعلام درک صحیح مردم از امنیت و تنفر از ناامنی و ناامن کنندگان است.</p>
      <p>
        <b>** سرلشکر سلامی در اجتماع بزرگ مردم تهران: قدرت نظامی دشمنان ایران پوسیده است/ ملت ایران در حوادث اخیر دقیق عمل کرد</b>
      </p>
      <p>سردار سرلشکر حسین سلامی فرمانده کل سپاه پاسداران انقلاب اسلامی طی سخنانی در جمع تجمع‌ بزرگ مردم تهران در میدان انقلاب گفت:‌ دشمنان از خطر قرمر عبور کنند نابودشان می‌کنیم.</p>
      <p>سرلشکر سلامی خطاب به مردم ایران تصریح کرد: باور کنید ما در یک جنگ بزرگ جهانی هستیم و این لحظه شما در حال شکست دادن همه قدرت استکبارید و باور کنید جنگی که در روزهای اخیر در خیابان های ما آغاز شد یک سناریوی جهانی بود. این جنگ تمام شد. شما دقیق عمل کردید. آن لحظاتی که نمی بایست به پیاده نظام دشمن بپیوندید نجیبانه صف خود را جدا کردید.<br/>فرمانده کل سپاه افزود: درود خدا بر شما ملت بزرگ، بر شما ملت وفادار و فداکار که در این لحظه باشکوه تاریخ اسلام و ایران، این لحظه جاودانه نقشی آسمانی روی زمین ترسیم کردید.<br/>وی خطاب به مردم گفت: امروز که شما اینجا حضور دارید در قلب انقلاب جهانی اسلام، تهران، میدان انقلاب تیر خلاصی بر سیاست‌های تجاوزکارانه و امید‌های واهی بزرگ ترین دشمن تاریخ بشر، امریکا زدید.</p>
      <p>وی تصریح کرد: آفرین بر شما و آن قدم‌های استوار و ثابت، آمدید صبر را با ثبات قدم و نصرت الهی نزدیک کنید، آمدید تا از امام مسلمین در این نبرد بزرگ جهانی حمایت کنید.</p>
      <p>سردار سلامی گفت: اگر امروز از آسمان به این نقطه نگاه شود شما واژه شرف را روی زمین ترسیم کرده اید، واژه آزادگی، فداکاری و دلدادگی به امام مسلمین و می‌دانید هر امتی که امام خود را گم کند، محکوم به هلاک است، مصیبت خواهد دید و شما آمده‌اید تا اجازه ندهید دیگر ماجرا‌های غم انگیز و دردناک صدر اسلام تکرار شود.</p>
      <p>وی افزود:‌ ای کاش اندکی از شما جمعیت در مسجد کوفه می‌بودید تا امام علی (ع) ضربت نمی‌خورد،‌ ای کاش شما با امام حسن مجتبی (ع) می‌بودید تا در مقابل معاویه تنها نماند و آبروی هستی خود را به قربانگاه دفاع از اسلام نبرد.</p>
      <p>فرماند کل سپاه پاسداران انقلاب اسلامی خطاب به مردم تاکید کرد: شما در حال ساختن یک تاریخ هستید، امروز و این لحظه،‌ای کاش می‌بودید تا امام مسلمین حسین بن علی (ع) در عاشورای 61 هجری تنها نمی‌ماند، این لبیک‌ها را در آن لحظه‌ها سر می‌دادید تا فرزندان امام اسیر نشوند.</p>
      <p>سرلشکر سلامی اظهار داشت: شما مردم از آن واقعه‌های دردناک درس گرفته اید و همیشه آرزو می‌کردید‌ای کاش در فراز‌های تاریخ سخت اسلام می‌بودید و از امام خود دفاع می‌کردید و امروز همین کار را می‌کنید، درود بر شما مردمی که جهان و حتی تاریخ همانند شما را ندیده است و شاید هم هرگز نبیند.</p>
      <p>فرمانده کل سپاه همچنین با خطاب قرار دادن سردمداران آمریکا، انگلیس و عربستان، گفت: شما از ما سیلی محکم خورده اید و نتوانسته اید پاسخ بدهید که برخی از این سیلی ها را جهانیان دیده اند و برخی را هم ندیده اند اگر از خط قرمزهای ما عبور کنید نابودتان می کنیم.</p>
      <p>سلامی اظهار داشت: هر کسی بخواهد به مال، جان و ناموس ما تعرض کند سخت مجازات خواهد شد که همگان عبرت بگیرند. ما نجابت به خرج دادیم اما مراقب باشید صبر ما انتها دارد به ملت ایران احترام بگذارید.</p>
      <p>وی افزود: دشمن ما دیگر نفس ندارد و قدرت نظامی آن پوسیده است و هیچ قدرتی توان ایستادگی مقابل سپاه و ارتش اسلام را ندارد.</p>
      <p>فرمانده کل سپاه اضافه کرد: سفیر یکی از کشورها که ما اطلاعات محرمانه آن را داریم اما نامش را نمی‌گویم، همه سفرا را جمع کرد و به آنها گفت "به اروپایی ها بگویید ایرانی ها در حال بریدن وابستگی اقتصادی کشورشان به نفت هستند و به خودکفایی رسیده اند، بجنبید، نفت را باز کنید، گشایش ایجاد کنید وگرنه ملت ایران اقتصادش از نفت جدا می‌شود."</p>
      <p>سرلشکر سلامی گفت: امروز دیگر دشمنان ما قادر به هیچ عملی نیستند، آنها شکست خورده‌اند، به قامت رهبران افسرده و پژمرده‌شان نگاه کنید. ما همه جا آنها را تعقیب می‌کنیم و به آنها می‌گوییم که ما هیچ کاری را بی پاسخ نمی‌گذاریم و با همه تسویه حساب می‌کنیم، روز و کیفیت آن را ما مشخص می‌کنیم. ما از نسل همان مردان و زنانی هستیم که راه را بر دشمنان بسته‌ایم.</p>
      <p>وی تصریح کرد: امروز تیر خلاص به دشمن زده شد. فتنه‌ای که در روزهای اخیر اتفاق افتاد حاصل همه شکست های بزرگی بود که دشمن در عرصه های مختلف ظرف 40 سال و به خصوص در 8 ماه گذشته از امت اسلام و ملت ایران دریافت کرده است. او نمی‌توانست حادثه بسازد، اما منتظر ساختن یک حادثه بود تا از آن استفاده کند، دشمن حتی به پوشک بچه هم برای آزار مردم متوسل شد، بنزین فقط بهانه بود و او به دنبال اذیت کردن ملت ایران بود.</p>
      <p>فرمانده کل سپاه افزود: دیدید که حتی ترامپ جلسه استیضاح کنگره را نیامد و در کاخ سفید ماند و اتاق فرماندهی تشکیل داد تا ملت بزرگ ایران را شکست دهد. ما رصد می کردیم، او این بار همه توان خود را به صحنه آورد، فشار و جنگ روانی حداکثری و پیاده نظام مزدور داخلی به میدان آمد. حتی ناو هواپیمابر او که ماه‌ها از ترس ما در بیرون از خلیج فارس مانده بود، به میدان آمد. اما می‌گویم به آنها که دیر شده است، به صهیونیست ها هم می‌گویم که دلخوش به آمریکا نباشد، او دیر می‌آید، زمانی می‌آید که شما نابود شده‌اید.</p>
      <p>سردار سلامی خطاب به دشمنان تاکید کرد: به ملت ایران احترام بگذارید و مودب باشید، اگر این انرژی متراکم آزاد شود، هیچ دشمنی در هیچ جای جهان امن و امنیت نخواهد داشت.</p>
      <p>وی ادامه داد: ما ملت اسلام و ملت ایرانیم و رهبر بزرگی داریم که تا به امروز ما را از همه صحنه‌های سخت، ایمن عبور داده است و پناهگاه همه مستضعفان است.</p>
      <p>فرمانده کل سپاه در پایان خطاب به مردم انقلابی تهران که در تجمع امنیت، اقتدار و آرامش حضور یافته‌اند، گفت: من خاک کف پای همه شما را برای تبرک به صورت می کشم، پاهایتان را می بوسم و برای همه شما عزیزان، عزت، تندرستی، شادابی و سربلندی از خداوند خواستارم.</p>
      <p>
        <b>** قطعنامه پایانی| خواهان پاسخگویی منطقی مسئولین هستیم/ اینترنت ملّی راه اندازی شود</b>
      </p>
      <p>
        <b>متن قطعنامه تجمع بزرگ مردمی در لبیک به رهبر معظم انقلاب اسلامی و حمایت از اقتدار و امنیت کشور به شرح زیر است:</b>
      </p>
      <p>خداوند قادر متعال جلّ و علا را شاکر و سپاسگزاریم که به برکت نعمت بی‌بدیل ولایت مطلقه فقیه با هدایت‌های حکیمانه ولی‌فقیه شجاع و مقتدر امت اسلامی حضرت آیت‌الله العظمی امام خامنه‌ای (ادام‌الله ظله‌الوارف) و بصیرت، دشمن‌شناسی و ولایتمداری ملت متدین و انقلابی ایران اسلامی توطئه جهانی و فتنه استکباری دیگری با شکست مواجه شده و با جدایی آگاهانه مردم از صف اغتشاشگران مزدور را در هم پیچید و همگام با دیگر هم‌میهنان هوشیار و لحظه‌شناس ایران عزیزمان توفیق حضور در راهپیمایی و تجمع بزرگ لبیک به رهبری معظم انقلاب اسلامی و حمایت از اقتدار و امنیت کشور، در قلّه این حرکت مردمی، پایتخت سیاسی ام القرای جهان اسلام، تهران نصیب‌مان شد.</p>
      <p>اینک ما شرکت‌کنندگان در این راهپیمایی و اجتماع عظیم مردمی با فریاد رسا و ندای الله اکبر – خامنه‌ای رهبر – مرگ بر آمریکا اعلام می‌نماییم:</p>
      <p>1- بیانات هوشمندانه، شجاعانه و حکیمانه قافله‌سالار صبر و بصیرت در دفاع از کیان اسلام و نظام مقدس اسلامی در فضای غبارآلود این ایام را عامل شکست توطئه جهانی و جدایی صف ملّت از اغتشاشگران و اشرار دانسته، ضمن تجدید میثاق با رهبر مقتدر و مقتدای عظیم‌الشأن عزیزتر از جان‌مان، آمادگی تا پای جان خود برای اطاعت محض از فرامین معظم‌له به‌عنوان فصل‌الخطاب، تنها راه غلبه بر مشکلات و مایه عزت و سربلندی ملت و کشور اعلام می‌نماییم.</p>
      <p>2- دفاع حکیمانه مقام معظم رهبری (مدظله العالی) از مصوبه سران قوا در موضوع مدیریت سوخت را که در واقع حمایت هوشیارانه از کیان نظام و کلیت قوای سه‌گانه کشور، که دو قوه آن برگرفته از رأی ملت می‌باشد دانسته و به‌عنوان مطالبه جدّی ملت، بررسی چرایی بی‌تدبیری در شیوه و زمان اجرای مصوبه و ضرورت ریشه‌یابی و شناسایی عناصر دخیل در این اقدام و پاسخگویی منطقی مسئولین را خواهانیم.</p>
      <p>3ـ با حفظ اتحاد و انسجام ملی و حضور آگاهانه در صحنه، مراتب نفرت و انزجار قلبی خود از جنایات نابخشودنی دشمنان کینه‌توز اسلام و مسلمین؛ به سرکردگی شیطان بزرگ آمریکا و ایادی زبون داخلی استکبار اعم از اشرار، منافقین، سلطنت‌طلبان و ورشکستگان سیاسی ذلت‌پیشه و حملات ددمنشانه به اماکن و قرآن سوزی رذیلانه را اعلام و از دستگاه‌ قضایی محاکمه فوری و اشد مجازات مسببین را خواهانیم.</p>
      <p>4ـ با اعتراض جدی نسبت به بی‌تدبیری صورت گرفته در نحوه و زمان اجرای افزایش نرخ بنزین آن هم در مقطع حساسی که با فتنه‌انگیزی استکبار و دولت‌های مرتجع منطقه، جبهه مقاومت و کشورهای پیرامونی ایران دستخوش التهابات بود و در داخل نیز تورم و گرانی بی‌سابقه ناشی از تحریم های ظالمانه و ضعف مدیریت، معیشت مردم را هدف قرار داده است، اهتمام واقع‌بینانه غیرشعاری در کاستن از آثار تورمی و گرانی کالا و خدمات ناشی از مصوبه اخیر و جبران خسارات آسیب‌دیدگان از اغتشاشات اخیر و توجه جدی به نظرات کارشناسان دلسوز انقلابی را وظیفه مسئولین می‌دانیم.</p>
      <p>5ـ با الهام از رهنمودهای گهربار مقام معظم رهبری (مدظله العالی)، اقتصاد مقاومتی، رونق تولید، خاتمه دادن به فرصت‌سوزی سال‌های اخیر، دل نبستن و چشم امید نداشتن به مذاکرات بی‌حاصل با بیگانگان و اتکا به توانمندی‌های مایه مباهات داخلی و نسل جوان متعهد انقلابی را وظیفه ذاتی مسئولین دانسته و هرگونه سهل‌انگاری و بی‌توجهی به آن را محکوم می‌نماییم.</p>
      <p>6ـ از دولت و شورای عالی فضای مجازی تقویت شبکه ملی اطلاعات، راه‌اندازی اینترنت ملّی و محدودیت فعالیت رسانه‌های معاند مُخلّ امنیت و مصلحت کشور را خواهانیم.</p>
      <p>ادامه دارد...</p>
    </article>
  </body>
</html>