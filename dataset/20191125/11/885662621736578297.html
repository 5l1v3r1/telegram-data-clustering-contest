<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125934/eza-nees-ependyseis-kai-ayxisi-metohikoy-kefalaioy"/>
    <meta property="og:site_name" content="Insider"/>
    <meta property="article:published_time" content="2019-11-25T11:12:00+00:00"/>
    <meta property="og:title" content="ΕΖΑ: Νέες επενδύσεις και αύξηση μετοχικού κεφαλαίου"/>
    <meta property="og:description" content="Για έναν «νέο αναπτυξιακό κύκλο που ανοίγει» έκανε λόγο ο διευθύνων σύμβουλος της ΕΖΑ Αθανάσιος Συριανός κατά τη διάρκεια εκδήλωσης για τα 30 χρόνια της εταιρείας."/>
  </head>
  <body>
    <article>
      <h1>ΕΖΑ: Νέες επενδύσεις και αύξηση μετοχικού κεφαλαίου</h1>
      <h2>Για έναν «νέο αναπτυξιακό κύκλο που ανοίγει» έκανε λόγο ο διευθύνων σύμβουλος της ΕΖΑ Αθανάσιος Συριανός κατά τη διάρκεια εκδήλωσης για τα 30 χρόνια της εταιρείας.</h2>
      <address><time datetime="2019-11-25T11:12:00+00:00">25 Nov 2019, 11:12</time> by <a rel="author">Ρομίνα Νικηφόρου</a></address>
      <p>Σε αύξηση μετοχικού κεφαλαίου αναμένεται να προχωρήσει άμεσα η<b> Ελληνική Ζυθοποιία Αταλάντης </b>ενώ για την επόμενη τριετία δρομολογούνται νέες επενδύσεις ύψους <b>20 εκατ. ευρώ</b>.</p>
      <p>Τα παραπάνω ανέφερε ο<b> διευθύνων σύμβουλος της</b> <b>ΕΖΑ Αθανάσιος Συριανός</b> ,ο οποίος στο πλαίσιο εκδήλωσης για τα<b> 30 χρόνια της εταιρείας, </b>έκανε λόγο για έναν «νέο αναπτυξιακό κύκλο που ανοίγει».</p>
      <p>Σχετικά με την επικείμενη <b>αύξηση μετοχικού κεφαλαίου</b>, ο κ. Συριανός σημείωσε ότι είναι «δείγμα εμπιστοσύνης στις μεγάλες δυνατότητες της που θα χρηματοδοτήσει τον εκσυγχρονισμό και θα βελτιώσει την ανταγωνιστικότητα της σε κόστος και ποιότητα εντός και εκτός των συνόρων και παράλληλα θα αναβαθμίσει την επενδυτική της διακυβέρνηση με νέες ιδέες και δυνατό παλμό».</p>
      <p>Παράλληλα τον ερχόμενο Απρίλιο αναμένεται να τεθεί σε λειτουργία η <b>νέα γραμμή εμφιάλωσης</b>, <b>μια επένδυση 10 εκατ. ευρώ</b>. Με τη λειτουργία της, κ. Συριανός ανέφερε η ΕΖΑ θα παρουσιάσει «νέα προϊόντα και στρατηγικές συμμαχίες που θα διευρύνουν το χαρτοφυλάκιο προϊόντων και καινοτόμων συσκευασιών».</p>
      <p>Επεσήμανε παράλληλα ότι η εταιρεία «κόντρα στο πνεύμα των καιρών, υλοποίησε την προηγούμενη επταετία εκτενές επενδυτικό σχέδιο ύψους<b> 18 εκατ. ευρώ</b>».</p>
      <p>«Τα 30α γενέθλια μιας επιχείρησης αποτελούν σημαντικό αλλά όλο και πιο σπάνιο γεγονός» τόνισε ο κ. Συριανός και ευχήθηκε τα καλύτερα για την Ελληνική Ζυθοποιία Αταλάντης να έρθουν.</p>
      <p>Υπενθυμίζεται ότι η ΕΖΑ έκλεισε την περσινή χρήση με<b> ενισχυμένα ενοποιημένα έσοδα κατά 16,3</b>% στα 35,6 εκατ. ευρώ (περιλαμβάνονται και στα στοιχεία της θυγατρικής Crystal Beverages A.E.). Τα <b>EBITDA</b> γύρισαν θετικά στα 2,3 εκατ. ευρώ, έναντι ζημιογόνων 0,811 εκατ. ευρώ το 2017. Τα ενοποιημένα αποτελέσματα προ φόρων ήταν κέρδη 0,570 εκατ. ευρώ, έναντι ζημιών 1,7 εκατ. ευρώ, ωστόσο τα καθαρά αποτελέσματα μετά φόρων διαμορφώθηκαν σε ζημιά 1,2 εκατ. ευρώ, έναντι ζημίας 0,811 εκατ. ευρώ.</p>
      <figure>
        <img src="https://www.insider.gr/sites/default/files/inline-images/%CE%B5%CE%B6%CE%B1.JPG"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125942/black-friday-ti-prepei-na-prosexoyn-oi-katanalotes"/>
        <a href="https://www.insider.gr/epiheiriseis/emporio/125931/emporikos-syllogos-athinon-giati-i-black-friday-kindyneyei-na-hasei-ton"/>
        <a href="https://www.insider.gr/epiheiriseis/emporio/125818/odigos-black-friday-ola-osa-prepei-na-xereis-gia-na-bgeis-kerdismenos"/>
      </related>
    </article>
  </body>
</html>