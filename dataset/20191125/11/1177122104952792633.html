<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/fortele-pro-democratie-castiga-zdrobitor-alegerile-in-hong-kong-148917.html"/>
    <meta property="og:site_name" content="Timpul.md"/>
    <meta property="article:published_time" content="2019-11-25T11:35:00+00:00"/>
    <meta property="og:title" content="Forţele pro democraţie câştigă zdrobitor alegerile în Hong Kong"/>
    <meta property="og:description" content="După şase luni de război urban împotriva regimului comunist de la Beijing, Hong Kong-ul a organizat alegeri locale, desfăşurate în primul weekend de calm relativ înregistrat..."/>
  </head>
  <body>
    <article>
      <h1>Forţele pro democraţie câştigă zdrobitor alegerile în Hong Kong</h1>
      <address>
        <time datetime="2019-11-25T11:35:00+00:00">25 Nov 2019, 11:35</time>
      </address>
      <p>După şase luni de război urban împotriva regimului comunist de la Beijing, Hong Kong-ul a organizat alegeri locale, desfăşurate în primul weekend de calm relativ înregistrat în ultima perioadă.</p>
      <p>Rezultatele arată că forţele democratice au înregistrat o victorie zdrobitoare câştigând aproape 90% dintre locurile din parlamentul local, cu o prezenţă la vot la fel de semnificativă - 70% - în creştere masivă faţă de procentul de 47% înregistrat în 2015.</p>
      <p>Luni dimineaţă, publicaţia South China Morning Post aparţinând regimului comunist de la Beijing, anunţa numărul candidaţilor susţinători ai democraţiei la 196, faţă de 27 al candidaţilor pro-Beijing şi 12 al candidaţilor "independenţi".</p>
      <p>Votul de duminică este considerat extrem de important mai ales în perioada tulbure prin care trece hub-ul financiar, ca urmare a ultimelor luni de criză politică şi socială, cauzată de imixtiunile Partidului Comunist Chinez în viaţa socială a oraşului.</p>
      <p>După şase luni de ciocniri deseori violente dintre protestatari şi forţele poliţieneşti, votul de duminică arată clar susţinerea libertăţilor individuale şi a democraţiei de către locuitorii Hong Kong-ului.</p>
      <p>Şefa guvernului marionetă al oraşului, Carrie Lam, a declarat că va „asculta cu umilinţă” vocea alegătorilor şi va „reflecta serios” la mesajul transmis de oameni.</p>
      <p>Votul a pus în defensivă regimul comunist de la Beijing, ministrul de Externe chinez, Wang Yi, declarând, luni, că Hong Kong-ul "face parte din China", oricare va fi rezultatul alegerilor locale de duminică.</p>
      <p>La preluarea Hong Kong-ului de la Marea Britanie, în 1997, cu ajutorul şantajului, Beijing-ul a promis că va respecta libertăţile individuale ale locuitorilor insulei sub principiul "o ţară, două sisteme".</p>
      <p>Cu toate acestea, libertatea de care se bucură centrul financiar sparge controlul informaţional pe care Partidul l-a instituit în China continentală - presa este liberă în oraş, care găzduieşte un număr important de oameni persecutaţi de regimul comunist chinez. Breşa din sistemul de control instituit de Beijing asupra populaţiei din China este cu atât mai importantă cu cât un număr mare de chinezi vizitează Hong Kong-ul.</p>
      <p>În iunie, Beijing-ul a încercat să impună un pachet legislativ care ar fi permis extrădarea în China a oricărei persoane din Hong Kong suspecte de încălcarea legilor chineze, pentru a fi deferită tribunalelor chineze controlate de Partid. Iniţiativa ar fi distrus sistemul de justiţie din oraş, sabotând complet promisiunea asumată de comuniştii chinezi la preluarea centrului financiar.</p>
      <p>https://epochtimes-romania.com/</p>
    </article>
  </body>
</html>