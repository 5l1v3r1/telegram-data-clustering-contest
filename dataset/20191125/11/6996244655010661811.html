<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710065"/>
    <meta property="og:site_name" content="ישראל היום"/>
    <meta property="article:published_time" content="2019-11-25T11:44:32+00:00"/>
    <meta property="og:title" content="&quot;רשימת חיסול&quot;: מסע הנקמה של אלון בן דוד"/>
    <meta property="og:description" content="הערצת כוחות הביטחון, נקמה בארכי-נבלים, הרמת המורל הלאומי והרבה אקשן, מהווים מתכון מוכח לחיסול מוצלח • ביקורתטלוויזיה"/>
  </head>
  <body>
    <article>
      <h1>"רשימת חיסול": מסע הנקמה של אלון בן דוד</h1>
      <h2>הערצה של כוחות הביטחון, הרמת המורל הלאומי, נקמה מתוקה בארכי-נבלים והרבה אקשן, מהווים מתכון מוכח לחיסול מוצלח • ביקורת</h2>
      <address><time datetime="2019-11-25T11:44:32+00:00">25 Nov 2019, 11:44</time> by <a rel="author" href="https://www.israelhayom.co.il/writer_articles?tid=221" target="_blank">עדי רובינשטיין</a></address>
      <p>בעולם הסדרות הביטחוניות המאפיין את הטלוויזיה שלנו בעשור האחרון, אנדרסטייטמנט הוא לא בדיוק הצד החזק. מספיק להסתכל על השם שניתן לסדרה בת חמשת הפרקים שעלתה אמש. בזמן שהטרמינולוגיה הצבאית מעדיפה להשתמש בשמות כמו "סיכול ממוקד", הטלוויזיה שלנו לא מסתתרת מאחורי פוליטיקלי-קורקט: "רשימת חיסול" הוא השם שמספר בעצם את הכל: כל הארכי-נבלים, שעסקו בפעילות טרור בחמשת העשורים, והדרך שבה כוחות הביטחון דאגו להעביר אותם לעולם שכולו טוב. רק כדי להצמיח, כמובן, אנשים קיצוניים הרבה יותר.</p>
      <p>• <a href="https://www.israelhayom.co.il/article/708865">"יוצר "הנערים": "מדובר באפרטהייד"</a></p>
      <p>• <a href="https://www.israelhayom.co.il/article/708523">תכירו: הכלבים של המפורסמים</a></p>
      <p>• <a href="https://www.israelhayom.co.il/article/708177">נועה קירל ולירן דנינו "מאושרים"</a></p>
      <p>ייאמר לזכות אלון בן-דוד שבפרק הראשון, זה על ה"מהנדס" יחיא עיאש, הוא מצליח לדלג על משוכה קשה מאוד עבור פרשנים וכתבים ביטחוניים. ההערצה העיוורת לצה"ל בפרט ולכוחות הביטחון בכלל, זו המאפיינת את ז'אנר הכתבים הזה, אמנם מופיעה גם כאן אבל במשורה. כן, אפשר להעריץ מבצעים הרואיים ועוצרי נשימה, גדולים יותר מכל סרט פעולה שנוצר, ועם זאת גם להתייחס להשלכות של חיסולים כאלה, שהרי אנחנו אף פעם לא חיים בתוך ואקום, והתוצאות מגיעות בהמשך. נכון שסיפורו של עיאש נשחק לעייפה בשנים האחרונות, אבל יוצרי הסדרה הצליחו בכל זאת לייצר כמה דברים חדשים שהצליחו להציל פרק פתיחה בינוני למדי.</p>
      <figure>
        <img src="https://www.israelhayom.co.il/sites/default/files/u55081/20191124214651.jpg"/>
        <figcaption>
          <b>אובר דרמטיות, תסריט בומבסטי ונקמה מתוקה. "רשימת חיסול" // צילום מסך</b>
        </figcaption>
      </figure>
      <p>בן-דוד נוטה לאובר-דרמטיות אבל קשה להאשים אותו, אם אתם הייתם מצוידים במגפון בתוך הגרון שלכם, גם לקנות חלב במכולת היה נשמע כאילו כרגע אתם מחלקים פקודות. תוסיפו לכך את התסריט הבומבסטי, הצילום המעביר אותנו מעולם הדוקו לזה של האקשן, ותקבלו את החבילה השלמה. מדובר בסוג הסדרות הללו שאמורות לעלות לנו את המורל הלאומי, לחלק את הפרחים לגיבורים אלמונים ששומרים עלינו בלילות ובעיקר להסתיר מאיתנו את המחירים הכבדים שקשורים בחיים האישיים של המחסלים, והעובדה שהם נפגשים עם המוות פנים אל מול פנים ולא תמיד הכל עובד כמו בסרטים.</p>
      <p>כמעין פרומו לסדרה, חוסל לאחרונה בכיר הג'יהאד האסלאמי אבו אלעטא. בעקבות חיסולו שוגרו למרכז הארץ בשעות הבוקר שלמחרת יותר מ-70 רקטות וגוש דן שותק במלואו לראשונה מאז מלחמת ששת הימים. אבל זה, כידוע, פחות מצטייר בצורה ההרואית שבה אנחנו רוצים לחשוב שאנחנו מצטיירים. ועם זאת, אם יש תחושה שקשה להתעלם ממנה ומלווה וכנראה תלווה את צופי הסדרה לאורך כל הדרך, הרי היא זו של הנקמה. זה אולי פרימיטיבי למדי, אך האופן שבו מגשימים כוחות הביטחון את יצר הנקמה הטמון בתוכנו, מייצר ממשיות שחבל להתכחש אליה. ועל זה גם קמה ונופלת הסדרה.</p>
      <p>
        <b>"רשימת חיסול", רשת 13, 21:15</b>
      </p>
      <p>• <a href="https://www.israelhayom.co.il/article/708479">קים אור אזולאי נגד מעיין אדם</a></p>
      <p>• <a href="https://www.israelhayom.co.il/article/705771">התוכנית המביכה של ליהיא ונעמה</a></p>
      <p>• <a href="https://www.instagram.com/tarboot2day/">כל התרבות, הרכילות והבידור - עכשיו באינסטגרם!</a></p>
    </article>
  </body>
</html>