<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/huawei-matepad-pro-je-tu-ma-kirin-990-velmi-rychle-nabijeni-a-male-ramecky-39505"/>
    <meta property="og:site_name" content="mobilenet.cz"/>
    <meta property="article:published_time" content="2019-11-25T11:20:00+00:00"/>
    <meta property="og:title" content="Huawei MatePad Pro je tu. Má Kirin 990, velmi rychlé nabíjení a malé rámečky"/>
    <meta property="og:description" content="Špičkový tablet se chlubí 40W kabelovým i rychlým bezdrátovým nabíjením Má téměř 11palcový displej s tenkými rámečky a průstřelem pro čelní fotoaparát Prostředí zajišťuje Android 10 s nadstavbou EMUI"/>
  </head>
  <body>
    <article>
      <h1>Huawei MatePad Pro je tu. Má Kirin 990, velmi rychlé nabíjení a malé rámečky</h1>
      <address><time datetime="2019-11-25T11:20:00+00:00">25 Nov 2019, 11:20</time> by <a rel="author" href="https://mobilenet.cz/uzivatele/paulis" target="_blank">Michal Pavlíček</a></address>
      <p>
        <b>   •  Špičkový tablet se chlubí 40W kabelovým i rychlým bezdrátovým nabíjením <br/>   •  Má téměř 11palcový displej s tenkými rámečky a průstřelem pro čelní fotoaparát <br/>   •  Prostředí zajišťuje Android 10 s nadstavbou EMUI</b>
      </p>
      <p>Segment tabletů <a href="https://www.gsmarena.com/huawei_announces_the_matepad_pro_the_first_tablet_with_a_punchhole_display-news-40246.php">získává</a> dalšího silného hráče, kterým je zbrusu nový Huawei MatePad Pro, jenž patří do kategorie těch vůbec nejvybavenějších. Důkazem budiž rovnou čelní strana, která má na poměry tabletů neobvyklé malé rámečky, jejichž tloušťka je jen 4,8 milimetrů. 10,8palcový AMOLED displej tak zabírá 90 % čelní plochy a disponuje velmi jemným rozlišením. Na tabletu můžeme prvně vidět průstřel pro čelní 8megapixelovou kamerku. Ačkoliv vypadá průstřel skoro zbytečně, do tenkých rámečků by se kamerka o současné velikosti nevešla. MatePad Pro se může pochlubit také čtveřicí reproduktorů.</p>
      <figure>
        <img src="https://cdn.24net.cz/1/obrazek/huawei-matepad-pro-309327/614w"/>
      </figure>
      <p>Nový tablet má rozměry 159 × 245 × 7,2 milimetrů a vcelku příjemnou hmotnost 460 gramů. Pod kapotou bude moderní procesor Kirin 990 s 6GB RAM a 128GB úložištěm, případně s 8GB operační pamětí a 256GB interní pamětí. V nabídce bude nejen verze s podporou Wi-Fi, ale také varianta s LTE.</p>
      <figure>
        <img src="https://cdn.24net.cz/1/obrazek/huawei-matepad-pro-309325/614w"/>
      </figure>
      <p>Po softwarové stránce je nasazen Android 10 a nadstavba EMUI, avšak dle očekávání chybí veškeré Google aplikace a také Google služby. Huawei nabízí vlastní obchod App Gallery, ve kterém však zdaleka nejsou všechny aplikace, které běžně využíváte. Tablet podporuje rozdělení obrazovky na více oken a dokáže přímo na svém displeji zobrazit dění z displeje spárovaného telefonu. MatePad Pro disponuje také speciální notebookovým režimem, který přináší ovládání blížící se klasickému počítači.</p>
      <figure>
        <img src="https://cdn.24net.cz/1/obrazek/huawei-matepad-pro-309328/614w"/>
      </figure>
      <p>Dostáváme se k baterii, která má kapacitu 7 250 mAh a dokáže se velmi rychle nabít. Podporováno je 40W nabíjení. MatePad Pro je pak vůbec první tabletem, který podporuje i bezdrátové nabíjení s výkonem 15 W. Aby byl výčet kompletní, zvládá MatePad Pro i tzv. reverzní nabíjení o výkonu 7,5 W. Můžete se tak o energii podělit s telefonem, hodinkami či sluchátky.</p>
      <figure>
        <img src="https://cdn.24net.cz/1/obrazek/huawei-matepad-pro-309326/614w"/>
      </figure>
      <p>K MatePadu Pro bude existovat také externí klávesnice kombinovaná s pouzdrem a také stylus M-Pen pro přesnější ovládání a možnost kreslení. Zbývá zmínit také přítomnost hlavního fotoaparátu, který je oproti původním předpokladům jen jeden a disponuje 13megapixelovým rozlišením.</p>
      <p>Huawei MatePad Pro bude k dispozici v černé, bílé, zelené a oranžové variantě. Za základ (6+128 GB) zaplatíte 470 dolarů, tedy 13 tisíc korun i s daní. Na opačné straně cenové nabídky bude LTE verze s 8GB RAM a 256GB úložištěm, která bude stát 640 dolarů, tudíž 18 tisíc korun s daní. Prodej započne 12. prosince na čínském trhu, o mezinárodní dostupnosti prozatím nepadlo ani slovo. Huawei naopak prozradil, že je v přípravě rovněž verze s podporou 5G, který by se měla ukázat začátkem příštího roku.</p>
      <h3>Technické parametry Huawei MatePad Pro LTE</h3>
      <p>
        <a href="https://mobilenet.cz/katalog/huawei-matepad-pro/specifikace/lte">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>245 × 159 × 7,2 mm, 460 g, konstrukce: klasická, odolnost: ne</td>
        </tr>
        <tr>
          <th>Displej</th>
          <td>AMOLED, 10,8" (2 560 × 1 600 px)</td>
        </tr>
        <tr>
          <th>Fotoaparát</th>
          <td>13 Mpx (4 160 × 3 120), LED dioda, autofocus, video: 3 840 × 2 160 px, 30 FPS</td>
        </tr>
        <tr>
          <th>Chipset</th>
          <td>Huawei Kirin 990, , GPU: ano</td>
        </tr>
        <tr>
          <th>Paměť</th>
          <td>RAM: 8 GB, vnitřní paměť: 256 GB, paměťové karty: microSDXC</td>
        </tr>
        <tr>
          <th>Datové funkce</th>
          <td>HSPA: 42 / 5,76 Mb/s, LTE: 600 / 150 Mb/s, Wi-Fi: 802.11a/b/g/n/ac, Bluetooth: 5.0, NFC: ?</td>
        </tr>
        <tr>
          <th>Operační systém</th>
          <td>Android 10</td>
        </tr>
        <tr>
          <th>Navigace</th>
          <td>vestavěná GPS: ano (A-GPS), Google Mapy, elektronický kompas</td>
        </tr>
        <tr>
          <th>Akumulátor</th>
          <td>7 250 mAh, bezdrátové nabíjení: ano</td>
        </tr>
        <tr>
          <th>Dostupnost</th>
          <td>, <a href="https://mobilenet.cz/katalog/huawei-matepad-pro/kde-koupit">18 000 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/blizi-se-huawei-matepad-pro-tablet-s-velmi-tenkymi-ramecky-39328"/>
        <a href="https://mobilenet.cz/clanky/dari-se-zejmena-ipadum-tablety-od-huawei-a-samsungu-ztraci-39334"/>
        <a href="https://mobilenet.cz/clanky/prvni-rendery-huawei-mediapadu-m7-ukazuji-tablet-bez-ramecku-s-perem-a-klavesnici-39221"/>
        <a href="https://mobilenet.cz/clanky/mediapady-m6-od-huawei-jsou-tablety-ze-stare-skoly-38189"/>
        <a href="https://mobilenet.cz/clanky/huawei-zitra-predstavi-maly-a-velky-tablet-mediapad-m6-38173"/>
        <a href="https://mobilenet.cz/clanky/tcl-chysta-herni-tablet-s-240hz-displejem-avyrezem-typu-prustrel-39487"/>
      </related>
    </article>
  </body>
</html>