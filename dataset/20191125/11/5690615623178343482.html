<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837631-v-finlyandiyi-skasuvali-276-aviareysiv-aeroporti-pidtrimali-strayk-poshtovoyi-sluzhbi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T11:30:00+00:00"/>
    <meta property="og:title" content="В Фінляндії скасували 276 авіарейсів: аеропорти підтримали страйк поштової служби"/>
    <meta property="og:description" content="КИЇВ. 25 листопада. УНН. Національна фінська авіакомпанія Finnair скасувала 276 рейсів, запланованих на неділю і понеділок, у зв'язку з солідарною участю в …"/>
  </head>
  <body>
    <article>
      <h1>В Фінляндії скасували 276 авіарейсів: аеропорти підтримали страйк поштової служби</h1>
      <address><time datetime="2019-11-25T11:30:00+00:00">25 Nov 2019, 11:30</time> by <a rel="author">Наталія Рябцева</a></address>
      <p><b>КИЇВ. 25 листопада. УНН.</b> Національна фінська авіакомпанія Finnair скасувала 276 рейсів, запланованих на неділю і понеділок, у зв'язку з солідарною участю в страйку на підтримку працівників державної поштової служби Posti. Про це повідомляє <b>УНН</b> із посиланням на <a href="https://www.reuters.com/">Reuters</a>.</p>
      <p>"Національна фінська авіакомпанія Finnair заявила у неділю, що змушена була скасувати 276 рейсів, запланованих на неділю та понеділок, після того, як спроби врегулювати трудові суперечки у фінській поштовій службі не вдалися, внаслідок чого, кілька фінських профспілок приєдналися до страйку солідарності у понеділок", - пишуть у виданні.</p>
      <p>Так, близько 9 тисяч співробітників поштової служби Posti оголосили двотижневий страйк проти скорочення зарплат, їх страйк також підтримали кілька фінських профспілок.</p>
      <p>Авіакомпанія Finnair, у свою чергу, заявила, що близько 20 тисяч мандрівників постраждають від скасування рейсів, через рішення працівників аеропорту з профспілки приєднатися до страйку солідарності у понеділок, якщо не буде знайдено рішення щодо спору про поштові послуги.</p>
      <p>Зазначається, що страйк вплине і на наземні служби аеропорту, включаючи громадське харчування, технічні послуги, вантажі, перевірки безпеки, а, отже, на всі авіакомпанії, що здійснюють рейси до та з Фінляндії.</p>
      <p>Очікується, що страйки солідарності значною мірою вплинуть і на громадський транспорт у столиці Фінляндії Гельсінкі, в понеділок, а саме на автобуси.</p>
      <p>Розширення страйку солідарності вплине і на рух пасажирських поромів, що ходять під прапором Фінляндії. Профспілка моряків заявила, що поширить протестні заходи в тому числі на пасажирські пороми, що курсують під фінським прапором, якщо в трудовому спорі між поштовиками і роботодавцями не буде досягнуто домовленості.</p>
      <p>Повідомляється, що окрім поштового страйку, можуть розпочатись більш широкомасштабні страйки в інших галузах, так як працівники з різних профспілок закликали щонайменше 85 тисяч робітників приєднатися до триденного страйку, що має розпочатися 9 грудня.</p>
      <p>Нагадаємо, на Донбасі шахтарі <a href="https://www.unn.com.ua/uk/news/1835582-na-donbasi-shakhtari-ogolosili-pidzemniy-strayk-u-profspiltsi-zvernulis-do-premyera">оголосили підземний страйк.</a> Після чого заборгованість із заробітної плати шахтарям <a href="https://www.unn.com.ua/uk/news/1835710-zaborgovanist-iz-zarobitnoyi-plati-shakhtaryam-pogasheno-zelenskiy">було погашено.</a></p>
    </article>
  </body>
</html>