<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/proizvodstvoto-na-filmi-i-tv-predavaniya-raste-s-40.html"/>
    <meta property="og:site_name" content="Money.bg"/>
    <meta property="article:published_time" content="2019-11-25T11:05:55+00:00"/>
    <meta property="og:title" content="Производството на филми и тв предавания расте с 40%"/>
    <meta property="og:description" content="Предварителни данни на НСИ за оборота в услугите през третото тримесечие"/>
  </head>
  <body>
    <article>
      <h1>Производството на филми и тв предавания расте с 40%</h1>
      <address>
        <time datetime="2019-11-25T11:05:55+00:00">25 Nov 2019, 11:05</time>
      </address>
      <p>Националният статистически институт публикува предварителни <a href="https://www.nsi.bg/sites/default/files/files/pressreleases/Services2019q3_LKK9X0A.pdf">данни</a> за оборота в услугите обхващащи дейностите, включени в секторите "Транспорт, складиране и пощи", "Създаване и разпространение на информация и творчески продукти; Далекосъобщения" и "Други бизнес услуги".</p>
      <p>Общият индекс на оборота за <b>сектор "Транспорт, складиране и пощи", изчислен от сезонно изгладени данни, намалява с 0.6% спрямо второто тримесечие</b> на 2019 година. Понижение е регистрирано при "Складиране и обработка на товари, спомагателни дейности в транспорта" (3.4%). Най-значително увеличение се наблюдава при "Въздушен транспорт" - с 3.1%, и "Воден транспорт" - с 2.7%.</p>
      <p><b>В сравнение със същото тримесечие на 2018 г. оборотът в сектор "Транспорт, складиране и пощи" нараства с 6%.</b> Увеличение е регистрирано при всички дейности, като то е най-голямо при "Воден транспорт" - с 53.4%.</p>
      <p>Оборотът на сектор "Създаване и разпространение на информация и творчески продукти; Далекосъобщения" нараства с 3.2% спрямо второто тримесечие на 2019 година.</p>
      <p><b>Най-значителен ръст е регистриран при "Производство на филми и телевизионни предавания, звукозаписване и издаване на музика"</b> (18.1%) и "Издателска дейност" (9.2%). Намаление е отчетено при "Далекосъобщения" - с 1.4%.</p>
      <p>Секторът расте със 17.2% в сравнение със същото тримесечие на 2018 година. Най-съществен ръст се наблюдава при "Производство на филми и телевизионни предавания, звукозаписване и издаване на музика" (40.2%) и "Дейности в областта на информационните технологии" (27.5%).</p>
      <p><b>При Други бизнес услуги най-съществено повишение спрямо предходното тримесечие се наблюдава при "Рекламна дейност и проучване на пазари"</b> - с 8.4%, и "Административни офис дейности и друго спомагателно обслужване на стопанската дейност" - с 6.6%. Спад е регистриран при "Други професионални дейности" - с 11.0%, и "Юридически дейности; Счетоводни и одиторски дейности, данъчни консултации; Консултантски дейности в областта на управлението" - с 6.4%.</p>
      <p>На годишна база най-голям ръст е отчетен при "Административни офис дейности и друго спомагателно обслужване на стопанската дейност" - с 28.3%, "Други професионални дейности" - с 19.1%, и "Дейности по почистване" - със 17.9%.</p>
    </article>
  </body>
</html>