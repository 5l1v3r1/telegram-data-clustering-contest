<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/dah-kena-sound-pun-menteri-ph-tetap-ponteng-parlimen/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T11:22:34+00:00"/>
    <meta property="og:title" content="Dah kena ‘sound’ pun menteri PH tetap ponteng Parlimen"/>
    <meta property="og:description" content="BANGI, 28 Rabiulawal 1441H, Isnin – Seperti biasa, bekas Perdana Menteri Datuk Seri Najib Tun Razak yang lantang mengkritik Pakatan Harapan (PH), sekali lagi bersuara apabila pemimpin pakatan itu ponteng hadir ke Parlimen. Dalam satu hantaran di Facebook hari ini, beliau yang juga Ahli Parlimen Pekan mengkritik tindakan Syed Saddiq Syed Abdul Rahman dan Steven …"/>
  </head>
  <body>
    <article>
      <h1>Dah kena ‘sound’ pun menteri PH tetap ponteng Parlimen</h1>
      <h2>PH patut bersidang melalui kumpulan WhatsApp, sindir Najib</h2>
      <address><time datetime="2019-11-25T11:22:34+00:00">25 Nov 2019, 11:22</time> by <a rel="author">fazleen safina</a></address>
      <figure>
        <img src="https://www.ismaweb.net/wp-content/uploads/2019/11/template479-780x470.jpg"/>
      </figure>
      <p><b>BANGI, 28 Rabiulawal 1441H, Isnin</b> – Seperti biasa, bekas Perdana Menteri Datuk Seri Najib Tun Razak yang lantang mengkritik Pakatan Harapan (PH), sekali lagi bersuara apabila pemimpin pakatan itu ponteng hadir ke Parlimen.</p>
      <p>Dalam satu hantaran di Facebook hari ini, beliau yang juga Ahli Parlimen Pekan mengkritik tindakan Syed Saddiq Syed Abdul Rahman dan Steven Sim Chee Keong, yang tidak hadir pada sesi perbahasan Belanjawan 2020 bagi Kementerian Belia dan Sukan.</p>
      <p>Najib berkata, walaupun mereka pernah ditegur oleh Perdana Menteri, Tun Dr Mahathir Mohamad, namun budaya ponteng itu semakin menjadi-jadi.</p>
      <p>“Dah kena ‘sounding’ beberapa kali oleh PM ke-7, namun menteri-menteri PH  tetap ponteng Parlimen beramai-ramai.</p>
      <p>“Jika begini, kerajaan PH patut bawa usul untuk tukar sesi Parlimen di Dewan Rakyat ke persidangan melalui group WhatsApp.</p>
      <p>“Jika guna WhatsApp, orang-orang PH masih boleh berbahas walaupun mereka sedang sibuk melancong ke luar negara,” katanya sinis.</p>
      <p>Selain itu, Ahli Parlimen Ayer Hitam, Datuk Seri Dr Wee Ka Siong dalam satu hantaran Facebook hari yang sama turut mempertikaikan ketidakhadiran Menteri dan Timbalan Menteri Belia dan Sukan itu.</p>
      <p>Beliau berkata, perbahasan Belanjawan 2020 pada peringkat Jawatankuasa bagi kementerian itu sepatutnya didengar oleh Syed Saddiq dan Chee Keong.</p>
      <p>“Tapi mereka tidak berada di dalam dewan. MP pembangkang mempersoalkan perkara ini, tetapi Speaker Dewan kata teruskan perbahasan,” katanya.</p>
      <p>Terdahulu, sebanyak RM299 juta diperuntukkan di bawah Belanjawan 2020 untuk melaksanakan Program Sukan Untuk Semua, termasuk memulih dan menaik taraf kemudahan sukan, seperti kompleks belia dan sukan serta kompleks sukan komuniti seluruh negara.</p>
      <p>Menteri Kewangan, Lim Guan Eng berkata, selain itu, RM179 juta akan diperuntukkan untuk persiapan kejohanan antarabangsa seperti Sukan Olimpik Tokyo 2020 dan Sukan SEA Hanoi 2021 serta pembangunan atlet paralimpik.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>