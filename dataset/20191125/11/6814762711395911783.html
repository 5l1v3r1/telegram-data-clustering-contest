<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SaHaU/tesla-prekvapila-ma-uz-200-000-objednavek-na-pickup-cybertruck"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T11:26:00+00:00"/>
    <meta property="og:title" content="Tesla překvapila. Má už 200 000 objednávek na pickup Cybertruck"/>
    <meta property="og:description" content="Navzdory úsměvnému zádrhelu při prezentaci svého prvního elektromobilního pickupu Cybertruck, na něj má americká automobilka Tesla už 200 000 objednávek. Informovala o tom v pondělí agentura Reuters s odvoláním na twitter šéfa podniku Elona Muska. Sériová výroba vozu by přitom měla začít až ke konci roku 2021."/>
  </head>
  <body>
    <article>
      <h6 class="kicker">Expanze elektromobilů</h6>
      <h1>Tesla překvapila. Má už 200 000 objednávek na pickup Cybertruck</h1>
      <address><time datetime="2019-11-25T11:26:00+00:00">25 Nov 2019, 11:26</time> by <a rel="author" href="https://echo24.cz/author/ctk" target="_blank">čtk</a></address>
      <slideshow>
        <figure>
          <img src="https://echo24.cz/img/5ddbbc25ffd8fa2b1e7b8b78/1040/540/FIT?_sig=03Xg8inYlnSl58lppGA9_w2ua0t2YTdE1y8JXSI8Tfg"/>
          <figcaption>Vůz Cybertruck značky Tesla<cite>Foto: Reuters</cite></figcaption>
        </figure>
        <figure>
          <img src="https://echo24.cz/img/5ddbbe35ffd8fa2b1e7bbc02/1040/540/FIT?_sig=EbWAfO6UHyaJLsfob12rudcUtJWUYSAMDaY9b9vb5nQ"/>
          <figcaption>Tesla Cybertruck<cite>Foto: Tesla</cite></figcaption>
        </figure>
        <figure>
          <img src="https://echo24.cz/img/5ddbbe36ffd8fa2b1e7bbc11/1040/540/FIT?_sig=ZkNk1XMDyqO4rbjPzYWsoscAKQ1XRoUyEdY7memYr9c"/>
          <figcaption>Tesla Cybertruck<cite>Foto: Tesla</cite></figcaption>
        </figure>
      </slideshow>
      <p>
        <b>Navzdory úsměvnému zádrhelu při prezentaci svého prvního elektromobilního pickupu Cybertruck, na něj má americká automobilka Tesla už 200 000 objednávek. Informovala o tom v pondělí agentura Reuters s odvoláním na twitter šéfa podniku Elona Muska. Sériová výroba vozu by přitom měla začít až ke konci roku 2021.</b>
      </p>
      <p>Musk elektromobil futuristických tvarů veřejnosti představil ve čtvrtek a od té doby o něm na sociální síti bez ustání informuje. V neděli <a href="https://twitter.com/elonmusk/status/1198788116372344832">oznámil</a>, že firma obdržela – za tři dny od uvedení Cybertrucku – už 200 000 objednávek.</p>
      <p>Web společnosti ukazuje, že zájemce o vůz, jehož cena začíná na 39 900 dolarů (přes 922 000 Kč), musí při objednávce zaplatit sto dolarů.</p>
      <p>Při čtvrteční prezentaci vyvolal vedle nezvyklého vzhledu, který připomíná obrněný vůz ze sci-fi filmu, rozpaky test odolnosti pancéřových oken. Obě při něm <a href="https://www.youtube.com/watch?v=fvOFjx8HkbU">praskla</a>. Zkouška před prezentací přitom <a href="https://twitter.com/elonmusk/status/1198090787520598016">byla</a> bez problémů. V pátek akcie Tesly reagovaly poklesem o 6,1 procenta.</p>
      <figure>
        <img src="https://echo24.cz/img/5ddbbe36ffd8fa2b1e7bbc11/500/260?_sig=PHY6tZINuOZRMJmAK1rAKZdewlHk1gAppoR9CAgdTC0"/>
      </figure>
      <p>Reakce na nový elektromobil Tesly jsou podle médií smíšené, od nadšení po opovržení. „Lidé se pravděpodobně nedokáží přenést přes jeho vzhled,“ uvedla analytička Jessica Caldwellová z firmy Edmunds. „Vypadá jako trucková verze DeLoreanu z filmu Návrat do budoucnosti,“ dodala. Podle Muska byl jednou z inspirací pro vzhled nového vozu automobil Lotus Esprit, který se v roce 1977 objevil v bondovce Agent, který mne miloval.</p>
      <p>Tesla bude elektromobil s označením Cybertruck nabízet ve třech verzích. Základní verze dokáže na jedno nabití ujet zhruba 400 kilometrů. Dojezd nejdražšího modelu, který se bude prodávat za 69 900 dolarů (přes 1,6 milionu Kč), bude činit zhruba 800 kilometrů. Nejvyšší dojezdová vzdálenost u současných elektromobilů Tesly dosahuje zhruba 600 kilometrů, a to u sedanu Model S.</p>
      <related>
        <a href="https://echo24.cz/a/Sc2cA/sest-tydnu-bezradnosti-nad-vrakem-elektroauta-v-rakousku-baterii-vyjmuli-az-experti-tesly"/>
      </related>
    </article>
  </body>
</html>