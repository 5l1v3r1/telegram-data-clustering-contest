<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/ziemas_sports/bobslejs/22112019-prusis_eiropas_kausa_ekipazas_ir_rasols_a"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T11:12:00+00:00"/>
    <meta property="og:title" content="Prūsis: &quot;Eiropas kausa ekipāžās ir rasols ar gaļu, desu un gurķiem&quot;(8)"/>
    <meta property="og:description" content="Prūsis: &quot;Iespējams, ja šī būtu olimpiskā sezona, tad lēmumi un uzvārdi šajā periodā būtu citādi&quot;"/>
  </head>
  <body>
    <article>
      <h1>Prūsis: "Eiropas kausa ekipāžās ir rasols ar gaļu, desu un gurķiem"(8)</h1>
      <address>
        <time datetime="2019-11-25T11:12:00+00:00">25 Nov 2019, 11:12</time>
      </address>
      <p>Latvijas bobsleja izlases galvenais treneris <b>Sandis Prūsis</b> intervijā <i>Sportacentrs.com</i> pirms jaunās sezonas pastāstīja par stūmēju sadalījumu pa ekipāžām pirmajos mačos, taču piebilda, ka izmaiņas Eiropas kausos var notikt jebkurā brīdī.</p>
      <p>Pasaules kausa pirmajos divos posmos Leikplesidā Latvijas bobslejs būs pārstāvēts ar divām divnieka un vienu četrinieka ekipāžu. Aiz Oskara Ķibermaņa muguras kamanās sēdīsies Matīss Miknis, Arvis Vilkaste un Lauris Kaufmanis, bet pilotu Ralfu Bērziņu iestums Dāvis Spriņģis vai 20 gadus vecais Reinis Nungurs, kuram šī būs debija Pasaules kausa sacensībās.</p>
      <p>Vaicāts par to, kas liecina par jaunā stūmēja gatavību Pasaules kausa mačiem, Prūsis pasmejas un saka: "Man tā šķiet." Jau nopietnāk viņš paskaidro, ka, <b>viņaprāt, nav jēgas sēdēt uz vecajiem ekipāžu sastāviem, pie kuriem tik un tā var atgriezties jebkurā brīdī. "Taču, kamēr varam, ir jāpamēģina jauni virknējumi</b>. Reinis pie mums atnāca jau pirms diviem gadiem. Sezonu nobrauca Eiropas kausā, bet tad aizgāja, lai mēģinātu apvienot darbu un mācības. Tomēr šovasar viņš atgriezās."</p>
      <p>Vairumam līdzjutēju pārsteigums ir Laura Kaufmaņa iespraukšanās pirmajā ekipāžā, bet Prūsis atgādina, ka sports sastāv no šādiem pārsteigumiem. "Ja jau sports būtu prognozējams, tad vairs nebūtu interesanti. Bet principā šis ir tas pats stāsts, kā skaidroju Nungura iekļaušanu Bērziņa ekipāžā. Jauns un perspektīvs čalis. Jāpaskatās, kā viņš izskatīsies dziļajos ūdeņos. Protams, tas ir arī veids, kā jaunajiem vairot motivāciju turpināt strādāt. Vienlaikus tā ir arī iespēja uz vecajiem paraudzīties no citas puses. <b>Iespējams, ja šī būtu olimpiskā sezona, tad lēmumi un uzvārdi šajā periodā būtu citādi. Bet, ja parādās perspektīvi čaļi, tad viņiem ir jādod iespējas sevi pierādīt</b>," pārliecināts ir treneris.</p>
      <p>Eiropas kausa posmos Latviju pārstāvēs četras divnieka ekipāžas un viens četrinieks. Olimpiskajam čempionam Oskaram Melbārdim kā piloti konkurenci mēģinās sastādīt Dāvis Kaufmanis un Helvijs Babris, kuri startēja jau pērn, kā arī debitants Emīls Cipulis, kurš tikai vasarā pievienojās bobsleja treniņiem. Tikmēr stūmēji nebūs cieši piesaistīti kādam konkrētam pilotam. "Tur ir rasols ar gaļu, desu un gurķiem. Viss kopā. Neviens nevienam nav piestiprināts, tā visa ir Latvijas B komanda. <b>Melbārdis vismaz sākotnēji startēs kopā ar Intaru Dambi, Tomasu Jaunzemu un Māri Priekuli, taču neviens nav ar kādu salaulāts - izmaiņas var būt jebkurā brīdī</b>."</p>
      <p><b>P.S.</b> Tuvākajās dienās <i>Sportacentrs.com</i> varēsiet lasīt pilnu interviju ar Latvijas bobsleja izlases galveno treneri Sandi Prūsi.</p>
    </article>
  </body>
</html>