<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Relleu-Parlament-ERC-Adriana-Delgado_0_2350565005.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T11:41:20+00:00"/>
    <meta property="og:title" content="Relleu a la mesa del Parlament: ERC proposa que Rut Ribas substitueixi Adriana Delgado"/>
    <meta property="og:description" content="Es produeix en un moment en què la mesa està en el punt de mira de la Fiscalia"/>
  </head>
  <body>
    <article>
      <h1>Relleu a la mesa del Parlament: ERC proposa que Rut Ribas substitueixi Adriana Delgado</h1>
      <h2>Es produeix en un moment en què la mesa està en el punt de mira de la Fiscalia</h2>
      <address>
        <time datetime="2019-11-25T11:41:20+00:00">25 Nov 2019, 11:41</time>
      </address>
      <p>Relleu a la mesa del Parlament en un moment complicat per als membres independentistes de l'òrgan director de la cambra catalana. ERC ha anunciat aquest dilluns que ha iniciat el tràmit perquè Rut Ribas substitueixi Adriana Delgado –totes dues, diputades del grup republicà– com a secretària quarta de la mesa. La proposta es votarà en el ple que comença aquest dimarts i s'hauria de validar sense obstacles.</p>
      <p>Delgado se'n va en un moment en què s'exposava a una eventual inhabilitació. Els membres de la mesa del Parlament estan advertits pel Tribunal Constitucional (TC) per haver facilitat el debat de mocions vinculades amb l'autodeterminació que l'alt tribunal demanava que no es tramitessin. De fet, fa uns dies la Fiscalia General de l'Estat <a href="https://www.ara.cat/politica/Fiscalia-investiga-Torrent-mocions-suspeses_0_2343365732.html">va ordenar a la Fiscalia Superior de Catalunya</a> obrir diligències d'investigació contra la mesa per decisions adoptades en les últimes setmanes que podrien tenir "transcendència penal".</p>
      <figure>
        <img src="https://www.ara.cat/2019/11/13/politica/Fiscalia-investiga-Torrent-mocions-suspeses_2343375741_67349531_117x66.jpg"/>
      </figure>
      <p>
        <a href="https://www.ara.cat/politica/Fiscalia-investiga-Torrent-mocions-suspeses_0_2343365732.html">La Fiscalia ja investiga Torrent i la mesa per les mocions suspeses</a>
      </p>
      <p>Precisament, aquest dimecres el ple ha de votar la proposta de resolució conjunta per respondre a la sentència del Procés que han impulsat JxCat, ERC i la CUP. Sobre la proposta hi pesa un advertiment del TC, que en va suspendre el punt 11. Els tres partits negocien ara com esmenar-la i, de moment, cadascun ha presentat esmenes en solitari.</p>
      <h3>Motius "personals i professionals"</h3>
      <p>Segons ha informat Esquerra, el canvi arriba perquè Delgado ha demanat "el relleu per motius personals i professionals". En l'àmbit professional, vol centrar-se en la seva feina com a alcaldessa de Sant Vicenç de Castellet (Bages) i, en el personal, en la seva recent maternitat. "Ha decidit renunciar a la mesa per la impossibilitat d'assumir totes les feines simultàniament", conclou el partit republicà. Malgrat deixar el seu lloc a la mesa, Delgado mantindrà l'acta de diputada.</p>
      <p>Pel que fa a Ribas, és membre de les joventuts del partit, Jovent Republicà. Recentment, s'ha mostrat molt crítica amb la tasca del conseller d'Interior, Miquel Buch, fins al punt de desmarcar-se de la disciplina de vot d'ERC <a href="https://www.ara.cat/politica/Parlament_0_2342765814.html">per demanar la seva reprovació</a>.</p>
      <h3>Esmenes a la resolució conjunta</h3>
      <p>Al marge de la decisió de substituir Delgado per Ribas, ERC ha presentat avui les seves esmenes a la proposta de resolució conjunta que va impulsar amb JxCat i la CUP en resposta a la sentència del Procés. Es tracta de la resolució que originalment reprovava la monarquia i defensava el dret a l'autodeterminació, punts que han estat suspesos pel Tribunal Constitucional. En les seves esmenes, els republicans denuncien que el tribunal atempta contra "els drets fonamentals de llibertat d'expressió, llibertat ideològica i participació política". </p>
      <p>El moviment d'ERC sintonitza amb les esmenes que JxCat i la CUP ja van presentar la setmana passada, tot i que afegeix el suport al president del Parlament, Roger Torrent, i la resta de membres de la mesa. Considera que la suspensió parcial del TC suposa una "greu vulneració de la inviolabilitat dels diputats i diputades". </p>
      <p>Malgrat presentar unes esmenes en la mateixa línia que JxCat i la CUP, els tres partits no ha aconseguit pactar-les d'entrada, i les hauran de negociar en les properes hores. De fet, divendres, es va visualitzar que els tres grups han fet de la qüestió <a href="https://www.ara.cat/politica/JxCat-resolucio-TC-reivindica-autodeterminacio_0_2348765213.html">un nou episodi per intercanviar-se retrets</a>. </p>
    </article>
  </body>
</html>