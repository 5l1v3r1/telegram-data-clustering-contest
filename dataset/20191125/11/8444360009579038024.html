<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/roumania-agoniodis-prospatheia-gia-na-sothoun-14-600-provata-apo-ploio-pou-vythizetai-video/2922877/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T11:22:59+00:00"/>
    <meta property="og:title" content="Ρουμανία: Αγωνιώδης προσπάθεια για να σωθούν… 14.600 πρόβατα από πλοίο που βυθίζεται! video"/>
    <meta property="og:description" content="Συνεχίζεται σήμερα η επιχείρηση διάσωσης συνολικά 14.600 προβάτων, τα οποία βρίσκονται μέσα σε πλοίο, που πήρε κλίση στα ανοιχτά του λιμανιού Μιντία στη νοτιοανατολική Ρουμανία."/>
  </head>
  <body>
    <article>
      <h1>Ρουμανία: Αγωνιώδης προσπάθεια για να σωθούν… 14.600 πρόβατα από πλοίο που βυθίζεται! video</h1>
      <h2>Συνεχίζεται σήμερα η επιχείρηση διάσωσης συνολικά 14.600 προβάτων, τα οποία βρίσκονται μέσα σε πλοίο, που πήρε κλίση στα ανοιχτά του λιμανιού Μιντία στη νοτιοανατολική Ρουμανία.</h2>
      <address><time datetime="2019-11-25T11:22:59+00:00">25 Nov 2019, 11:22</time> by <a rel="author">Newsit Newsroom</a></address>
      <p>Χθες βράδυ η κινητοποίηση των αρχών ήταν άμεση για τα πρόβατα και, όπως ανακοίνωσε η υπηρεσία αντιμετώπισης επειγόντων περιστατικών (ISU), 32 ζώα έχουν ανασυρθεί ζωντανά από τα παγωμένα νερά της Μαύρης Θάλασσας.</p>
      <p>Η εκπρόσωπος της ISU Άνα-Μαρία Στόικα δήλωσε ότι η επιχείρηση αφορά στον καθαρισμό των οδών πρόσβασης στα κατώτερα στρώματα του πλοίου, το οποίο προσπαθούν να επαναφέρουν ώστε να το ρυμουλκήσουν πίσω στο λιμάνι. Στην επιχείρηση διάσωσης των προβάτων λαμβάνουν μέρος τρία πλοία, 40 ναυτικοί και οκτώ δύτες, ενώ η δράση συντονίζεται από το λιμενικό σώμα με δέκα διασώστες, μεταδίδουν τα ρουμανικά μέσα ενημέρωσης.</p>
      <figure>
        <iframe src="https://www.youtube.com/embed/VLA1m4ICd24" width="640" height="480" data-service="Youtube" scrolling="no"/>
      </figure>
      <p>Το πλοίο με φορτίο 14.600 πρόβατα και πλήρωμα 22 ναυτικών εγκατέλειψε χθες βράδυ το λιμάνι Μιντία και στις 11.51 οι λιμενικές αρχές έλαβαν σήμα για ένα άτομο που είχε πέσει μέσα στο νερό. «Ο ναυτικός που είχε πέσει στη θάλασσα διασώθηκε από τις λιμενικές αρχές και οι συνάδελφοί του έφθασαν με ασφάλεια στην αποβάθρα. Ο ναύτης που διασώθηκε έλαβε ιατρική φροντίδα, αλλά αρνήθηκε να μεταφερθεί στο νοσοκομείο» ανακοίνωσαν οι αρχές.</p>
    </article>
  </body>
</html>