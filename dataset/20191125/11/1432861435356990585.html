<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/timeout/remember/stoichkov-za-cqlata-si-kariera-zashto-e-zatvarqn-i-zashto-e-bil-prinuden-da-ne-vkarva-i-da-podeli-zlatna-obuvka-1409438.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-25T11:00:00+00:00"/>
    <meta property="og:title" content="Стоичков за цялата си кариера, защо е затварян и защо е бил принуден да не вкарва и да подели &quot;Златна обувка&quot;"/>
    <meta property="og:description" content="Един от най-знатните български спортисти за всички времена - Христо Стоичков, се върна назад във времето, в което бе един от най-добрите футболисти по световните ширини, и си припомни някои славни моменти Той сподели за какво го е яд най-много, кой е човекът, оставил най-голям отпечатък в кариерата му и говори за някои легенди и негови приятели"/>
  </head>
  <body>
    <article>
      <h1>Стоичков за цялата си кариера, защо е затварян и защо е бил принуден да не вкарва и да подели "Златна обувка"</h1>
      <address><time datetime="2019-11-25T11:00:00+00:00">25 Nov 2019, 11:00</time> by <a rel="author">Sportlive.bg</a></address>
      <p>Един от най-знатните български спортисти за всички времена - <b><a href="https://www.sportlive.bg/tags/3166">Христо Стоичков</a></b>, се върна назад във времето, в което бе един от най-добрите футболисти по световните ширини, и си припомни някои славни моменти. Той сподели за какво го е яд най-много, кой е човекът, оставил най-голям отпечатък в кариерата му и говори за някои легенди и негови приятели.</p>
      <p>"<i>Преди да дойда на "Камп Ноу", спечелих "Златната обувка". Поделихме я с Уго Санчес. Той трябва да ми е благодарен за нея. Имах 38 гола, колкото и той, но имах още един мач за сезона. Тогава обаче дойдоха генералите от българската армия и ми заповядаха да не вкарвам, за да не се говори по света, че в България има корупция и е изманипулирано първенството, за да спечеля аз. Баща ми беше военен и дойдох от семейство с много дисциплина. Но на 12 години ме изритаха от Марица и така полека-лека съдбата ме прати в ЦСКА, отборът на армията. И тъй като генералите ни ръководеха, ако се представяхме слабо в някой мач, после ни пращаха в тъмница</i>" - започна Стоичков. </p>
      <p>"<i>Всички говорят за целувката ми с Роналд Куман след триумфа за КЕШ през 1992 г. Това е най-сладката целувка в живота ми. Но веднъж се скарах с него, а с Хосе Мария Бакеро се карах постоянно. Но взаимно се извинихме за това. Яд ме е, че можехме да спечелим доста повече трофеи от КЕШ и Шампионската лига. Много съжалявам за 1994 г. (Барселона губи от Милан на финала с 0:4). Просто се падна да играем в лош ден за нас. Сигурен съм, че ако днес повторим този двубой, няма да сбъркаме и ще го спечелим. Титлата на Испания се реши в съботата преди този финал. Това ни изцеди</i>" - обясни легеднарният номер 8.</p>
      <p>"<i>Йохан Кройф е човекът, който остави най-голям отпечатък върху кариерата ми. Той винаги ще остане специален за мен. Когато получи инфаркта тогава, аз отидох при него в болницата и му казах, че ще победим заради него. Бях със сълзи на очите. Отидохме и разбихме Атлетик Билбао на "Сан Мамес" с 6:0. Запомних този мач завинаги и как публиката ми ръкопляскаше</i>".</p>
      <p>
        <i>"После отидох в Парма, но не се застоях дълго и се обадих на президента да ме връща в Барселона. Този отбор ми отвори вратите за футбола и затова винаги ще го обичам. Някои целуват емблемата, но фалшиво. Аз никога не съм я целувал, но за мен тя е запечатана в сърцето. Барса е повече от клуб. Ромарио беше грешен да се върне толкова късно след Световното. Няколко пъти му се обаждах и му казвах да се върне навреме. Един ден Йохан го скастри жестоко. Тогава Ромарио се обърна към него и му каза: "Аз съм световен шампион, а ти не си!". Това преля чашата".</i>
      </p>
      <p><i>"Боби Робсън беше много благ и прекрасен човек. Та той беше "сър". Коравият тогава беше Моуриньо. Но и той има огромно сърце. Той не беше прав, когато се заяждаше с Тито Виланова, разбра го и после се извини. Колкото до Ван Гаал, по-добре да не говоря за този. Той ме злепостави пред отбора не като футболист, а като човек" - </i>завърши Стоичков пред испанското предаване "Quan s'apaguen els llums".</p>
      <p>
        <b>А какво му е отношението към Стилиян Петров - 13 години след скандала между тях - <a href="https://www.sportlive.bg/timeout/remember/Stoichkov-razkri-otnoshenieto-si-kym-Stiliqn-Petrov-13-godini-sled-skandala-mezhdu-tqh-1406854.html">вижте в този материал на SportLive.</a></b>
      </p>
      <related>
        <h4>Още по темата</h4>
        <a href="https://www.sportlive.bg/bgfootball/cska/cSKA-se-razdelq-bezslavno-s-Denis-Davidov-1409399.html"/>
        <a href="https://www.sportlive.bg/worldfootball/spain/Statichni-polozheniq-spasiha-Barselona-v-Madrid-1409057.html"/>
        <a href="https://www.sportlive.bg/worldfootball/spain/Barselona-reshi-na-koi-pozicii-shte-se-podsilva-prez-lqtoto-i-za-koi-igrachi-shte-se-bori-1408997.html"/>
        <a href="https://www.sportlive.bg/bgfootball/national-team/Stoichkov-V-Bylgariq-nqmashe-rasizym-skandalyt-e-zaradi-nqkoi-sh**ani-hora-1406810.html"/>
        <a href="https://www.sportlive.bg/bgfootball/national-team/Stoichkov-Nqmame-dobyr-nacionalen-otbor-i-mnogo-dobri-igrachi-1406845.html"/>
        <a href="https://www.sportlive.bg/worldfootball/bulgariansabroad/Stoichkov-Bobi-Mihajlov-prodade-nasheto-priqtelstvo-1389273.html"/>
      </related>
    </article>
  </body>
</html>