<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191125_Tiborcz"/>
    <meta property="og:site_name" content="HVG.hu"/>
    <meta property="article:published_time" content="2019-11-25T11:53:00+00:00"/>
    <meta property="og:title" content="Tiborczék aprópénzért vették meg, most közpénzmilliárdokból újítják fel a bodajki kastélyt"/>
    <meta property="og:description" content="Az épület vadászati kiállítótermének épp abban az évben kell elkészülnie, amikor Magyarország vadászati kiállítást rendez."/>
  </head>
  <body>
    <article>
      <h1>Tiborczék aprópénzért vették meg, most közpénzmilliárdokból újítják fel a bodajki kastélyt</h1>
      <address><time datetime="2019-11-25T11:53:00+00:00">25 Nov 2019, 11:53</time> by <a rel="author">hvg.hu</a></address>
      <p>
        <b>Az épület vadászati kiállítótermének épp abban az évben kell elkészülnie, amikor Magyarország vadászati kiállítást rendez.</b>
      </p>
      <p>Tiborcz István korábbi üzlettársának cége, a WHB Építő Zrt. több mint hárommilliárd forintért újíthatja fel a bodajki Hochburg–Lamberg-kastély vadászati kiállítótermét, tudta meg a <a href="https://24.hu/fn/gazdasag/2019/11/25/tiborcz-bodajk-kastely/"><i>24.hu</i></a>.</p>
      <p>Ahogy arról korábban a hvg360 is <a href="https://hvg.hu/360/201939_bdjkreal_estate_ujabbkastelyt_epitenek">beszámolt</a>, a Hochburg–Lamberg-kastélyhoz 2016 elején jutott hozzá a BDPST Zrt., méghozzá egy felszámolási eljárás részeként, 29 millió forintért. A vállalat a kormányfő vejének érdekeltsége, később Tiborcz István a nyilvánosság előtt is felvállalta a céget.</p>
      <p>A BDPST 2016 végén megvált a kastély közvetlen birtokosától, a BDJK-Real Estate Kft.-től; a vevő Tiborcz állandó üzleti partnerének, Paár Attilának a cége, a WHB vagyonkezelő volt. Egy éve aztán a WHB is továbbadta a bodajki rezidenciát, az új tulajdonos a miniszterelnök vejével szintén jó kapcsolatot ápoló Khaut András lett, aki a Excidit tulajdonában lévő Fertődi Építő Zrt. egyik részvényese.</p>
      <p>A BDJK Real Estate Kft. idén szeptember 4-én hirdetett közbeszerzési pályázatot, a feladat vadászati kiállítótér létrehozása és a kastély környezetének rehabilitációja volt. A kiírásból látható, hogy hatalmas megbízásról van szó, a jelentkezésre azonban alig egy hónapot adtak. A megbízásra egyetlen ajánlat érkezett, amelyet a WHB adott be.</p>
      <p>Tehát a 3 milliárd 89 millió forintos megbízást egy olyan cég vitte el, amelynek székhelye ugyanott van, mint a kiíró tulajdonosának fióktelepe. A projekt dokumentációjából látszik, hogy a BDJK a Magyar Turisztikai Ügynökséghez a Kisfaludy Program keretében pályázott. Az MTÜ-re pedig <a href="https://hvg.hu/gazdasag/20180530_Orban_Rahel_diktalhat_a_magyar_divatiparban_is">komoly hatással</a> van Orbán Ráhel, a miniszterelnök lánya, Tiborcz István felesége.</p>
      <p>Mivel közbeszerzést írtak ki, a kastély felújítása részben vagy egészben közpénzből történik. A Közbeszerzési Hatóság honlapján az október 29-én aláírt szerződést hatályosként tüntetik fel.</p>
      <p>A <i>24.hu</i> szerette volna megtudni a BDJK Real Estate Kft.-től, hogy milyen konstrukcióban, mikor és mennyi közpénzhez jutottak, de levelükre a cikk megjelenéséig nem válaszoltak.</p>
      <p>A portál emlékeztetett, a szerződés szerint a vadászati tér kialakítására, az épület felújítására és a környező területek rehabilitációjára Paár Attiláék 14 hónapot kaptak, ami azt jelenti, hogy a kastély 2020 végére vagy 2021 elejére készülhet el, abban az évben, amikor Magyarország <a href="https://hvg.hu/itthon/20190111_Otvenmilliardba_kerul_Semjen_rendezvenyalma_de_megsem_minosul_majd_vilagkiallitasnak">vadászati világkiállítást rendez</a>, amelynek költségvetése meghaladhatja az 50 milliárd forintot.</p>
      <related>
        <a href="https://hvg.hu/360/201947_bellevue_es_bellavista_tiborcz_atrendez"/>
        <a href="https://hvg.hu/gazdasag/20191121_tiborcz_istvan_bdpst_group_meszaros_lorinc_szalloda_andrassy_rezidencia_wine__spa"/>
      </related>
    </article>
  </body>
</html>