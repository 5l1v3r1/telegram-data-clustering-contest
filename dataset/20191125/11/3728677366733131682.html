<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216041/Weer-niet-naar-school-vakbond-kondigt-nieuwe-onderwijsstaking-aan"/>
    <meta property="og:site_name" content="RTV Noord"/>
    <meta property="article:published_time" content="2019-11-25T11:27:00+00:00"/>
    <meta property="og:title" content="Weer niet naar school: vakbond kondigt nieuwe onderwijsstaking aan"/>
    <meta property="og:description" content="Juffen en meesters leggen eind januari mogelijk opnieuw het werk neer."/>
  </head>
  <body>
    <article>
      <h1>Weer niet naar school: vakbond kondigt nieuwe onderwijsstaking aan</h1>
      <address><time datetime="2019-11-25T11:27:00+00:00">25 Nov 2019, 11:27</time> by <a rel="author">Eva Hulscher</a></address>
      <p>Onderwijsvakbond AOb roept haar leden op om op 30 en 31 januari te staken. De oproep volgt op de eendaagse onderwijsstaking begin deze maand.</p>
      <p>De AOb besloot de nieuwe staking te organiseren na een interne peiling onder ruim 6000 leden, waarbij 90 procent aangaf weer te willen staken.</p>
      <blockquote>Zolang dat geld er niet komt, blijven wij actievoeren<cite>Eugenie Stolk - voorzitter AOb</cite></blockquote>
      <p>Het gaat om leerkrachten op zowel basisscholen als middelbare scholen. Wel bleek bij eerdere stakingen dat de actiebereidheid op middelbare scholen in Groningen een stuk lager is dan op de basisscholen.</p>
      <p>'De leden hebben zich overduidelijk uitgesproken. De actiebereidheid is enorm, zegt AOb-voorzitter Eugenie Stolk. 'Er moet structureel geld bij voor het onderwijs. Zolang dat geld er niet komt, blijven wij actievoeren.'</p>
      <h3>Onderwijsbonden</h3>
      <p>Het is nog onduidelijk of andere onderwijsbonden zich net als bij de eerdere staking verbinden aan de actie. Om die staking was veel te doen. De AOb had 'm afgelast, omdat onderwijsminister Slob eenmalig 460 miljoen euro toezegde aan het onderwijs.</p>
      <p>Het afblazen van de staking leidde tot veel onvrede onder docenten en schooldirecteuren. Ze vonden het eenmalige bedrag geen structurele oplossing voor de grote problemen in het onderwijs. Daarna besloot de AOb de staking toch door te laten gaan.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/215353/Lerarenstaking-in-beeld-Het-wordt-steeds-minder-leuk-om-naar-school-te-gaan"/>
      </related>
    </article>
  </body>
</html>