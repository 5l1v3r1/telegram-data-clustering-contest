<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/scienza/ecologia/2019/11/25/luogo-senza-vita-terra/"/>
    <meta property="og:site_name" content="Wired"/>
    <meta property="article:published_time" content="2019-11-25T11:39:53+00:00"/>
    <meta property="og:title" content="Ecco il luogo più inospitale del mondo: qui non c'è alcuna traccia di vita"/>
    <meta property="og:description" content="Gli stagni del cratere di Dallol in Etiopia non sarebbero per nulla ospitali: l'acqua bollente, supersalata e iperacida precluderebbe qualsiasi possibilità di vita, persino ai microrganismi più estremi"/>
  </head>
  <body>
    <article>
      <h1>Ecco il luogo più inospitale del mondo: qui non c'è alcuna traccia di vita</h1>
      <address><time datetime="2019-11-25T11:39:53+00:00">25 Nov 2019, 11:39</time> by <a rel="author" href="https://www.wired.it/author/mmagistroni/" target="_blank">Mara Magistroni</a></address>
      <h3>Gli stagni del cratere di Dallol in Etiopia non sarebbero per nulla ospitali: l'acqua bollente, supersalata e iperacida precluderebbe qualsiasi possibilità di vita, persino ai microrganismi più "estremi"</h3>
      <p>Una specie di <b><a href="https://www.wired.it/play/cinema/2019/04/13/i-10-inferni-migliori-cinema/">inferno</a> in Terra</b> dove non esiste <b>alcuna <a href="https://www.wired.it/scienza/spazio/2019/06/10/mamma-perso-alieni/">forma di vita</a></b>. Nemmeno i <a href="https://www.wired.it/scienza/spazio/2019/08/07/tardigradi-conquistato-luna/">tardigradi</a> – che pure possono sopravvivere nello Spazio – ce l’hanno fatta a colonizzarlo. È il cratere vulcanico di <b>Dallol</b>, nel Nord-Est dell’Etiopia, dove si trovano<b> stagni d’acqua bollente</b>, <b>super salina</b> e <b>ipercacida</b>. Ne sono convinti i ricercatori di una collaborazione franco-spagnola, che hanno pubblicato le loro <a href="https://www.nature.com/articles/s41559-019-1005-0">analisi</a> sulle pagine di <i>Nature Ecology &amp; Evolution</i>, sostenendo che non dobbiamo farci troppe <b>illusioni</b>: la presenza di<b> acqua</b> non significa che ci sia <b>vita</b> (almeno come la conosciamo), nemmeno sul nostro pianeta.</p>
      <p>Qualcuno lo aveva paragonato a <a href="https://www.wired.it/scienza/spazio/2018/10/23/acqua-liquida-marte-ossigeno/"><b>Marte</b></a>, eleggendolo a modello di studio per testare i <b>limiti</b> della vita. E sembrava che a Dallol qualche primitivo microrganismo in effetti ci fosse, o ci fosse stato in passato.</p>
      <p>Un’<b>illusione</b>, almeno in base alle analisi condotte dal team franco-spagnolo guidato da <b>Purificación Lopez Garcia</b> del Cnr francese, che ritiene che proprio niente possa sopravvivere nelle acque dei colorati stagni di Dallol, nemmeno il microrganismo più <i>estremofilo</i>. <b>Nessuna forma di vita</b> per come la conosciamo, infatti, sarebbe in grado di resistere a così tanto calore, tanta acidità e tanta salinità contemporaneamente.</p>
      <p><i>“Dopo aver analizzato molti più campioni rispetto ai lavori precedenti con controlli adeguati per non contaminarli e calibrando meglio la metodologia”</i>, ha commentato Lopez Garcia, <i>“abbiamo verificato che non c’è vita microbica in queste piscine salate, calde e iperacide o nei laghi salati ricchi di magnesio adiacenti”</i>.</p>
      <p>I ricercatori hanno davvero passato al setaccio i campioni di acqua di Dallol, ma nessuna conferma è arrivata né dalle analisi per <b>marcatori genetici</b> né dalle <b>analisi chimiche</b>, passando per test di <b>microscopia elettronica </b>a scansione combinata con <b>spettroscopia a raggi X</b>. Nemmeno i tentarvi di coltivare microrganismi in laboratorio nelle stesse condizioni dei laghi di Dallol ha dato qualche esito.</p>
      <p><i>“Alcuni <b>precipitati minerali</b> di Dallol ricchi di silice possono apparire al microscopio come cellule microbiche, quindi ciò che si vede deve essere analizzato bene”</i>, ha spiegato Lopez Garcia. <i>“In altri studi, a parte la possibile contaminazione di campioni con </i><a href="https://www.wired.it/scienza/spazio/2018/10/17/vita-aliena-terra-viola/">archaea</a> [microrganismi primitivi, ndr] <i>da terre adiacenti, queste particelle minerali potrebbero essere state interpretate come <b>cellule fossilizzate</b>, quando in realtà si formano spontaneamente nelle salamoie anche se non c’è vita”</i>.</p>
      <p>Secondo i ricercatori gli <b>ostacoli</b> insormontabili che la vita incontrerebbe sono l’abbondanza di <b>sali di magnesio</b>, di <b>agenti caotropici</b> che rompono i <a href="https://www.wired.it/scienza/medicina/2019/09/24/dna-acqua-legami-idrogeno/">legami di idrogeno</a> denaturando le molecole organiche, unite a <b>temperatura</b>, <b>acidità</b> e <b>salinità</b> davvero <b>estreme</b>. Basti pensare che anche d’inverno le temperature restano attorno ai 45°C e che certi laghi sono talmente acidi che il pH assume valori negativi.</p>
      <p>Ci sono dunque ambienti sulla Terra dove a<b>nche se c’è acqua la vita</b> – almeno quella basata sulla biochimica che conosciamo – <b>non è possibile</b>. <i>“E</i> – ha concluso Lopez Garcia – <i>non dovremmo aspettarci di trovare forme di vita in ambienti simili su altri pianeti”</i>.</p>
      <p>Acqua, insomma, non è sinonimo di vita.</p>
    </article>
  </body>
</html>