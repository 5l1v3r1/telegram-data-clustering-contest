<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402552/%D9%85%D8%A7%D8%AC%D8%B1%D8%A7%DB%8C-%D8%A8%D9%88%DB%8C-%D9%86%D8%A7%D9%85%D8%B7%D8%A8%D9%88%D8%B9-%D8%AF%D8%B1-%D8%A8%D8%B3%D8%AA%D8%A7%D9%86-%D8%A2%D8%A8%D8%A7%D8%AF-%DA%86%D9%87-%D8%A8%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:55:58+00:00"/>
    <meta property="og:title" content="ماجرای بوی نامطبوع در بستان آباد چه بود؟"/>
    <meta property="og:description" content="ایسنا/آذربایجان شرقی از لحظاتی قبل، خبر متصاعد شدن بوی نامطبوع در شهرستان بستان آباد و تعطیلی مدارس این شهرستان، در برخی منابع خبری منتشر شده و اظهار نظرهای متفاوتی در این خصوص ارائه شده است."/>
  </head>
  <body>
    <article>
      <h1>ماجرای بوی نامطبوع در بستان آباد چه بود؟</h1>
      <address><time datetime="2019-11-25T11:55:58+00:00">25 Nov 2019, 11:55</time> by <a rel="author">نسرین سوار</a></address>
      <p>ایسنا/آذربایجان شرقی از لحظاتی قبل، خبر متصاعد شدن بوی نامطبوع در شهرستان بستان آباد و تعطیلی مدارس این شهرستان، در برخی منابع خبری منتشر شده و اظهار نظرهای متفاوتی در این خصوص ارائه شده است.</p>
      <p>فرماندار شهرستان بستان آباد در گفت‌وگو با ایسنا از رفع شدن بوی نامطبوع خبر داد و گفت: هم اکنون هیچ مشکلی وجود ندارد و شرایط عادی است.</p>
      <p>سید علی موسوی اظهار کرد: به دنبال متصاعد شدن بوی نامطبوع در شمال غرب شهرستان بستان آباد، بررسی‌ها آغاز شده و مشخص شد که بوی متصاعد شده ارتباطی به نشت گاز ندارد.</p>
      <p>وی اضافه کرد: بررسی‌ها نشان داد که بوی نامطبوع ناشی از تخلیه فاضلاب بوده و این که این فاضلاب مربوط به کجا بوده، در دست بررسی است.</p>
      <p>وی خاطرنشان کرد: به دنبال متصاعد شدن بوی نامطبوع، تعدادی از دانش آموزان تصور کرده بودند که بو ناشی از نشتی گاز است که رسانه‌ها نیز در این شایعه پراکنی نقش ایفا کردند.</p>
      <p>حسین صبور، مدیر روابط عمومی اداره کل آموزش و پرورش آذربایجان شرقی نیز در این خصوص به ایسنا گفت: طبق اعلام شرکت گاز شهرستان، این بو ناشی از ترکیدگی یکی از لوله‌های زمینی گاز در خارج از مدرسه بوده و دانش آموزان سه مدرسه به دنبال بروز علایم ابتدایی گازگرفتگی مانند سردرد، به دستور مدیر آموزش و پرورش منطقه به خانه‌هایشان بازگشته‌اند.</p>
      <p>وی گفت: این بو فقط دانش آموزان دو مدرسه دخترانه عترت و محدثه و یک مدرسه غیرانتفاعی را متاثر کرده بود که اکنون مشکل برطرف شده است.</p>
      <p>وی خاطرنشان کرد: هیچ مدرسه دیگری در بستان آباد تعطیل نیست.</p>
      <p>انتهای پیام</p>
    </article>
  </body>
</html>