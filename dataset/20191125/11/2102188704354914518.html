<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654081/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T11:45:00+00:00"/>
    <meta property="og:title" content="Укрзалізниця замовить коштовне російське вугілля через фірму-прокладку"/>
    <meta property="og:description" content="Філія Укрзалізниці за результатами тендерів хоче укласти п’ять угод щодо поставки вугілля на 12,49 мільйона гривень, із компанією “Раксел”, яка  через ще одну угорську компанію планує поставляти вугілля з РФ."/>
  </head>
  <body>
    <article>
      <h1>Укрзалізниця замовить коштовне російське вугілля через фірму-прокладку</h1>
      <address>
        <time datetime="2019-11-25T11:45:00+00:00">25 Nov 2019, 11:45</time>
      </address>
      <p>Філія Укрзалізниці за результатами тендерів хоче укласти п’ять угод щодо поставки вугілля на 12,49 мільйона гривень, із компанією "Раксел", яка  через ще одну угорську компанію планує поставляти вугілля з РФ.</p>
      <p>Про це повідомляють <a href="http://nashigroshi.org/2019/11/25/zaliznytsia-za-12-mil-yoniv-zamovliaie-koshtovne-rosiys-ke-vuhillia-cherez-prokladku-z-uhorshchyny/">Наші Гроші</a> з посиланням на"<a href="https://prozorro.gov.ua/tender/UA-2019-10-25-002373-b">Прозорро</a>".</p>
      <p>Філія УЗ "Південно-західна залізниця" на цей рік замовить 2 900 т вугілля марки ДГ (13-100) по 4 140-4 380 грн./т із ПДВ.</p>
      <p>Фірма "Раксел" на підтвердження наявності вугілля надала контракт з фірмою <a href="https://www.ceginformacio.hu/cr9311594136">"GMV Trading Company Kft."</a> (Угорщина, створена у грудні 2018 року, директор  Валентин Тодорчук). У контракті вказано, що паливо вивозиться з митної території Росії.</p>
      <p>У тендерній пропозиції вказано, що "виробником" вугілля є угорська "GMV Trading Company Kft.", країною виробника – Росія.</p>
      <figure>
        <img src="https://eimg.pravda.com/images/doc/f/a/fa03106-vyrobnyk-vuhillia-rosiia-640x420.jpg"/>
      </figure>
      <p>Переможець на вимогу тендерної документації надав довідку, що не планує постачати вугілля, видобуте на непідконтрольних територіях Донецької та Луганської області.</p>
      <p>Ціна вдвічі вища від <a href="https://www.epravda.com.ua/news/2019/09/4/651288/">вересневої ціни</a> за формулою "Роттердам+" у 1 867-1 966 грн./т.</p>
      <p>Крім того, раніше в листопаді інші філії самої "Укрзалізниці" замовляли таке вугілля дещо дешевше. Так, "Пасажирська компанія" законтрактувала його по <a href="https://prozorro.gov.ua/tender/UA-2019-09-30-000573-a">3 849</a>–<a href="https://prozorro.gov.ua/tender/UA-2019-09-30-000563-a">3 899</a> грн./т, "Львівська залізниця" – по <a href="https://prozorro.gov.ua/tender/UA-2019-09-10-000703-a">3 850 грн./т</a>, "Донецька залізниця" – по <a href="https://prozorro.gov.ua/tender/UA-2019-08-22-000788-b">3 657 грн./т</a>, "Центр будівельно-монтажних робіт та експлуатації будівель і споруд" – по <a href="https://prozorro.gov.ua/tender/UA-2019-09-24-001717-a">3 600 грн./т</a>, "Одеська залізниця" – по <a href="https://prozorro.gov.ua/tender/UA-2019-09-27-000063-a">3 585 грн./т</a>. Їхні ціни були без ПДВ, оскільки поставки вугілля на митній території України тимчасово <a href="http://bz.ligazakon.ua/ua/magazine_article/BZ010106">звільняються</a> від ПДВ незалежно від походження вугілля (імпортне чи місцеве) і ролі постачальника (виробник чи посередник), якщо постачальник не відмовився від пільги. Чому нинішня закупівля не підпала під пільгу, незрозуміло.</p>
      <p>Сума переможних пропозицій була на 6% нижча від очікуваної вартості закупівель.</p>
      <p>Конкурентами на окремих тендерах були "Енік Енерджі Груп", "Торгівельно-виробнича компанія "Вугілля Дон Прайм", "ПКФ Теплосервис" і "Будівельно-проектна компанія "Горизонт", причому ніхто не знижував ціну під час аукціонів.</p>
      <p>Столичний "Раксел" зі статутним капіталом 1 тис грн. зареєстрований у серпні 2018 року на масовий номер телефону 0999875013 у житловому будинку по вул. В. Верховинця, буд. 10. Потім адреса змінилась на вул. Жмеринська, буд. 11/1, де <a href="https://www.google.com/maps/@50.442783,30.3857142,3a,60y,165.17h,86.14t/data=!3m6!1e1!3m4!1s6j0_JhkBAIxega1rRhW3Sw!2e0!7i13312!8i6656">знаходиться</a> металобаза.</p>
      <p>Директором фірми спершу був Віталій Заєць, потім – Дмитро Тодераш із Чернівців, а потім – Валентин П’ятницький із Чернівців. Увесь цей час засновницею значиться Діана Пилипчинець з Києва, яка раніше була зареєстрована в селах Закарпатської області.</p>
      <p>Дмитро Тодераш володіє ТОВ "Укрспецтехрембуд", яке "Південно-західна залізниця" у вересні не допустила до <a href="https://prozorro.gov.ua/tender/UA-2019-07-26-000978-b">тендеру</a> щодо капремонту обладнання рейкових автобусів PESA.</p>
      <p>На Діану Пилипчинець, яка, ймовірно, є юристкою, зареєстровано понад сто юридичних осіб. Зокрема її фірми зареєстрували ТОВ "БК Роял Хауз", <a href="http://nashigroshi.org/2019/10/10/pryvativets-za-395-mil-yoniv-buduvatyme-ridne-misto-pislia-otochennia-nepopa/">пов’язане</a> з групою "Приват".</p>
      <p>Переможець підтвердив досвід виконаним аналогічним договором за липень 2019 року з одеським ТОВ "Юниверс-2012" Івана Бородіна та Міхаіла Гатича (обидва – з Молдови).</p>
      <p>Надані переможцем зразки посвідчень якості чомусь надруковані друкарнею в Дніпрі.</p>
    </article>
  </body>
</html>