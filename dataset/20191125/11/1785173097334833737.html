<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/alegeri-prezidentiale-2019-rezultate-partiale-anuntate-de-bec-klaus-iohannis-65-88-viorica-dancila-34-12-ce-urmeaza-dupa-ce-vor-fi-anuntate-rezultatele-definitive-1922400825002019111119179879"/>
    <meta property="og:site_name" content="News.ro"/>
    <meta property="article:published_time" content="2019-11-25T11:08:00+00:00"/>
    <meta property="og:title" content="Alegeri prezidenţiale 2019 - Rezultate parţiale anunţate de BEC: Klaus Iohannis - 65,88%, Viorica Dăncilă - 34,12%. Ce urmează după ce vor fi anunţate rezultatele definitive"/>
    <meta property="og:description" content="Candidatul PNL la Preşedinţie Klaus Iohannis a fost votat de 65,88% dintre alegători, iar candidatul PSD Viorica Dăncilă a primit voturile a 34,12%, conform rezultatelor parţiale ale scrutinului de duminică, anunţate luni de Biroul Electoral Central (BEC)."/>
  </head>
  <body>
    <article>
      <h1>Alegeri prezidenţiale 2019 - Rezultate parţiale anunţate de BEC: Klaus Iohannis - 65,88%, Viorica Dăncilă - 34,12%. Ce urmează după ce vor fi anunţate rezultatele definitive</h1>
      <address><time datetime="2019-11-25T11:08:00+00:00">25 Nov 2019, 11:08</time> by <a rel="author">News.ro</a></address>
      <p>
        <b>Candidatul PNL la Preşedinţie Klaus Iohannis a fost votat de 65,88% dintre alegători, iar candidatul PSD Viorica Dăncilă a primit voturile a 34,12%, conform rezultatelor parţiale ale scrutinului de duminică, anunţate luni de Biroul Electoral Central (BEC).</b>
      </p>
      <p>BEC a făcut publice luni rezultatele după numărarea voturilor exprimate în 19.522 de secţii, reprezentând 99,67% din total.</p>
      <p>Potrivit acestor rezultate, Iohannis a primit 6.437.151 de voturi, reprezentând 65,88%.</p>
      <p>Candidatul PSD Viorica Dăncilă a fost votată de 3..334..000 de alegători, reprezentând 34,12 % din voturi.</p>
      <p>Următorul anunţ al BEC va fi cel în care vor fi anunţate rezultatele finale.</p>
      <p>După acest moment, procesul-verbal, împreună cu procesele-verbale de constatare şi centralizare a rezultatelor votării întocmite de birourile electorale judeţene, birourile electorale ale sectoarelor municipiului Bucureşti, biroul electoral pentru secţiile de votare din străinătate şi birourile electorale ale secţiilor de votare se înaintează cu paza personalului structurilor Ministerului Afacerilor Interne la Curtea Constituţională.</p>
      <p>Curtea Constituţională validează rezultatul scrutinului, asigură publicarea rezultatului alegerilor în mass-media şi în Monitorul Oficial al României, Partea I şi validează rezultatul alegerilor pentru preşedintele ales. Actul de validare se întocmeşte în 3 exemplare, dintre care unul rămâne la Curtea Constituţională, unul se prezintă Parlamentului pentru depunerea jurământului,, iar al treilea se înmânează candidatului ales.</p>
      <p>Potrivit articolului 82 din Constituţie, candidatul a cărui alegere a fost validată depune în faţa Camerei Deputaţilor şi a Senatului, în şedinţă comună, următorul jurământ: "Jur să-mi dăruiesc toată puterea şi priceperea pentru propăşirea spirituală şi materială a poporului român, să respect Constituţia şi legile ţării, să apăr democraţia, drepturile şi libertăţile fundamentale ale cetăţenilor, suveranitatea, independenţa, unitatea şi integritatea teritorială a României. Aşa să-mi ajute Dumnezeu!".</p>
      <p>Mandatul Preşedintelui României este de 5 ani şi se exercită de la data depunerii jurământului.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>