<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/bijusais-nets-lideris-kad-ligumu-piedavaja-knicks-nolemu-beigt-karjeru/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-25T11:47:25+00:00"/>
    <meta property="og:title" content="Bijušais “Nets” līderis: Kad līgumu piedāvāja “Knicks”, nolēmu beigt karjeru"/>
    <meta property="og:description" content="Bijušais Nacionālās basketbola asociācijas (NBA) spēlētājs Ričards Džefersons atklājis, ka atteicis Ņujorkas “Knicks” līguma piedāvājumam 2018.gada vasarā, tā vietā izvēloties noslēgt karjeru."/>
  </head>
  <body>
    <article>
      <h1>Bijušais “Nets” līderis: Kad līgumu piedāvāja “Knicks”, nolēmu beigt karjeru</h1>
      <address><time datetime="2019-11-25T11:47:25+00:00">25 Nov 2019, 11:47</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Bijušais Nacionālās basketbola asociācijas (NBA) spēlētājs Ričards Džefersons atklājis, ka atteicis Ņujorkas “Knicks” līguma piedāvājumam 2018.gada vasarā, tā vietā izvēloties noslēgt karjeru.</p>
      <p>Džefersons karjeras labākos gadus aizvadīja “Knicks” principiālajā sāncensē Ņūdžersijas (tagad Bruklinas) “Nets”.</p>
      <p>“Atteicos spēlēt “Knicks”. Džeisonam Kidam un Kenjonam Mārtinam [bijušajiem “Nets” spēlētājiem, kuri karjeras gaitā pārstāvēja arī “Knicks”] bija vienalga. Kad pienāca piedāvājums, nodomāju: “Knicks”? Nē, es beidzu karjeru. “Knicks” bija vienīgā komanda, kura man piedāvāja darbu, bet es nolēmu, ka aizeju. Tā ir taisnība. “Knicks” vietā izvēlējos noslēgt karjeru,” pirms aizvadītās nakts spēles starp “Knicks” un “Nets” komandām sacīja Džefersons.</p>
      <p>“Zināju, ka pienācis laiks. Kad “Knicks” gribēja, lai spēlēju viņu komandā, sapratu, ka mans laiks līgā ir pienācis beigām,” piebilda Džefersons, kurš karjeras pēdējo sezonu aizvadīja 2017./2018.gadā, pārstāvot Denveras “Nuggets”.</p>
      <p>Džefersons līgā ienāca 2001.gadā, kad ar 13.numuru viņu NBA draftā izvēlējās Hjūstonas “Rockets” uzreiz aizmainot tiesības uz uzbrucēju uz “Nets”.</p>
      <p>Ņūdžersijas komandā Džefersons aizvadīja septiņas sezonas, bet vēlāk spēlēja tādās komandās kā Sanantonio “Spurs”, Klīvlendas “Cavaliers”, Milvolki “Bucks”, Goldensteitas “Warriors”, Jūtas “Jazz” un Dalasas “Mavericks”.</p>
      <p>Kopumā NBA pamatturnīrā Džefersons savas 17 sezonu garās karjeras laikā aizvadīja 1181 spēli, caurmērā izceļoties ar 12,6 gūtiem punktiem, 4 atlēkušajām bumbām, kā arī 2 rezultatīvām piespēlēm. Savu karjeras rezultatīvāko sezonu Džefersons aizvadija 2007./2008.gadā, kad pārstāvot “Nets”, vidēji spēlē atzīmējās ar 22,6 gūtiem punktiem.</p>
      <p>2016.gadā Džefersons Klīvlendas “Cavaliers” sastāvā kļuva par NBA čempionu.</p>
      <p> </p>
    </article>
  </body>
</html>