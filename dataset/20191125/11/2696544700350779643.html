<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_fenntarthatosag_ensz"/>
    <meta property="og:site_name" content="HVG.hu"/>
    <meta property="article:published_time" content="2019-11-25T11:19:00+00:00"/>
    <meta property="og:title" content="ENSZ: Romlik az oktatás minősége Magyarországon"/>
    <meta property="og:description" content="Ráadásul a tizenhét fenntarthatósági fejlődési cél közül egyet sem teljesített maradéktalanul Magyarország."/>
  </head>
  <body>
    <article>
      <h1>ENSZ: Romlik az oktatás minősége Magyarországon</h1>
      <address><time datetime="2019-11-25T11:19:00+00:00">25 Nov 2019, 11:19</time> by <a rel="author">hvg.hu</a></address>
      <p>
        <b>Ráadásul a tizenhét fenntarthatósági fejlődési cél közül egyet sem teljesített maradéktalanul Magyarország.</b>
      </p>
      <p>Az ENSZ felmérte, hol állnak az EU tagállamai a fenntarthatósági fejlődési célok elérésben. A szervezet <a href="https://eu-dashboards.sdgindex.org/countries/hungary">17 célt határozott meg</a>, ezekből Magyarországnak egyet sem sikerült maradéktalanul teljesítenie, igaz, a legtöbben felfelé ívelő tendenciát mutat.</p>
      <p>Az ENSZ szerint:</p>
      <ul>
        <li>a szegénység felszámolásában, valamint</li>
        <li>a jó munkalehetőségek biztosításában sikerült a leginkább a fenntarthatósági célok elérése felé haladni, és</li>
        <li>enyhén javultunk az egészség,</li>
        <li>a tiszta víz és a köztisztaság,</li>
        <li>az innováció és az infrastruktúra, valamint</li>
        <li>a fenntartható városok és közösségek elnevezésű pontokban.</li>
        <li>Egy helyben toporgunk viszont az élelmezés, a nemek közötti egyenlőség, a klímavédelem, valamint a fenntartható és befogadó intézmények területén.</li>
      </ul>
      <blockquote>Egy területen kifejezett visszalépést könyvelhettünk el, ez pedig a minőségi oktatás.</blockquote>
      <p>A PISA-tesztek, a felnőttképzések helyzete, valamint a felsőoktatásban való részvételt vizsgálva az derült ki, hogy messzebb is kerültünk a fenntarthatósági cél elérésétől.</p>
      <p>Magyarország összességében 65,1 pontot kapott a megszerezhető 100-ból, ez pedig az Európai Unión belül a huszonegyedik helyre elég a 28 tagállam között.</p>
      <p>Románia 55,9 pontot kapott, ezzel utolsó előtti a listán, a 63,2 pontos Horvátország eggyel mögöttünk, a huszonkettedik helyen áll. Szlovákia előttünk végzett 65,2 ponttal, Lengyelország pedig 66,1 ponttal a tizenhatodik a listán.</p>
      <p>A célok teljesítésében Dánia áll az élen, másik két skandináv országot, Svédországot és Finnországot megelőzve, míg az utolsó helyen Ciprus végzett.</p>
      <related>
        <a href="https://hvg.hu/360/20191024_Aszennyezes_merese_Fenntarthatosag_es_szabvanyok"/>
        <a href="https://hvg.hu/pr_cikkek/20180627_Fenntarthatosag_es_ami_mogotte_van_surgos_valtozasra_van_szukseg"/>
      </related>
    </article>
  </body>
</html>