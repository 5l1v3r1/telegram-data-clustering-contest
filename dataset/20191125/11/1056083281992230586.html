<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402497/%D8%A7%D9%88%D9%84%DB%8C%D9%86-%D8%A7%D8%B3%D8%AA%D9%81%D8%A7%D8%AF%D9%87-%D8%B3%D9%86%DA%AF%D8%A7%D9%BE%D9%88%D8%B1-%D8%A7%D8%B2-%D9%82%D8%A7%D9%86%D9%88%D9%86-%D8%A7%D8%AE%D8%A8%D8%A7%D8%B1-%D8%AC%D8%B9%D9%84%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:16:52+00:00"/>
    <meta property="og:title" content="اولین استفاده سنگاپور از قانون &quot;اخبار جعلی&quot;"/>
    <meta property="og:description" content="یک شخصیت برجسته سیاسی سنگاپور امروز (دوشنبه) در پی درخواست دولت و در نخستین استفاده این کشور از قانون اخبار جعلی، مطلبی را که در صفحه فیسبوکش منتشر کرده بود، تصحیح کرد."/>
  </head>
  <body>
    <article>
      <h1>اولین استفاده سنگاپور از قانون "اخبار جعلی"</h1>
      <address><time datetime="2019-11-25T11:16:52+00:00">25 Nov 2019, 11:16</time> by <a rel="author">ایراندخت آذر شکیب</a></address>
      <p>یک شخصیت برجسته سیاسی سنگاپور امروز (دوشنبه) در پی درخواست دولت و در نخستین استفاده این کشور از قانون اخبار جعلی، مطلبی را که در صفحه فیسبوکش منتشر کرده بود، تصحیح کرد.</p>
      <p>به گزارش ایسنا، به نقل از خبرگزاری رویترز، بر اساس بیانیه وبسایت رسمی حقیقت‌یاب دولت سنگاپور برد بویر، شخصیت برجسته سیاسی سنگاپوری از اظهارات نادرست و بی‌پایه و اساس در متهم کردن دولت و زیر سوال بردن دفاتر مستقل سرمایه‌گذاری‌های دولتی استفاده کرده است.</p>
      <p>این شخصیت برجسته سنگاپوری همچنین گفت، با یک لینک از بیانیه دولتی و در پی درخواست از سوی دولت این کشور بر اساس قانون حفاظت از اطلاعات دستکاری شده و نادرست آنلاین، مطلبی را که در فیسبوک منتشر کرده، تصحیح کرده است.</p>
      <p>وی در بیانیه فیسبوک خود آورده است: هیچ مشکلی با پیروی از این درخواست ندارم چون احساس می‌کنم که این مساله از نقطه‌نظر دیدگاه، شفافیت و اصلاح حقیقت در صورت لزوم عادلانه است. در کل، به همه افرادی که درباره سیاست‌های داخلی ما و مسائل اجتماعی نظر می‌دهند، این هشدار را می‌دهم که اگر تاثیرپذیری از جایی دارند، با دقت و توجه رفتار کنند.</p>
      <p>در همین حال، یکی از سخنگوهای دفتر تازه تاسیس "قانون حفاظت از اطلاعات دستکاری شده و نادرست آنلاین" گفت، درخواست برای اصلاح این مطلب منتشر شده از سوی وزیر دارایی نخستین مورد در این قانون جدید است که در اکتبر اجرایی شده است.</p>
      <p>گروه‌های حقوق بشری نگران این هستند که این قانون اخبار جعلی برای متوقف کردن آزادی بیان و ساکت کردن مخالفان در این کشور مورد استفاده قرار گیرد که حزب حاکم از استقلال ۱۹۶۵ به راحتی در همه انتخابات‌ها پیروز شده است. دولت سنگاپور می‌گوید، به دلیل آنکه یک قطب مالی جهانی است و آمیزه‌ای از جمعیت مذهبی و قومیتی و دسترسی گسترده به اینترنت دارد، از جانب اخبار جعلی در معرض خطر است.</p>
      <p>انتهای پیام</p>
    </article>
  </body>
</html>