<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/brno-autovrak-parkovani.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T11:39:00+00:00"/>
    <meta property="og:title" content="Blokují parkoviště a hyzdí okolí. Obyvatelé Brna si stěžují na autovraky"/>
    <meta property="og:description" content="Dlouhodobě zabírají parkovací místa, kterých je v Brně stále nedostatek. Pomalu přitom chátrají a stávají se tak z nich v mnoha případech monstra, která hyzdí okolí. Na vraky aut si stěžují mnozí Brňané. „Považuji je za obrovský problém, protože na rozdíl třeba od aut studentů, kteří s nimi alespoň na víkend odjedou, zůstávají trvale na jednom místě dlouhé měsíce a překáží,“ vadí třeba Daliboru Dvorníkovi."/>
  </head>
  <body>
    <article>
      <h1>Blokují parkoviště a hyzdí okolí. Obyvatelé Brna si stěžují na autovraky</h1>
      <address><time datetime="2019-11-25T11:39:00+00:00">25 Nov 2019, 11:39</time> by <a rel="author">Oldřich Haluza</a></address>
      <p>Trosky aut Brňané denně vídají v ulici U vlečky v městské části Brno-jih. Stojí tam hned pět autovraků. Na úřední desce radnice už od října visí výzvy k jejich odstranění. Majitelé se ale k vyslyšení apelu nemají. „Snažíme se je upozornit opakovaně, třeba i výlepem na auto. Jako městská část můžeme přistoupit k odtahu až po uplynulí lhůty výzev. Je to velice komplikovaný proces, od odborného znalce musíme mít potvrzené, že je auto skutečně vrakem,“ uvedl starosta Brna-jihu Josef Haluza. Dodal, že za posledních několik let žádné chátrající auto radnice neodstranila.</p>
      <figure>
        <img src="https://g.denik.cz/57/0b/ostrava-hulvaky-terminal-mhd-tramvaj-trolejbus-doprava-cesta-zastavka_denik-150-3x2.jpg"/>
      </figure>
      <aside>
        <a href="https://www.denik.cz/regiony/hulvaky-co-bude-s-nebezpecnou-zastavkou-kde-se-cestujici-boji-vystupovat-20191125.html">Nebezpečné Hulváky. Co bude se zastávkou, kde Ostravané nechtějí vystupovat? Přečíst článek ›</a>
      </aside>
      <p><b>Chátrající auta v brněnských ulicích</b><br/>- problém: chátrající auta, která stojí dlouhodobě na jednom místě a zabírají tak parkovací místa<br/>- definice vraku podle zákona: auto zjevně technicky nezpůsobilé k vyjetí na silnici, obnovení jeho způsobilosti vyžaduje opravu podstatných částí konstrukce auta<br/>- rozhodnutí o vraku: vydává příslušný silniční správní úřad<br/>- návrh na odstranění chátrajících aut: podává městská společnost Brněnské komunikace jako správce pozemních komunikací v Brně i příslušná radnice městské části jako správce účelových komunikací na jejím území<br/>- počet návrhů na odstranění v roce 2019: padesát podnětů a tři auta uznané za vraky<br/>- příklad chátrajících aut: pět vraků v ulici U vlečky na Brně-jihu</p>
      <p>Podle zákona je vrakem auto, které je zjevně technicky nezpůsobilé k vyjetí na silnici a náprava stavu vyžaduje zásadní opravu podstatných částí konstrukce auta. O splnění definice vraku rozhoduje silniční správní úřad. „Jeho stav ale můžeme zhodnotit pouze pohledem zvenku, dovnitř auta nesmíme,“ poukázal referent dopravy na líšeňské radnici Ivan Kůs.</p>
      <p>Přibližně stovkou chátrajících aut ročně se zabývají strážníci. „Auto vždy zaevidujeme a snažíme se najít jeho majitele. Podezření na vrak předáváme Brněnským komunikacím,“ řekl mluvčí strážníků Pavel Šoba.</p>
      <p>Návrh na odstranění odstavených aut podává správce silnic ve městě Brněnské komunikace. Letos firma předala padesát podnětů, jako vraky úřad uznal tři auta. „Z dvaaosmdesáti v minulém roce podaných návrhů posuzující úřad rozhodl, že jde o vrak v patnácti případech. V ekologické likvidaci jich skončilo osm,“ sdělila mluvčí městské firmy Vladimíra Navrátilová.</p>
      <h3>Velký problém</h3>
      <p>Velké množství autovraků v brněnských ulicích vnímají také zástupci odtahových firem. „Divím se, že si řidiči raději nezařídí likvidaci vraku, než aby auto nechali stát na ulici,“ uvedl majitel jedné z odtahovek Milan Pulč.</p>
      <figure>
        <img src="https://g.denik.cz/43/4d/blatec-skola-radon_denik-150-3x2.jpg"/>
      </figure>
      <aside>
        <a href="https://www.denik.cz/regiony/deti-v-ohrozeni-skolku-jsme-ochranili-pred-radonem-veri-v-blatci-20191125.html">Děti v ohrožení? Školku v Blatci jsme ochránili před radonem, věří místní Přečíst článek ›</a>
      </aside>
      <p>Jako velký problém vnímají odstavené vozy v ulicích na židenické radnici. Podle odhadu starosty Aleše Mrázka lidé v židenických ulicích vídají okolo dvacítky chátrajících vozů. Většinu z nich přitom tvoří dodávky, které zabírají více parkovacích míst najednou. „Nejdřív přes veřejnou dostupnou databázi zjišťujeme, zda má auto pojištění. Pokud není pojištěné, vnímáme to jako první příznak, že se jedná o vrak,“ poukázal starosta městské části Aleš Mrázek.</p>
    </article>
  </body>
</html>