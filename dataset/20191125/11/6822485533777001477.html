<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904068.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T11:51:00+00:00"/>
    <meta property="og:title" content="حاجی‌دلیگانی به لاریجانی: پیامک‌های مردم را نمی‌توانیم جواب بدهیم، شما گوشی دارید؟!"/>
    <meta property="og:description" content="به گزارش خبرآنلاین، در جلسه علنی امروز مجلس و در جریان بررسی افزایش قیمت بنزین و تاثیر آن بر افزایش قیمت کالاها، نادر قاضی‌پور نماینده مردم ارومیه، در اخطار قانون اساسی گفت: آقای لاریجانی! مجلس با حمایت شما ۱۴ میلیارد دلار به دولت اختصاص داد تا کالاهای اساسی وارد شود."/>
  </head>
  <body>
    <article>
      <h1>حاجی‌دلیگانی به لاریجانی: پیامک‌های مردم را نمی‌توانیم جواب بدهیم، شما گوشی دارید؟!</h1>
      <address>
        <time datetime="2019-11-25T11:51:00+00:00">25 Nov 2019, 11:51</time>
      </address>
      <p>رئیس مجلس شورای اسلامی گفت: دولت برای توزیع کالاهایی که با ارز ۴۲۰۰ تومانی وارد می‌شود، سیستمی عادلانه در بودجه سال ۹۹ بیاندیشد.</p>
      <p>به گزارش خبرآنلاین، در جلسه علنی امروز مجلس و در جریان بررسی افزایش قیمت بنزین و تاثیر آن بر افزایش قیمت کالاها، نادر قاضی‌پور نماینده مردم ارومیه، در اخطار قانون اساسی گفت: آقای لاریجانی! مجلس با حمایت شما ۱۴ میلیارد دلار به دولت اختصاص داد تا کالاهای اساسی وارد شود.</p>
      <p>وی ادامه داد: آقای لاریجانی همه این اعتبار در کلانشهرها خرج می‌شود و کارگران و کشاورزان از این ۱۴ میلیارد برخوردار نشده‌اند. به نظر می‌رسد کارگران، کشاورزان و افراد تحت پوشش بهزیستی و کمیته امداد جزو ۶۰ میلیون نفری که کمک معیشتی دریافت می‌کنند، نیستند.</p>
      <p>قاضی‌پور تصریح کرد: سهم روستاییان و کشاورزان از این ۱۴ میلیارد را مشخص کنید، به آنها کارت بدهید و پول را به حسابشان واریز کنید. دولت اعلام کند ۶۰ میلیون نفری که قرار است کمک‌های معیشتی دریافت کنند، چه کسانی هستند؟ بسیاری از افراد جامعه این کمک‌ها را دریافت نکرده‌اند.</p>
      <p>در ادامه رئیس مجلس شورای اسلامی گفت: در رابطه با بحث ۱۴ میلیارد، حق با شماست. باید مکانیزمی وجود داشته باشد تا امکاناتی که دولت با ارز ۴۲۰۰ تومانی وارد می‌کند، به دست همه مردم برسد؛ در ایام بودجه نیز این بحث مطرح شد.</p>
      <p>لاریجانی افزود: متأسفانه شیوه توزیع به گونه‌ای بود که ایراداتی وجود داشت. در بودجه سال آینده دولت باید مکانیزم جدیدی در این خصوص به تصویب برساند تا کالاهایی که با ارز ۴۲۰۰ تومانی وارد می‌شود، به دست محرومین برسد.</p>
      <p>
        <b>دولت کل درآمد افزایش قیمت بنزین را یارانه می‌دهد</b>
      </p>
      <p>همچنین حسینعلی حاجی‌دلیگانی نماینده مردم شاهین‌شهر هم در تذکری گفت: دیروز بنده تذکری در مورد عدم واریز یارانه به برخی گروه‌ها داشتم که رئیس مجلس اعلام کردند در جلسه فردا مورد بررسی قرار خواهد گرفت اما در جلسه روز دوشنبه مسئولان سازمان هدفمندی و سازمان برنامه و بودجه و وزارت تعاون حضور نیافته‌اند.</p>
      <p>وی خطاب به لاریجانی گفت: باید به داد مردم رسید، امید مردم به مجلس است، اگر پیامک‌هایی که روی تلفن همراه نمایندگان ببینید، نمی‌توانید به مردم جواب بدهید. نمی‌دانم شما گوشی دارید یا نه؟</p>
      <p>عضو شورای مرکزی فراکسیون نمایندگان ولایی مجلس افزود: یارانه افرادی که حساب یارانه‌ای خود را پس از ازدواج، از خانواده‌هایشان جدا کرده‌اند، قطع شده است؛ باید این موضوع مورد بررسی قرار گیرد.</p>
      <p>وی ادامه داد: طبق بررسی‌های انجام شده، دولت با اجرای قیمت افزایش بنزین حدود ۷۰ هزار میلیارد تومان درآمد کسب خواهد کرد که قرار است از این میزان ۳۰ هزار میلیارد تومان به حساب مردم واریز کند؛ باید ۴۰ هزار میلیارد تومان باقی‌مانده حساب و کتاب شود.</p>
      <p>در ادامه علی لاریجانی رئیس مجلس شورای اسلامی در پاسخ به این تذکر گفت: جلسه امروز با ستاد تنظیم بازار و در راستای بررسی قیمت‌ها بود. کمیسیون برنامه و بودجه موضوعات مد نظر شما در مورد یارانه‌ها را مورد بررسی قرار خواهد داد البته برداشت این کمیسیون این نیست که دولت از اجرای طرح افزایش قیمت بنزین ۷۰ هزار میلیارد تومان درآمد داشته باشد. مصوبه شورای هماهنگی این است که دولت هر مقدار از این محل افزایش قیمت داشته باشد، به صورت یارانه به مردم اختصاص خواهد داد.</p>
    </article>
  </body>
</html>