<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/toni-mpler-i-vretania-vriskete-se-katastasi-xaous"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-25T11:36:00+00:00"/>
    <meta property="og:title" content="Τόνι Μπλερ: «Η Βρετανία βρίσκεται σε κατάσταση χάους»"/>
    <meta property="og:description" content="Ο πρώην πρωθυπουργός της Βρετανίας, δήλωσε πως η χώρα του βρίσκεται σε κατάσταση επικίνδυνου χάους και ότι ούτε το Εργατικό Κόμμα, στο οποίο ανήκει, ούτε το Συντηρητικό Κόμμα, του οποίου ηγείται ο πρωθυπουργός Μπόρις Τζόνσον, αξίζουν να κερδίσουν τις εκλογές της 12ης Δεκεμβρίου."/>
  </head>
  <body>
    <article>
      <h1>Τόνι Μπλερ: «Η Βρετανία βρίσκεται σε κατάσταση χάους»</h1>
      <address>
        <time datetime="2019-11-25T11:36:00+00:00">25 Nov 2019, 11:36</time>
      </address>
      <p>Ο πρώην πρωθυπουργός της Βρετανίας, δήλωσε πως η χώρα του βρίσκεται σε κατάσταση επικίνδυνου χάους και ότι ούτε το Εργατικό Κόμμα, στο οποίο ανήκει, ούτε το Συντηρητικό Κόμμα, του οποίου ηγείται ο πρωθυπουργός Μπόρις Τζόνσον, αξίζουν να κερδίσουν τις εκλογές της 12ης Δεκεμβρίου.</p>
      <p>Η Βρετανία πραγματοποιεί εκλογές τρία χρόνια πριν από την προγραμματισμένη ημερομηνία επειδή το Κοινοβούλιο περιήλθε σε αδιέξοδο για το Brexit, ανίκανο να συμφωνήσει για το πώς, ακόμη και για το πότε, η χώρα θα αποχωρήσει από την Ευρωπαϊκή Ένωση.</p>
      <p>«Είμαστε σε κατάσταση χάους», δήλωσε ο Μπλερ σε εκδήλωση του Reuters Newsmaker. «Η ισχύς της παγκόσμιας οικονομίας μας βοήθησε μέχρι σήμερα να διατηρήσουμε την άνοδό μας, αλλά αν αυτή χάσει την ισχύ της, θα έχουμε μεγάλο πρόβλημα».</p>
      <p>Ο Μπλερ, πρωθυπουργός των Εργατικών από το 1997 έως το 2007, δήλωσε ότι και τα δύο μεγάλα κόμματα δίνουν υποσχέσεις που δεν μπορούν να εκπληρώσουν και πρόσθεσε ότι, αν οι δημοσκοπήσεις αποδειχθούν ακριβείς, το κόμμα του Τζόνσον είναι πιθανό να εξασφαλίσει πλειοψηφία.</p>
      <p>Ο Μπλερ, ο μοναδικός ηγέτης των Εργατικών που κέρδισε τρεις εκλογές, δήλωσε πως το κόμμα του τελεί τώρα υπό τον έλεγχο της «μαρξιστικής-λενινιστικής πτέρυγάς του» και πως ο ηγέτης του, ο Τζέρεμι Κόρμπιν, υπόσχεται μια επανάσταση.</p>
      <p>«Το πρόβλημα με τις επαναστάσεις δεν είναι πώς αυτές αρχίζουν αλλά πώς τελειώνουν. Το πρόβλημα με τις επαναστάσεις είναι ότι πάντα τελειώνουν άσχημα. Η αλήθεια είναι: ο κόσμος δεν έχει πεισθεί ότι κάποιο από τα δύο μεγαλύτερα κόμματα αξίζει να κερδίσει καθαρά», είπε ο Μπλερ.</p>
      <p>Οι εκλογές της 12ης Δεκεμβρίου προσφέρουν μια σκληρή επιλογή ανάμεσα σε ένα σοσιαλιστικό κράτος υπό τους Εργατικούς, που προτείνουν ένα δεύτερο δημοψήφισμα για την αποχώρηση από την ΕΕ, και τους υπέρμαχους της ελεύθερης αγοράς Συντηρητικούς, που θέλουν το Brexit να έχει γίνει μέχρι το τέλος Ιανουαρίου.</p>
      <p>Ο Μπλερ, ο οποίος είναι αντίθετος με το Brexit, επιχειρηματολόγησε υπέρ ενός δεύτερου δημοψηφίσματος, λέγοντας ότι μετά θα πρέπει να ακολουθήσουν νέες βουλευτικές εκλογές.</p>
    </article>
  </body>
</html>