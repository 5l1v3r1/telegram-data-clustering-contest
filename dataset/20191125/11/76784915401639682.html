<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/atletika/2019/11/25/sebastian_coe_stadionepites_atletikai_vb_2023_karacsony_gergely/"/>
    <meta property="og:site_name" content="Index.hu"/>
    <meta property="article:published_time" content="2019-11-25T11:03:00+00:00"/>
    <meta property="og:title" content="A nemzetközi szövetség elnöke érdeklődik, megrendezi-e Budapest az atlétikai vb-t"/>
    <meta property="og:description" content="Lord Sebastian Coe tudni akarja, felépül-e a csepeli stadion. Ha nem, elveszi a vb-rendezést."/>
  </head>
  <body>
    <article>
      <h1>A nemzetközi szövetség elnöke érdeklődik, megrendezi-e Budapest az atlétikai vb-t</h1>
      <address><time datetime="2019-11-25T11:03:00+00:00">25 Nov 2019, 11:03</time> by <a rel="author" href="https://index.hu/szerzo/joo_gabor" target="_blank">Joó Gábor</a></address>
      <p>Sebastian Coe, a Nemzetközi Atlétikai Szövetség (WA) elnöke levélben fordult a budapesti rendezésről készült nemzetközi szerződést aláíró magyar felekhez, azaz a magyar szövetséghez (MASZ) és a magyar kormányhoz, amelyben jelezte, november végéig választ vár a 2023-as világbajnoksággal kapcsolatban. </p>
      <p>Az olimpiai bajnok egykori középtávfutó a MASZ holnapján közzétett levelében egyetért azzal, hogy Budapest demokratikusan megválasztott új vezetése kialakítsa álláspontját a vb rendezéséről, ugyanakkor hangsúlyozta, a kérdés nem tűr halasztást, a nemzetközi szövetségnek sürgősen tudnia kell, hogy az új főpolgármester és városvezetés támogatja-e a világbajnokságot. </p>
      <p>"Ha bármilyen okból kifolyólag nem épül fel <a href="https://index.hu/sport/atletika/2019/11/12/atletika_vb_2023_budapest_stadionstop_gyulai_marton_gyulai_miklos_rehabilitacio_ferencvaros_duna_part/">a központ</a> - ami komoly következménnyel jár a 2023-as budapesti atlétikai világbajnokság megrendezésére -, haladéktalanul új házigazdát kell találnunk az eseménynek" - idézi Sebastian Coe-t a MASZ honlapja. A sportvezető azt is megjegyezte, hogy Magyarország már így is késedelemben van az atlétikai központ fejlesztésének megkezdésével.</p>
      <related>
        <h4>Kapcsolódó</h4>
        <a href="https://index.hu/sport/atletika/2019/11/12/atletika_vb_2023_budapest_stadionstop_gyulai_marton_gyulai_miklos_rehabilitacio_ferencvaros_duna_part/"/>
      </related>
      <p>Budapest tavaly kapta meg a 2023-as vb rendezésének jogát, de jelenleg még nem lehet tudni, hogy a főváros új vezetése hozzájárul-e a vb-hez szükséges stadion megépítéséhez. Karácsony Gergely főpolgármester a hónap elején, miután részt vett a kormányülésen, az atlétikai stadion építéséről és a világbajnokságról közölte: azt kérte a kormánytól, hogy a fővárosi önkormányzat részletesebben tudjon tájékozódni a beruházásokról, és a kabinet várja meg a közgyűlés november végi ülését. Múlt hétfőn a Magyar Atlétikai Szövetség (MASZ) - konkrétumok nélkül - pozitívnak és előremutatónak értékelte a találkozót a főpolgármesterrel.</p>
      <p>A bizonytalan helyzet miatt elsőként Baji Balázs vb-bronzérmes gátfutó indított közösségi kampányt a világbajnokság támogatásáért, amelyhez már több mint tízezren csatlakoztak, köztük klasszis sportolók. Több sportág hazai szövetsége szintén közleményben biztosította támogatásáról a kezdeményezést, valamint a Nemzet Sportolói közösen kérték Budapest új vezetőit, hogy járuljanak hozzá a vb megrendezéséhez. A Magyar Olimpiai Bizottság sportolói bizottsága és elnöksége, továbbá a Magyar Sportújságírók Szövetségének elnöksége is kiállt a 2023-as atlétikai világbajnokság budapesti rendezése mellett. Legutóbb, a hétvégén a magyar paraatléta válogatott tagjai és a válogatott mellett dolgozó sportszakemberek kampányoltak a hazai vb mellett. (MTI)</p>
    </article>
  </body>
</html>