<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594821/%E0%A6%AE%E0%A6%BE%E0%A6%A8%E0%A6%B9%E0%A6%BE%E0%A6%A8%E0%A6%BF%E0%A6%B0-%E0%A6%A6%E0%A7%81%E0%A6%87-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%96%E0%A6%BE%E0%A6%B2%E0%A7%87%E0%A6%A6%E0%A6%BE-%E0%A6%9C%E0%A6%BF%E0%A7%9F%E0%A6%BE%E0%A6%B0-%E0%A6%9C%E0%A6%BE%E0%A6%AE%E0%A6%BF%E0%A6%A8-%E0%A6%AC%E0%A6%BE%E0%A7%9C%E0%A6%B2%E0%A7%8B-%E0%A7%A7-%E0%A6%AC%E0%A6%9B%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T11:32:00+00:00"/>
    <meta property="og:title" content="মানহানির দুই মামলায় খালেদা জিয়ার জামিন বাড়লো ১ বছর"/>
    <meta property="og:description" content="ধর্মীয় অনুভূতিতে আঘাত ও বঙ্গবন্ধুকে নিয়ে কটূক্তির অভিযোগে দায়ের করা মানহানির দুটি মামলায় বিএনপি চেয়ারপারসন খালেদা জিয়ার জামিনের মেয়াদ আরও এক বছর করে বাড়িয়েছেন হাইকোর্ট। সোমবার (২৫ নভেম্বর) বিচারপতি মুহাম্মদ আবদুল হাফিজ ও বিচারপতি কাজী মো. ইজারুল হক আকন্দের সমন্বয়ে গঠিত হাইকোর্ট বেঞ্চ এ..."/>
  </head>
  <body>
    <article>
      <h1>মানহানির দুই মামলায় খালেদা জিয়ার জামিন বাড়লো ১ বছর</h1>
      <address><time datetime="2019-11-25T11:32:00+00:00">25 Nov 2019, 11:32</time> by <a rel="author">বাংলা ট্রিবিউন রিপোর্ট</a></address>
      <p> </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2018/03/12/7f0130e13cdbed03addc397241d8d66a-5aa65255aae83.jpg"/>
        <figcaption>খালেদা জিয়া</figcaption>
      </figure>
      <p>ধর্মীয় অনুভূতিতে আঘাত ও বঙ্গবন্ধুকে নিয়ে কটূক্তির অভিযোগে দায়ের করা মানহানির দুটি মামলায় বিএনপি চেয়ারপারসন খালেদা জিয়ার জামিনের মেয়াদ আরও এক বছর করে বাড়িয়েছেন হাইকোর্ট। সোমবার (২৫ নভেম্বর) বিচারপতি মুহাম্মদ আবদুল হাফিজ ও বিচারপতি কাজী মো. ইজারুল হক আকন্দের সমন্বয়ে গঠিত হাইকোর্ট বেঞ্চ এ আদেশ দেন।</p>
      <p>আদালতে জামিন আবেদনের পক্ষে শুনানি করেন ব্যারিস্টার কায়সার কামাল। তার সঙ্গে ছিলেন অ্যাডভোকেট কামরুজ্জামান মামুন, সালমা সুলতানা সোমা, ব্যারিস্টার ফাইয়াজ জিবরান, গোলাম আক্তার জাকির ও রোকন উজ্জামান।</p>
      <p>২০১৪ সালের ১০ অক্টোবর খালেদা জিয়ার এক বক্তব্যে তার বিরুদ্ধে বিভিন্ন শ্রেণি পেশার মানুষ ও ধর্মবলম্বীদের ধর্মীয় অনুভূতিতে আঘাত ও জাতিগত বিভেদ সৃষ্টির অভিযোগ ওঠে। পরে অভিযোগটির ভিত্তিতে ঢাকা মেট্রোপলিটন ম্যাজিস্ট্রেট আদালতে মামলা হয়। মামলাটিতে পুলিশের প্রতিবেদন জমা পড়েছে। তবে এ মামলায় তার বিরুদ্ধে গ্রেফতারি পরোয়ানা জারি করা হবে কিনা এ বিষয়ে আদেশের জন্য ২৩ সেপ্টেম্বর দিন ধার্য রয়েছে। <br/>এছাড়া বঙ্গবন্ধু শেখ মুজিবুর রহমানকে নিয়ে কটূক্তি করার অভিযোগে ২০১৬ সালে খালেদা জিয়ার বিরুদ্ধে মানহানির মামলা হয়।</p>
      <p>পরে গত ১৮ জুন মানহানির এই দুই মামলায় খালেদা জিয়াকে ৬ মাসের জামিন দেন হাইকোর্ট। এরপর পুনরায় আবেদনের পর খালেদা জিয়ার জামিনের মেয়াদ আরও এক বছর বাড়ালেন হাইকোর্ট।</p>
      <p> </p>
      <p> </p>
      <footer>/বিআই/আইএ/</footer>
    </article>
  </body>
</html>