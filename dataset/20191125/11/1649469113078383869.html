<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/rajonas/trakai/teismas-vel-svarstys-buvusio-jachtu-klubo-trakuose-ateiti/"/>
    <meta property="og:site_name" content="Made in vilnius"/>
    <meta property="article:published_time" content="2019-11-25T11:46:38+00:00"/>
    <meta property="og:title" content="Teismas vėl svarstys buvusio jachtų klubo Trakuose ateitį"/>
    <meta property="og:description" content="Teismas atnaujins buvusio Vilniaus mero Artūro Zuoko įmonės ir sporto draugijos „Žalgiris“ valdomos bendrovės „Trakų miesto Žalgirio jachtklubas“ bei Trakų istorinio nacionalinio parko direkcijos ginčą dėl apleisto jachtų klubo Galvės ežero pakrantėje sutvarkymo.  Taip nusprendė Lietuvos vyriausiojo administracinio teismo (LVAT) teisėjų kolegija, patenkinusi parko direkcijos prašymą. „Kolegija neturi pagrindų paneigti direkcijos..."/>
  </head>
  <body>
    <article>
      <h1>Teismas vėl svarstys buvusio jachtų klubo Trakuose ateitį</h1>
      <address><time datetime="2019-11-25T11:46:38+00:00">25 Nov 2019, 11:46</time> by <a rel="author">BNS</a></address>
      <p>Teismas atnaujins buvusio Vilniaus mero Artūro Zuoko įmonės ir sporto draugijos „Žalgiris“ valdomos bendrovės „Trakų miesto Žalgirio jachtklubas“ bei Trakų istorinio nacionalinio parko direkcijos ginčą dėl apleisto jachtų klubo Galvės ežero pakrantėje sutvarkymo.</p>
      <p>Taip nusprendė Lietuvos vyriausiojo administracinio teismo (LVAT) teisėjų kolegija, patenkinusi parko direkcijos prašymą.</p>
      <p>„Kolegija neturi pagrindų paneigti direkcijos argumentų, jog buvo padarytas esminis teisės normų pažeidimas jas taikant, galėjęs turėti įtakos priimti neteisėtą sprendimą, todėl procesas šioje byloje atnaujinamas“, – lapkričio 20 dieną nutarė teismas.</p>
      <p>Teismas atnaujino bylos nagrinėjimą, nors jo teisėjai rugpjūtį jau buvo priėmę galutinį ir neskundžią sprendimą. Proceso atnaujinimas taikomas tik ypatingais atvejais, kai siekiama pašalinti esminius bylos pažeidimus.</p>
      <p>Rugpjūtį LVAT įpareigojo parko direkciją išduoti reikalavimus rengti valstybinio sklypo pertvarkymo projektą. Tai atvėrė kelią „Trakų miesto Žalgirio jachtklubui“ atstatyti nuo 1995 metų Galvės ežero pakrantėje, šalia buvusios irklavimo bazės, valdomą buvusią ir dabar apleistą jachtklubo teritoriją.</p>
      <p>Direkcija 2017 metais atsisakė išduoti reikalavimus, nes ši teritorija patenka į likviduotinų poilsio įstaigų sąrašą, prieštarauja Saugomų teritorijų įstatymui. Jos teigimu, bendrovė teritoriją įsigijo 1995 metais, kai jau buvo įsigaliojusi parko planavimo schema, numačiusi panaikinti Vilniaus centrinį jachtklubą.</p>
      <p>„Trakų miesto Žalgirio jachtklubas“ teismams teigė siekianti suformuoti 1,2914 hektaro ploto sklypą, kuriame yra administraciniai, ūkio ir kiemo pastatai, sandėlis, elingas, taip pat sutvarkyti avarinės būklės prieplauką ir pakrantę.</p>
      <p>Registrų centro duomenimis, didžiausia „Trakų miesto Žalgirio jachtklubo“ akcininkė 2016 metais buvo bendrovė „BNA grupė“ (61,25 proc. akcijų). Dar 33,69 proc. akcijų priklausė Lietuvos sporto draugijai „Žalgiris“, 5,05 proc. – A. Zuokui.</p>
      <p>„BNA grupę“ valdo A. Zuokas (71 proc.), jos vadovas Gytis Trinkūnas (24 proc.) ir „Žalgiris“ (4,9 proc.).</p>
      <p>
        <i>Autorius: Evelina Povilaitytė</i>
      </p>
      <p>
        <i>Naujienų agentūros BNS informaciją skelbti, cituoti ar kitaip atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo neleidžiama.</i>
      </p>
      <figure>
        <img src="https://www.madeinvilnius.lt/wp-content/uploads/2017/06/BNS.jpg"/>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/rajonas/trakai/valomos-traku-ezeru-pakrantes/"/>
        <a href="https://madeinvilnius.lt/naujienos/rajonas/trakai/startuoja-edukacinis-uzsiemimas-neregiams-ir-silpnaregiams-regiu-traku-pili/"/>
        <a href="https://madeinvilnius.lt/naujienos/rajonas/trakai/trys-zvilgsniai-i-uzutrakio-istorija-tiskeviciu-aukso-amzius-mgb-ir-kgb-valdzia-skulpturu-atkurimas-laisvoje-lietuvoje/"/>
        <a href="https://madeinvilnius.lt/naujienos/rajonas/trakai/trakuose-plaukioja-pirmieji-saules-energija-varomi-laivai-lietuvoje/"/>
        <a href="https://madeinvilnius.lt/naujienos/rajonas/trakai/2021-aisiais-trakuose-vyks-pasaulio-taures-varzybu-antrasis-etapas/"/>
        <a href="https://madeinvilnius.lt/naujienos/rajonas/trakai/siuloma-iamzinti-trakuose-gyvenusiu-zydu-atminima/"/>
      </related>
    </article>
  </body>
</html>