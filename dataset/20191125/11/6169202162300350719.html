<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-companii-23513110-adeplast-una-dintre-cele-mai-mari-companii-locale-materiale-constructii-fost-preluata-elvetienii-sika.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T11:48:00+00:00"/>
    <meta property="og:title" content="Adeplast, una dintre cele mai mari companii locale de materiale de construcții, a fost preluată de elvețienii de la Sika"/>
    <meta property="og:description" content="Acţionarii Adeplast SA au decis să vândă societatea către grupul elveţian Sika AG, un jucător global pe piaţa materialelor chimice pentru construcţii. Această tranzacţie îndeplineşte"/>
  </head>
  <body>
    <article>
      <h1>Adeplast, una dintre cele mai mari companii locale de materiale de construcții, a fost preluată de elvețienii de la Sika</h1>
      <address><time datetime="2019-11-25T11:48:00+00:00">25 Nov 2019, 11:48</time> by <a rel="author">Vlad Barza</a></address>
      <p><b>Acţionarii Adeplast SA au decis să vândă societatea către grupul elveţian Sika AG, un jucător global pe piaţa materialelor chimice pentru construcţii. Această tranzacţie îndeplineşte dorinţa lui Marcel Bărbuț, fondatorul Adeplast, care a transformat societatea în cel mai important producător de termoizolaţii din România. Bărbuț a murit în februarie 2019, la vârsta de 62 de ani.</b><br/><br/>Cu 470 de angajaţi, Adeplast a realizat o cifră de afaceri de 474 milioane de lei în anul 2018. Societatea a fost fondată în 1993 în Oradea de către Marcel Bărbuț.<br/><br/>Proprietarii Adeplast au fost asistaţi în această tranzacţie de către ALANTRA şi BI Corporate Finance, precum si de casa de avocatura Wolf Theiss. <br/><br/>Sika este o societate de materiale chimice specializate, cu o poziţie importantă pe piaţa dezvoltării şi producţiei de sisteme şi produse de etansare, lipire, amortizare, consolidare şi protecţie utilizate în sectorul construcţiilor şi în industria auto. Sika are filiale în 101 ţări din întreaga lume şi deţine peste 300 de unităţi de producţie. Cu peste 24.000 de angajaţi, Sika previzionează o cifră de afaceri ce va depăşi 8 miliarde de franci elveţieni în anul fiscal 2019. <br/><br/>„Adeplast reprezintă munca de o viaţă a tatălui nostru, Marcel Bărbuț şi este o poveste minunată de succes a unui român. Sperăm că Sika va continua această poveste şi va duce societatea pe culmi şi mai înalte, ca parte a unuia dintre cele mai importante grupuri din această industrie la nivel european, în timp ce noi ne pregătim să ne urmăm propriul drum”, spune Alexander Bărbuț, reprezentantul acţionarilor Adeplast.<br/><br/>Adeplast are sediul în Ploieşti şi produce o gamă largă de mortare pentru construcţii şi izolaţii termice (EPS) pentru soluţii de anvelopare a construcţiilor. Societatea operează patru fabrici în Oradea, Ploieşti, Roman şi Isalniţa. <br/><br/><br/></p>
    </article>
  </body>
</html>