<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807378/%D8%AA%D8%B4%DA%A9%D9%84%E2%80%8C%D9%87%D8%A7%DB%8C-%D8%A7%D9%86%D9%82%D9%84%D8%A7%D8%A8%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D9%81%D8%B1%D8%AF%D9%88%D8%B3%DB%8C-%D8%A7%D8%B2-%D9%85%D8%B3%D8%A6%D9%88%D9%84%D8%A7%D9%86-%D8%B4%D9%87%D8%B1%DB%8C-%D8%A8%D8%B1%D8%A7%DB%8C-%D9%BE%D8%A7%D8%B3%D8%AE%DA%AF%D9%88%DB%8C%DB%8C-%D8%A8%D9%87-%D8%B3%D9%88%D8%A7%D9%84%D8%A7%D8%AA-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%B9%D9%88%D8%AA-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T11:45:00+00:00"/>
    <meta property="og:title" content="طی نامه‌ای؛ تشکل‌های انقلابی دانشگاه فردوسی از مسئولان شهری برای پاسخگویی به سوالات دانشجویان دعوت کردند"/>
    <meta property="og:description" content="جمعی از تشکل‌های انقلابی دانشگاه فردوسی مشهد به مناسبت ۱۶ آذر روز دانشجو از مسئولان شهری جهت حضور در دانشگاه و پاسخگویی به شبهات و سوالات دانشجویان دعوت کردند."/>
  </head>
  <body>
    <article>
      <h1>طی نامه‌ای؛ تشکل‌های انقلابی دانشگاه فردوسی از مسئولان شهری برای پاسخگویی به سوالات دانشجویان دعوت کردند</h1>
      <h2>جمعی از تشکل‌های انقلابی دانشگاه فردوسی مشهد به مناسبت ۱۶ آذر روز دانشجو از مسئولان شهری جهت حضور در دانشگاه و پاسخگویی به شبهات و سوالات دانشجویان دعوت کردند.</h2>
      <address>
        <time datetime="2019-11-25T11:45:00+00:00">25 Nov 2019, 11:45</time>
      </address>
      <p>به گزارش خبرنگار دانشگاه خبرگزاری دانشجو، بسیج دانشجویی دانشگاه فردوسی به همراه جامعه اسلامی و انجمن اسلامی دانشگاه فردوسی مشهد طی نامه‌ای به مناسبت ۱۶ آذر روز دانشجو از مسئولین شهری جهت حضور در دانشگاه و پاسخگویی به شبهات و سوالات دانشجویان دعوت کردند.</p>
      <p>متن نامه به شرح زیر است:</p>
      <p><b>استاندارد استان خراسان رضوی</b>، جناب آقای رزم حسینی<br/>فرمانده سپاه امام رضا علیه السلام، جناب آقای سردار یعقوبعلی نظری<br/><b>دادستان شهر مشهد مقدس</b>، جناب آقای محمدحسین درودی<br/><b>رئیس شورای شهر مشهد مقدس</b>، جناب آقای محمدرضا حیدری<br/><b>شهردار شهر مشهد مقدس</b>، جناب آقای محمدرضا کلایی</p>
      <p>سلام</p>
      <p><b>۱۶ آذر</b>، روز دانشجو، نماد آرمان خواهی جنبش دانشجویی و مسئولیت پذیری و دغدغه مندی آن نسبت به مطالبات مردم است. خواه این آرمان ذلت ناپذیری و مبارزه با استکبار باشد و خواه مطالبه حق محرومین و مستضعفین. امروز که جامعه ما با توجه به اتفاقات اخیر بیش از هر زمان دیگری نیاز به شنیده شدن توسط مسئولان و پاسخگویی آن‌ها دارد، ضرورت حضرو مسئولان در کنار مردم و پاسخگویی آن‌ها بیش از پیش حس می‌شود.</p>
      <p>در این روز‌ها که بعضی ناکارآمدی‌های داخلی و تحریم‌ها و فشار‌های خارجی به طور مشخص معیشت مردم عزیز ما را نشانه رفته و دولت استکباری آمریکا با صراحت و وقیحانه مردم مظلوم ما را هدف تحریم‌های ظالمانه خود قرار داده است، این جمله رهبر معظم انقلاب به خوبی راه را به مسئولان نشان داده و دو آرمان خدمت به مستضعفین و مبارزه با استکبار را در کنار هم جمع کرده است که: «<b>بزرگترین مبارزه با آمریکا خدمت به مردم است</b>»<br/><br/>لذا از شما مسئول که از فرصت بی نظیری برای خدمت به مردم در این برهه حساس برخوردار بودید دعوت می‌شود که بنابر توصیه موکد مقام معظم رهبری بر لزوم پاسخگویی مسئولان در حیطه اختیارات خود، در جلسه پرسش و پاسخ دانشجویی در <b>دانشگاه فردوسی</b> مشهد حضور به هم رسانید و پاسخگوی سوالات و شبهات ذهنی جوانان و دانشجویان باشید.</p>
    </article>
  </body>
</html>