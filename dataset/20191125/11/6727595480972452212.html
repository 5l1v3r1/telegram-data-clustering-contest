<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/trilateral-alliance-withdraws-affidavit-after-bjp-protests.html"/>
    <meta property="og:site_name" content="DoolNews"/>
    <meta property="article:published_time" content="2019-11-25T11:49:00+00:00"/>
    <meta property="og:title" content="'കോടതിയുടെ മനസാക്ഷിക്ക് വിടുന്നു; എം.എല്‍.എമാരുടെ പിന്തുണ അറിയിക്കാനാണ് സത്യവാങ്മൂലം സമര്‍പ്പിച്ചത്'; ബി.ജെ.പിയുടെ എതിര്‍പ്പിന് പിന്നാലെ സത്യവാങ്മൂലം പിന്‍വലിച്ച് ത്രികക്ഷി സഖ്യം"/>
    <meta property="og:description" content="Maharashtra Supreme Court India ന്യൂദല്‍ഹി: 140 എം.എല്‍.എമാരുടെ പിന്തുണ അറിയിച്ചുകൊണ്ട് ശിവസേന-എന്‍.സി.പി-കോണ്‍ഗ്രസ് സഖ്യം സുപ്രീം കോടതിയില്‍ സമര്‍പ്പിച്ച സത്യവാങ്മൂലം പി"/>
  </head>
  <body>
    <article>
      <h1>'കോടതിയുടെ മനസാക്ഷിക്ക് വിടുന്നു; എം.എല്‍.എമാരുടെ പിന്തുണ അറിയിക്കാനാണ് സത്യവാങ്മൂലം സമര്‍പ്പിച്ചത്'; ബി.ജെ.പിയുടെ എതിര്‍പ്പിന് പിന്നാലെ സത്യവാങ്മൂലം പിന്‍വലിച്ച് ത്രികക്ഷി സഖ്യം</h1>
      <address><time datetime="2019-11-25T11:49:00+00:00">25 Nov 2019, 11:49</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: 140 എം.എല്‍.എമാരുടെ പിന്തുണ അറിയിച്ചുകൊണ്ട് ശിവസേന-എന്‍.സി.പി-കോണ്‍ഗ്രസ് സഖ്യം സുപ്രീം കോടതിയില്‍ സമര്‍പ്പിച്ച സത്യവാങ്മൂലം പിന്‍വലിച്ച് അഭിഭാഷകന്‍ മനു അഭിഷേക് സിങ്‌വി.</p>
      <p>ബി.ജെ.പി അഭിഭാഷകന്‍ എതിര്‍ത്തതിനെ തുടര്‍ന്നാണ് നടപടി. എതിര്‍ സത്യവാങ്മൂലത്തിന് സമയം അനുവദിക്കണമെന്ന് ബി.ജെ.പി ആവശ്യപ്പെട്ടിരുന്നു.</p>
      <p>വിഷയം കോടതിയുടെ ശ്രദ്ധയില്‍പ്പെടുത്തുക മാത്രമാണ് ചെയ്തതെന്നും സത്യവാങ്മൂലം പിന്‍വലിക്കുകയാണെന്നും അദ്ദേഹം പറഞ്ഞു.</p>
      <related>
        <a href="https://www.doolnews.com/kapil-sibal-on-supreme-court-343.html?utm_source=doolnews&amp;utm_medium=related"/>
      </related>
      <p>‘ഞാനാണ് എന്‍.സി.പി എന്ന് ഒരാള്‍ പറയുന്നത് ഞെട്ടിക്കുന്നതാണ്. കോടതി ഞെട്ടലോടെ ഈ അവകാശവാദം കേള്‍ക്കണം. കോടതിയുടെ മനസാക്ഷിയുടെ മുന്‍പില്‍ സത്യവാങ്മൂലം നല്‍കുന്നു. സത്യവാങ്മൂലം പിന്‍വലിക്കുകയാണ്’- സിങ്‌വി പറഞ്ഞു.</p>
      <p>വിശ്വാസ വോട്ടെടുപ്പില്‍ കോടതി ഇടപെടണമെന്നും സിങ്‌വിയും സിബലും സുപ്രീം കോടതിയോട് ആവശ്യപ്പെട്ടു. ഇന്നോ നാളെയോ തന്നെ വിശ്വാസ വോട്ടെടുപ്പ് നടത്തണമെന്നും സിങ്‌വി പറഞ്ഞു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ശിവസേന-കോണ്‍ഗ്രസ്-എന്‍.സി.പി പാര്‍ട്ടികളിലെ 148 എം.എല്‍.എമാരും ഏഴ് സ്വതന്ത്രരും ഒപ്പിട്ട സത്യവാങ്മൂലവുമാണ് സുപ്രീം കോടതിക്ക് മുന്‍പില്‍ വെച്ച് കപില്‍ സിബല്‍ സമര്‍പ്പിച്ചത്.</p>
      <p>അജിത് പവാര്‍ സമര്‍പ്പിച്ച സത്യവാങ്മൂലം വ്യാജമാണെന്നും ക്പില്‍ സിബല്‍ വാദിച്ചിരുന്നു. എന്ത് ദേശീയ അടിയന്തര സാഹചര്യമാണ് മഹാരാഷ്ട്ര സര്‍ക്കാര്‍ സത്യപ്രതിജ്ഞ ചെയ്യുന്നതില്‍ ഉണ്ടായതെന്നും ഗവര്‍ണര്‍ ചട്ടവിരുദ്ധമായി പെരുമാറിയെന്നും സിബല്‍ പറഞ്ഞു.</p>
      <p>അജിത് പവാര്‍ നല്‍കിയത് വ്യാജ കത്താണെന്നും ഞങ്ങളുടെ പക്കലുള്ളത് യഥാര്‍ത്ഥ സത്യവാങ്മൂലമാണെന്നും 24 മണിക്കൂറിനകം വിശ്വാസ വോട്ടെടുപ്പ് നടത്താന്‍ അനുമതി നല്‍കണമെന്നും സിബല്‍ ആവശ്യപ്പെട്ടിരുന്നു.</p>
      <p>കോടതി വെറുതെ വിശ്വാസ വോട്ടെടുപ്പ് നടത്തരുത്. നിയമസഭയിലെ ഏറ്റവും മുതിര്‍ന്ന അംഗത്തെ പ്രോ ടേം സ്പീക്കറായി നിയമിച്ച് വോട്ടെടുപ്പ് നടത്തണമെന്നും കപില്‍ സിബല്‍ ആവശ്യപ്പെട്ടിരുന്നു.</p>
    </article>
  </body>
</html>