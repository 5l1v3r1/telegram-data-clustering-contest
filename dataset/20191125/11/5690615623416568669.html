<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837629-sud-perenis-rozglyad-skargi-na-zapobizhniy-zakhid-ekszastupnitsi-ministra-kulturi-lisnichoyi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T11:10:00+00:00"/>
    <meta property="og:title" content="Суд переніс розгляд скарги на запобіжний захід ексзаступниці міністра культури Лісничої"/>
    <meta property="og:description" content="КИЇВ. 25 листопада. УНН. Апеляційна палата Вищого антикорупційного суду перенесла розгляд апеляційної скарги прокурора на запобіжний захід ексзаступниці …"/>
  </head>
  <body>
    <article>
      <h1>Суд переніс розгляд скарги на запобіжний захід ексзаступниці міністра культури Лісничої</h1>
      <address><time datetime="2019-11-25T11:10:00+00:00">25 Nov 2019, 11:10</time> by <a rel="author">Анна Мурашко</a></address>
      <p><b>КИЇВ. 25 листопада. УНН. </b>Апеляційна палата Вищого антикорупційного суду перенесла розгляд апеляційної скарги прокурора на запобіжний захід ексзаступниці міністра культури Вікторії Лісничої. Про це журналісту <b>УНН</b> повідомив завідувач сектору взаємодії зі ЗМІ управління з організаційного забезпечення Апеляційної палати Вищого антикорупційного суду Вадим Кліщенко.</p>
      <p>"Колегія суддів відклала розгляд апеляційної скарги у справі ексзаступниці міністра культури у зв’язку з тим, що до Апеляційної палати не надійшли матеріали справи. Наступне судове засідання відбудеться 2 грудня о 10:00", - сказав Кліщенко.</p>
      <p>Нагадаємо, до суду апеляційної інстанції <a href="https://www.unn.com.ua/uk/news/1837119-sap-oskarzhila-zapobizhni-zakhodi-kondzeli-ta-lisnichiy?fbclid=IwAR1VTW0RMuvenkxLPxlSubF-MdskbedEMsxvxCaCajgd4-yaW-ppGs_EPHg">скерована скарга</a> прокурора — щодо збільшення розміру застави для колишньої заступниці міністра культури України.</p>
      <p>Як повідомлялося, ексзаступниці міністра культури Вікторії Лісничій <a href="https://www.unn.com.ua/uk/news/1836059-khabar-dlya-chinovnitsi-op-lisnichu-vidpravili-vid-vartu?fbclid=IwAR1uZBL09-sqh6SBpKNO7D4D8Q3iSuZFgBWCZc_l7UuiyTjitdBjCylSOtc">обрали запобіжний захід</a> у вигляді тримання під вартою строком на 60 діб із можливістю застави у розмірі 576 тис. 300 гривень.</p>
      <p>За даними САП, керівниця одного з Головних департаментів Офісу Президента, ексзаступниця міністра культури та їх співвиконавець <a href="https://www.unn.com.ua/uk/news/1836059-khabar-dlya-chinovnitsi-op-lisnichu-vidpravili-vid-vartu?fbclid=IwAR1uZBL09-sqh6SBpKNO7D4D8Q3iSuZFgBWCZc_l7UuiyTjitdBjCylSOtc">вимагали з фізичної особи</a> 300 тис. доларів США неправомірної вигоди за сприяння у призначенні на керівну посаду до НАК "Нафтогаз України". Їх затримано 12 листопада одразу після одержання першого траншу неправомірної вигоди у сумі 150 тисяч доларів США.</p>
      <p>Вказаним особам інкримінується вчинення злочинів, передбачених ч. 2 ст. 15, ч. 4 ст. 190, ч. 2 ст. 15, ч. 4 ст. 27, ч. 4 ст. 369 КК України.</p>
    </article>
  </body>
</html>