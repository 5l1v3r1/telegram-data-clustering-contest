<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402510/%D8%A8%D8%A7-%D9%BE%D8%A7%DB%8C%D8%A7%D9%86-%D8%AF%D8%A7%D8%AF%D9%86-%D8%A8%D9%87-%D8%AE%D8%B4%D9%88%D9%86%D8%AA-%D8%B9%D9%84%DB%8C%D9%87-%D8%B2%D9%86%D8%A7%D9%86-%D8%AC%D9%87%D8%A7%D9%86-%D8%B1%D8%A7-%D9%86%D8%A7%D8%B1%D9%86%D8%AC%DB%8C-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T11:22:56+00:00"/>
    <meta property="og:title" content="با پایان دادن به خشونت علیه زنان، جهان را نارنجی کنیم!"/>
    <meta property="og:description" content="معضل جهانیِ خشونت علیه زنان و دختران یکی از گسترده‌ترین، پایدارترین و مخرب‌ترین اَشکال نقض حقوق بشر در دنیای امروز است که به خاطر عواملی چون مصونیت از مجازات، سکوت و ننگ مربوط به آن تا حد گسترده‌ای گزارش نشده باقی می‌ماند."/>
  </head>
  <body>
    <article>
      <h6 class="kicker">"روز جهانی رفع خشونت علیه زنان"</h6>
      <h1>با پایان دادن به خشونت علیه زنان، جهان را نارنجی کنیم!</h1>
      <address><time datetime="2019-11-25T11:22:56+00:00">25 Nov 2019, 11:22</time> by <a rel="author">مهسا سلطانی</a></address>
      <p>معضل جهانیِ خشونت علیه زنان و دختران یکی از گسترده‌ترین، پایدارترین و مخرب‌ترین اَشکال نقض حقوق بشر در دنیای امروز است که به خاطر عواملی چون مصونیت از مجازات، سکوت و ننگ مربوط به آن تا حد گسترده‌ای گزارش نشده باقی می‌ماند.</p>
      <p>به گزارش ایسنا، برای روشن‌تر شدن موضوع خشونت علیه زنان و دختران، اعلامیه رفع خشونت علیه زنان که توسط مجمع عمومی سازمان ملل متحد در سال ۱۹۹۳ میلادی صادر شده، <b>خشونت علیه زنان</b> را<b> "هرگونه خشونت مبتنی بر جنسیت که منجر به آسیب‌های جسمی، روانی یا جنسی شده یا احتمال این آسیب‌ها را ایجاد کند یا موجب رنج زنان از جمله تهدید به چنین اعمالی یا محرومیت اجباری یا اختیاری از آزادی، چه در زندگی عمومی و چه در زندگی خصوصی آن‌ها شود"</b> تعریف کرده است. </p>
      <p>خشونت علیه زنان هم‌چنان مانعی برای دستیابی به برابری، توسعه، صلح و هم‌چنین تحقق حقوق زنان و دختران است. به طور کلی وعده‌های اهداف توسعه پایدار (SDG) که "جا نماندن هیچ فردی" از این اهداف است، بدون پایان دادن به خشونت علیه زنان و دختران محقق نمی‌شود.</p>
      <p>شعار سال ۲۰۱۹ میلادی برای روز جهانی رفع خشونت علیه زنان "جهان را نارنجی کنید: کمپین «برابری نسل» در برابر تجاوز می‌ایستد" انتخاب شده است. مانند سال‌های گذشته روز جهانی رفع خشونت علیه زنان در سال جاری نیز آغاز ۱۶ روز فعالیت را که در ۱۰ دسامبر ۲۰۱۹ میلادی، یعنی "روز جهانی حقوق بشر" پایان می‌یابد، برجسته می‌سازد.</p>
      <p>در ادامه چند آمار هشدار دهنده به نقل از پایگاه اطلاع‌رسانی سازمان ملل متحد در زمینه خشونت علیه زنان و دختران آورده شده است:</p>
      <p>- بنابر آمار جهانی از هر سه دختر و زن، یک نفر در طول زندگی خود خشونت جسمی یا جنسی را تجربه می‌کند که اغلب از طرف شریک زندگی آن‌ها رخ می‌دهد.</p>
      <p>- تنها ۵۲ درصد از زنان متاهل در مورد روابط جنسی، استفاده از وسایل جلوگیری از بارداری و مراقبت‌های بهداشتی خود اختیار تصمیم‌گیری دارند.</p>
      <p>- حدود ۷۵۰ میلیون زن و دختر در حال حاضر در سراسر جهان زندگی‌ می‌کنند که پیش از ۱۸ سالگی خود ازدواج کرده‌اند.</p>
      <p>- از هر دو قتل زنان یک قتل توسط شریک زندگی یا اعضای خانواده زنان صورت گرفته است، این در حالی است که همین آمار برای مردان یک مورد قتل به دست نزدیکان از هر ۲۰ مورد است.</p>
      <p>- ۷۱ درصد از کل قربانیان قاچاق انسان در سراسر جهان زنان و دختران هستند و سه چهارم از آن‌ها مورد سوءاستفاده جنسی قرار می‌گیرند.</p>
      <p>- خشونت علیه زنان یکی از دلایل جدی مرگ و میر زنان و دختران است و شمار قربانیان آن در میان "زنان در سنین باروری" به همان اندازه قربانیان سرطان بوده و نسبت به تصادفات رانندگی و مالاریا نیز قربانیان بیشتری از زنان می‌گیرد.</p>
      <p>انتهای پیام</p>
    </article>
  </body>
</html>