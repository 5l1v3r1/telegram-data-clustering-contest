<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419152"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T11:27:00+00:00"/>
    <meta property="og:title" content="עם ישראל זקוק לבעל תפילה"/>
    <meta property="og:description" content="השיטה מושחתת. הרשות השופטת חייבת לעבור בדק בית. ובנימין נתניהו הוא מועמד הליכוד לראשות הממשלה. כל עוד הוא יכול. והוא לא. דעה"/>
  </head>
  <body>
    <article>
      <h1>עם ישראל זקוק לבעל תפילה</h1>
      <address><time datetime="2019-11-25T11:27:00+00:00">25 Nov 2019, 11:27</time> by <a rel="author">חיים לב</a></address>
      <p>באחת העיירות היהודיות בפולין הוגשה שאלה סבוכה לפתחו של רב העיירה. הימים היו ימי ערב ראש השנה. התכונה בקרב הגבאים רבה. שאלת השאלות: מי יהיה השנה בעל התפילה.</p>
      <p>בעל התפילה הוותיק, ירא השמיים ובעל המידות הנאצלות איבד את קולו בצוק העיתים. קול הזמיר הוחלף בהמהומים צרודים מעיקים.</p>
      <p>האלטרנטיבה היתה מעיקה לא פחות: ליצן העיירה שניחן אף הוא בקול ערב ורק השתבח עם הזמן. מה עושים? שאלו הגבאים. אנא אנו באים.</p>
      <p>הרב היישר מבטו החודר לשואלים שסבבו את שולחנו והשיב קצרות: בראש השנה אנחנו צריכים 'בעל תפילה'. ובעל תפילה יש אחד.</p>
      <p>רוב מוחלט מקרב גוש הימין חושב שהיתה כאן אכיפה בררנית; שלא הופעלו דרכי חקירה נאותות וראויות נגד ראש הממשלה נתניהו; שבתיקי נתניהו הלכו על הפרשנות המחמירה, אולי מתוך לחץ ציבורי; והכי חשוב: שבנימין נתניהו רשאי על פי החוק להמשיך לכהן כראש הממשלה, להרכיב ממשלות ולשדד מערכות עד יומו האחרון – כל עוד בית המשפט לא אמר אחרת.</p>
      <p>זו גם הסיבה שראוי ונכון למצביעי נתניהו ללכת ולהביע תמיכה בו בהפגנה שתתקיים מחר ברחבת מוזיאון תל אביב. הם יזעקו את זעקת החלשים הנרמסים תחת השיטה הקלוקלת הקיימת בערוגות הפרקליטות באגפיה השונים. הם יכו את השיטה שוק על גבי ירך וידרשו צדק. זו מחאה לגיטימית המושמעת מזה שנים ותושמע עוד שנים רבות עד אשר השיטה תרוענן והאורוות ינוקו בזירה המנהלת כאן את המדינה מבלי שמעולם נבחרה.</p>
      <p>אבל לכל זה אין כל קשר לעובדה שכפי שזה נראה כעת, מבחינה פוליטית תם עידן נתניהו. נתניהו לא מסוגל מזה שנה להציג 61 תומכים לממשלה תחת כהונתו וככל הנראה גם בעוד חמישה סבבי בחירות הוא לא יצליח לעשות זאת.</p>
      <p>הליכודניקים הנאמנים בסביבת נתניהו יחזרו ויטענו כי מערכת הבחירות האחרונות היתה תקלה וכי בבחירות האחרונות, בחסות העליהום על 'השיטה' והתגוללות על השחיתות הפושה ברשות השופטת והחוקרת הם יצליחו לייבא עוד ששה מנדטים לגוש הימין ולהקים כאן ממשלת ימין צרה ללא אביגדור ליברמן.</p>
      <p>אז זהו שאין סרט כזה. גם אם נתניהו יצליח לשלהב את הרוחות ולגזור 40 מנדטים – זה יהיה על חשבון הגוש – מש"ס וממפלגות הימין, ואולי גם קורטוב ממצביעי יהדות התורה שיבקש ללחום את מלחמתו של נתניהו ולתת לו את קולו.</p>
      <p>מצביעי כחול-לבן? אין אחד מביניהם שיערוק חזרה לשורות הימין ומהסיבה הפשוטה: כל הווייתה של כחול-לבן היא להחליף את נתניהו בשל התיקים הפליליים האופפים אותו. הם יצאו לקלפי להביע את מחאתם בסיבוב הראשון, הם עשו זאת בנאמנות בסיבוב השני, ועל רקע הגשת כתבי האישום הסופיים על ידי היועמ"ש מנדלבליט בסוף השבוע האחרון הם יעשו זאת בשלישית כשהם אומרים 'לשם ייחוד' לפני שלשול המעטה הכחולה.</p>
      <p>האחריות הזו מגולגלת לפתחם של בכירי הליכוד שבוחרים לפי שעה לכשכש בזנב ולהרכין ראש עד יעבור זעם. יו"ר הכנסת יולי אדלשטיין משייף מילותיו החריפות אודות ההזיה העונה לשם 'בחירות שלישיות' אבל הוא לא עושה שום דבר כדי למנוע את הדהירה לשם. כך גלעד ארדן, כך אבי דיכטר, כך צחי הנגבי, כך רבים וטובים במפלגה שיודעים לעשות אחד ועוד אחד ולהבין שעם ישראל מובל להתרסקות על הקיר - אך הפחד משתק אותם.</p>
      <p>הגיע הזמן לעשות מעשה. עם ישראל זקוק לבעל תפילה.</p>
    </article>
  </body>
</html>