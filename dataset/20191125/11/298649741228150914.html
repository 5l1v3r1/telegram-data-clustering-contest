<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/25/sanit%c3%a0-nursind-per-la-prima-volta-canzone-dedicata-a-infermiere-pn_20191125_00109/"/>
    <meta property="og:site_name" content="Askanews"/>
    <meta property="article:published_time" content="2019-11-25T11:04:25+00:00"/>
    <meta property="og:title" content="Sanità, Nursind: per la prima volta canzone dedicata a infermiere"/>
    <meta property="og:description" content="Roma, 25 nov. (askanews) – L’amore per la professione, la dedizione e attenzione ai pazienti ma anche l’umanità e la professionalità nelle corsie d’ospedale. Il ruolo dell’infermiere e il suo patto col cittadino entrano addirittura in una canzone. Per la prima volta, un artista come Manrico Mologni, che vanta collaborazioni importanti, da Mina a Lucio […]"/>
  </head>
  <body>
    <article>
      <h1>Sanità, Nursind: per la prima volta canzone dedicata a infermiere</h1>
      <h2>Opera di Manrico Mologni, ispirata dalla figura di Roberto Amerio</h2>
      <address>
        <time datetime="2019-11-25T11:04:25+00:00">25 Nov 2019, 11:04</time>
      </address>
      <figure>
        <img src="http://www.askanews.it/wp-content/uploads/2019/11/20191125_120419_A866D5C2.jpg"/>
      </figure>
      <p>Roma, 25 nov. (askanews) – L’amore per la professione, la dedizione e attenzione ai pazienti ma anche l’umanità e la professionalità nelle corsie d’ospedale. Il ruolo dell’infermiere e il suo patto col cittadino entrano addirittura in una canzone. Per la prima volta, un artista come Manrico Mologni, che vanta collaborazioni importanti, da Mina a Lucio Dalla, scrive e musica un testo per la categoria.</p>
      <p>La canzone “Io infermiere”, che fa parte del suo nuovo disco presentato venerdì in un concerto di beneficenza al teatro Antonio Belloni Barlassina di Milano, infatti, è stata ispirata dalla figura di Roberto Amerio, infermiere del Nursind, ed è dedicata a tutto il sindacato proprio per il suo impegno costante nel rivendicare migliori condizioni di lavoro per la categoria e migliori condizioni di cura per i pazienti. Lo stesso Amerio, membro della direzione nazionale del Nursind, sottolinea come queste note abbiano una valenza sociale enorme: “Grazie alla sensibilità di Mologni, d’ora in poi, con la forza di penetrazione della musica, tutti potranno finalmente conoscere il patto infermiere-cittadino che è alla base del nostro impegno quotidiano”.</p>
      <p>Non solo, ma per il sindacalista, è significativo che la canzone esca proprio adesso, “in un momento così difficile per la professione, in cui si susseguono da nord a sud episodi di violenze nei confronti degli infermieri ed in cui, quindi, la nostra più potente arma di difesa è riuscire a dimostrare ogni giorno l’attaccamento al nostro lavoro. E questo brano – conclude Amerio – ci aiuta a veicolare meglio tale messaggio, a trasmettere agli altri l’obiettivo che ci muove e che non è solo la cura, ma il prendersi cura del paziente in quanto persona”.</p>
    </article>
  </body>
</html>