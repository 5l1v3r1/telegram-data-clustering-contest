<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904066.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T11:27:00+00:00"/>
    <meta property="og:title" content="مردم یزد اقدام اغتشاشگران را محکوم کردند"/>
    <meta property="og:description" content="به گزارش مهر، راهپیمایی مردم یزد صبح امروز از میدان شهید بهشتی آغاز شد و مردم یزد با حضور پرشکوه خود، اقدامات اخیر آشوبگران را محکوم کردند."/>
  </head>
  <body>
    <article>
      <h1>مردم یزد اقدام اغتشاشگران را محکوم کردند</h1>
      <address>
        <time datetime="2019-11-25T11:27:00+00:00">25 Nov 2019, 11:27</time>
      </address>
      <p>مردم یزد امروز همزمان با مردم سایر نقاط کشور در یک راهپیمایی باشکوه، اقدام اغتشاشگران را محکوم کردند.</p>
      <p>به گزارش مهر، راهپیمایی مردم یزد صبح امروز از میدان شهید بهشتی آغاز شد و مردم یزد با حضور پرشکوه خود، اقدامات اخیر آشوبگران را محکوم کردند.</p>
      <p>مردم امروز با جدا کردن صفوف خود از اغتشاشگران، نشان دادند که نقشه های شوم دشمن را دریافته اند و اجازه نمی دهند دشمنان و ایادی آنها به بهانه اعتراض مردم، امنیت کشور را مختل کنند.</p>
      <p>راهپیمایان یزدی در این راهپیمایی با در دست داشتن پلاکاردهایی، اعتراض خود را با سیاست های اقتصادی دولت اعلام کردند و خواستار کنترل گرانی و رسیدگی به وضعیت معیشتی مردم شدند.</p>
      <p>این اعتراض‌ها در حالی مطرح شد که مردم تاکید داشتند به دشمن اجازه نمی دهند که از مطالبات به حق آنها سوء استفاده کرده و خواسته به حق مردم را به عاملی برای ایجاد اختلال در امنیت کشور تبدیل کنند.</p>
      <p>راهپیمایان با سر دادن شعارهایی از جمله «ای دولت گفتگو پیش از تصمیم گفتگو» گلایه خود را از دولت به خاطر عدم شفافیت با مردم اعلام کردند.</p>
      <p>«مرگ بر مفسد اقتصادی»، «اشرار، منافق، اعدام باید گردد»، «آشوبگر منافق اعدام باید گردد» از دیگر شعارهای مردم یزد در راهپیمایی امنیت بود.</p>
      <p>مردم یزد همچنین با سر دادن شعارهای «پیام حضور مردم حمایت از ولایت»، «این همه لشگر آمده به عشق رهبر آمده»، «ما همه با هم هستیم، پشت ولایت هستیم»، «اطاعات از ولایت حمایت از امنیت» یک بار دیگر ولایتمداری خود را به نمایش گذاشتند.</p>
      <p>شعارهای «مرگ بر آمریکا، مرگ بر اسرائیل، مرگ بر انگلیس، مرگ بر آل سعود خائن» نیز امروز توسط راهپیمایان یزدی سر داده شد.</p>
      <p>نظیر این راهپیمایی امروز در بیش از ۶۰ نقطه از استان یزد برپا شد و مردم حضوری پرشور در این راهپیمایی ها داشتند.</p>
    </article>
  </body>
</html>