<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/mata-rebutja-canvi-reglament-corts-declaracions-institucionals-no-unanimitat"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T11:08:00+00:00"/>
    <meta property="og:title" content="Mata rebutja un canvi del reglament de les Corts perquè les declaracions institucionals no exigisquen unanimitat"/>
    <meta property="og:description" content="Morera ha recordat que aquest dijous s'aprovarà una proposició no de llei de declaració de l'emergència feminista després que no tirara endavant com a declaració institucional perquè Vox no la va signar."/>
  </head>
  <body>
    <article>
      <h1>Mata rebutja un canvi del reglament de les Corts perquè les declaracions institucionals no exigisquen unanimitat</h1>
      <h2>El bloqueig de Vox a declaracions institucionals com la del 25 de novembre, que s'haurà de tramitar com a PNL, obri el debat sobre el funcionament del parlament valencià</h2>
      <address><time datetime="2019-11-25T11:08:00+00:00">25 Nov 2019, 11:08</time> by <a rel="author">DLV</a></address>
      <p>VALÈNCIA (EP, Redacció). El portaveu del PSPV a les Corts, Manolo Mata, s'ha mostrat contrari a la possibilitat de modificar el reglament perquè les declaracions institucionals no siguen bloquejades per un sol grup. "Si hi ha una força política que es nega a signar declaracions institucionals, tindrà una responsabilitat política i la gent haurà de conéixer qui vota".<br/><br/>"Si la ciutadania està votant gent que creu que no hi ha violència contra les dones; que creu que el canvi climàtic és un negoci, i que és extrema dreta crua i nua, la resta haurem d'explicar per què les Corts no es pronuncien de manera unànime en moltes qüestions", ha apuntat.<br/><br/>Així s'ha pronunciat Mata davant els mitjans després que el president del parlament valencià, Enric Morera, haja obert la porta a modificar el reglament per a impedir el "bloqueig" de Vox a declaracions institucionals com la del 25 de novembre pel Dia Internacional de l'Eliminació de la Violència contra les Dones.<br/><br/>Morera, <a href="https://www.diarilaveu.com/morera-obri-porta-canviar-reglament-corts-perque-vox-no-bloquege-declaracions-institucionals">qui divendres passat ja va obrir la porta a canviar el reglament de les Corts perquè Vox no bloquege declaracions institucionals</a>, ha remarcat aquest dilluns el compromís de les Corts contra la violència cap a les dones, i ha recordat que <a href="https://www.diarilaveu.com/corts-declararan-emergencia-feminista-reivindicada-collectius-dones-davant-repunt-assassinades">aquest dijous s'aprovarà una proposició no de llei de declaració de l'emergència feminista</a> després que no tirara endavant com a declaració institucional perquè Vox no la va signar.<br/><br/>Aquest dilluns ha reiterat que hi ha una comissió d'estudi per a millorar el reglament i que eixa reforma "podria incloure la possibilitat de fer declaracions institucionals o proposicions no de llei urgents sense la unanimitat". "Em recorda a l'Evangeli: no estan fets l'home i la dona per a la llei, sinó que la llei, en aquest cas el reglament de les Corts, està fet per a facilitar el treball dels grups parlamentaris", ha dit, i ha afegit que ell és "partidari de millorar la llei per a adaptar-la a les necessitats dels temps moderns".</p>
      <related>
        <h4>Les més llegides</h4>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/esquerra-republicana-denuncia-retencions-policia-protesta-rei"/>
        <a href="https://www.diarilaveu.com/nova-marea-violeta-valencia-25n-2019"/>
        <a href="https://www.diarilaveu.com/puig-defensa-visio-federal-psoe-federar-unir-diversitat-aixo-espanya"/>
        <a href="https://www.diarilaveu.com/no-fa-falta-dia-addicional-autoritat-portuaria-defensa-abalos-coses-clares"/>
      </related>
    </article>
  </body>
</html>