<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641983/%D9%86%DA%AF%D8%A7%D9%87%DB%8C-%D8%A8%D9%87-%D8%B2%D9%86%D8%AF%DA%AF%DB%8C-%D9%88-%D8%A2%D8%AB%D8%A7%D8%B1-%D8%AC%D9%83-%D9%84%D9%86%D8%AF%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T11:43:00+00:00"/>
    <meta property="og:title" content="نگاهی به زندگی و آثار جك لندن"/>
    <meta property="og:description" content="خواندن داستانهای «لندن» اين را به ذهن مي آورد که زندگی او آهنگ تلخی داشته و ریشه در زندگی تلخ پدر و مادرش دارد."/>
  </head>
  <body>
    <article>
      <h1>
        <a href="https://www.bultannews.com/fa/news/641983/%D9%86%DA%AF%D8%A7%D9%87%DB%8C-%D8%A8%D9%87-%D8%B2%D9%86%D8%AF%DA%AF%DB%8C-%D9%88-%D8%A2%D8%AB%D8%A7%D8%B1-%D8%AC%D9%83-%D9%84%D9%86%D8%AF%D9%86">نگاهی به زندگی و آثار جك لندن</a>
      </h1>
      <h2>خواندن داستانهای «لندن» اين را به ذهن مي آورد که زندگی او آهنگ تلخی داشته و ریشه در زندگی تلخ پدر و مادرش دارد.</h2>
      <address><time datetime="2019-11-25T11:43:00+00:00">25 Nov 2019, 11:43</time> by <a rel="author">بولتن نیوز | bultannews.com</a></address>
      <p><b>گروه فرهنگ و هنر: «فلورا» </b>مادر <b>جك لندن</b> از آغاز زندگی خوشبخت نبود. او تب تیفویید گرفته و نه تنها زیبایی خود را از دست داده بود، بلکه ناتوانی جسمی همچون دید بسیار کم نیز بر نگونبختی او می افزود.<br/><br/>به گزارش بولتن نیوز به نقل از برترین ها، <b>«فلورا»</b> موهایش را از دست داده بود و تا آخر زندگی از کلاهگیس استفاده می کرد. شماره کفشش نیز هرگز از 12 بچگانه بزرگتر نشد. تب، افسردگی او را افزایش می داد. او همواره درباره چیزهای اطرافش، مانند برتری نژاد گذشتگانش، یاوه سرایی می کرد.<br/><br/><b>«فلورا</b>» تنها فرزند خود را از کودکی با این تفکر بزرگ کرد که سیاه پوستان قابل اعتماد نیستند. (<b>«جک لندن»</b> در تمام زندگی بر این باور بود که <b>آنگلوساکسونها</b> نژاد برتر آمریکا هستند.) <br/><b>«فلورا»</b> در25 سالگی از خانواده جدا شد و پس از تجربه دوره کوتاه زندگی اش در سیاتل، مسیر سن فرانسیسکو را در پیش گرفت؛ چون این شهر کوچک به مکانی برای هجوم جویندگان طلا تبدیل شده بود و «نجیب زادگان سوار بر قطار» به آنجا میرفتند. چند 10 هزار مهاجر نیز، با آرزوی رسیدن به زندگی بهتر، مسافر این نقطه از جهان بودند.<br/><br/><b>«فلورا»</b> در ابتدا برای پرداخت هزینه های زندگی به آموزش پیانو پرداخت. او در سال 1874 با مردی بنام <b>«ویلیام چینی»</b>، که یک ستاره شناس بود آشنا شد. <b>«چینی»</b> احساس شیدایی<b> «فلورا»</b> را با احضار روح بیشتر می کرد.<br/><br/>آنها با کمک یکدیگر مکانی را برای احضار روح دایر کردند. <b>«فلورا»</b> در ازای ارتباط برقرار کردن با روح گذشتگان مشتریانش و فرستادن پیام برای آنها پول دریافت می کرد، اما درآمدش کفاف اجاره محل را نمی داد.<b> «ویلیام»</b> تمایل داشت کار تمام وقتش در مجله را رها کند. او بر این باور بود که ستاره شناسی یک دانش است و فکر می کرد که زن و مرد می توانند با کمک گرفتن از دانش ستاره شناسی دارای فرزند شگفت انگیزی شوند.<br/><br/><b>«فلورا»</b> در 12 ژانویه 1876 <b>«جک» </b>را به دنيا آورد. باردار شد<b>ن «فلورا»</b> از رسیدن او به ثروت جلوگیری کرد و زایمان نیز توان جسمی اندکش را از او گرفت، و دیگر بنیه لازم را برای تغذیه کودکش نداشت.<b> «جک»</b> را برای مدت هشت ماه به دایه ای به نام <b>«مامی جنی»</b> سپردند و او نیز همچون فرزند خود از او نگهداری می کرد. در همین زمان، <b>«ویلیام چینی»</b> ، بی خبر، <b>«فلورا»</b> را تنها گذاشته و از مسئولیت نگهداری خانواده گریخت. تنها چند ماهی از فرار<b> « چینی»</b> گذشته بود که <b>«فلورا»</b> با مردی بنام <b>«جان لندن»</b>، سرباز قدیمی جنگهای داخلی آمریکا که از همسرش جدا شده بود و دو دختر داشت، ازدواج کرد و همه در یک آپارتمان کوچک ساکن شدند. وقتی<b> «جک»</b> به کانون خانواده بازگردانده شد، <b>«الیزا»</b>، خواهر ناتنی اش، مسئولیت مادری او را بر عهده گرفت. <b>«الیزا»</b> بعدها تبدیل به محبوبترین زن زندگی <b>«جک لندن»</b> شد.<br/><br/><b>«جان لندن»</b> نیز نام خود را بر او گذاشته_<b>«جک لندن»</b> پیش از این با نام<b> «جان گریفیث چینی»</b> شناخته می شد_ و همچون پدر مهربانی او را دوست می داشت. <b>«فلورا»</b> وضعیت مناسبی نداشت و بیقراری، وضعیت روانی متغیر، از کارافتادگی مغزی و حمله های قلبی او تمام خانواده را پژمرده کرده بود. اما این تاثیرهای منفی بیشتر از همه روی <b>«جک»</b>، که هیچگاه علاقمندی خود را به او نشان نداد، نمود داشت. سرانجام، خانواده<b> «لندن»</b> به اکلند مهاجرت کردند. این شهر ،برخلاف سن فرانسیسکو، ماسه ای و مزخرف بود و آن را بر پایه ارزش های پیشگامان سختکوشی و صداقت بنا نهاده بودند. این قالب فکری بعدها در آثار <b>«جک لندن»</b> نمود پیدا کرد. <br/><b>«جان لندن»</b> مزرعه ای خرید و بدین ترتیب<b> «جک»</b> از پنج ساگی مجبورشد در مزرعه کار کند<br/><br/>وقتی <b>«جک»</b> هشت ساله شد، خواهرش،<b> «الیزا»</b> به عقد کاپتان<b> «شپارد»</b>، دانشجوی شبانه روزی در آمد. چند سال بعد، کاپتان به همراه <b>«الیزا»</b> و سه فرزندشان به بخش دیگری از اکلند منتقل شدند. <b>«جک»</b> در این زمان از نظر روحی ویران شده بود.چند ماه بعد، بیماری همه گیری مرغ های <b>«جک»</b> را از بین برد. خانواده <b>«لندن»</b> نیز، با فراموش کردن رویای مزرعه ای سرسبز، به اکلند بازگشتند. <b>«جک»</b> از اینکه دوباره می توانست نزدیک<b> «الیزا»</b> و <b>«مامی جنی»</b> باشد خوشحال بود. او در راه خانه به مدرسه، جنگیدن همانند پهلوان پنبه ها را می آموخت. هر چند <b>«جک» </b>قوی جثه نبود، ولی در جنجال به پا کردن استعداد قابل توجهی داشت.<br/><br/><b>«جک»</b> در سن 14 سالگی از مدرسه دستور زبان انگلیسی فارغ التحصیل شد، اما به دلیل ناتوانی مالی نتوانست ادامه تحصیل دهد و به ناچار در کارخانه قوطی سازی مشغول به کار شد. کار در دوران کودکی بدنش را نیرومند و مردانه کرده بود. کودکی <b>«جک»</b> در تنهایی گذشته بود و کتابخانه محلشان اولین و تنها آشنایی او با فرهنگ بشمارمی رفت. کتابها، جهانی فراتر از اکلند را پیش روی او می گشودند.<br/><br/>در این زمان، <b>«جک»</b> در بخش ترشیجات یک فروشگاه مواد غذایی کار می کرد و هر چه بیشتر سرکه جا می انداخت، احساس بیقراری و فرار در او قویتر می شد.<br/><br/>او در کافه های محله با مردان دریا (ملوانان، شکارچیان خوک آبی و نهنگ و زوبین سازان) آشنا شد. فرصتی فراهم شده بود تا به صید غیرقانونی صدف بپردازد و با کمال میل آن را پذیرفت. وقتی که فصل صید گذشت و او لذت کافی از این حرفه را در مدت سه ماه بدست آورد، به سن فرانسیسکو بازگشت.<b> «جک»</b>، پس از تمام شدن مدت زمان ممنوعیت شکار، به دریا بازگشت و ماه ها از این فرصت پیش آمده برای تجربه کردن دریا و احساس آزادی استفاده کرد. وقتی <b>«جک» ب</b>ه کالیفرنیا بازگشت، یک سالی از سفرش به گوشه و کنار ایالات متحده می گذشت. حالا میخواست از عادتهای اوباش گونه دست برداشته و با تلاشی که در کسب و کار نشان میداد، مادرش را خوشحال کند. او می خواست با عهده دارشدن وظیفه نان آوری خانواده مایه افتخار مادر باشد. <b>«جک»</b> در سن 19 سالگی بر آن شد تا به دبیرستان باز گردد. او حالا هم کار می کرد و هم درس میخواند. کم کم، با توجه به آشنایی اش با حزبهای سیاسی این کشور و بویژه حزب <b>سوسیال</b>، به نظریه های سیاسی علاقمند شد.<br/> <br/><b>سوسیالیسم</b> را در سفرهایش به دیگر ایالتهای آمریکا شناخته و به آن علاقمند شده بود. سوسیالیسم سالها فکر و هدف او را تشکیل می داد. از <b>«جک لندن»</b> به عنوان <b>«پسر سوسیالیست اکلند»</b> نیز یاد می شود. او چندین بار، در بزرگسالی، تلاش کرد که در انتخابات شهرداری پیروز شود ،اما موفق نشد.   <br/><b>«جک»</b> می خواست وارد <b>جریانهای انقلابی</b> شود، اما ابتدا می بایست دبیرستان را تمام کرده و وارد دانشگاه می شد. عضویتش در<b> حزب کارگر سوسیالیست</b> منجر به اخراجش از مدرسه شد. سپس تصمیم گرفت که با تکیه بر علاقه شخصی خود به مطالعه پرداخته و وارد دانشگاه کالیفرنیا در برکلی شود. در دانشگاه پذیرفته شد ،اما هنوز چهار ماه هم از ورودش نگذشته بود که شرایط خفقان حاکم در دانشگاه وی را دلسرد کرده و مجبور به انصراف از ادامه تحصیل کرد. او شروع به نوشتن و مطالعه کرد. در این زمان در یک لباسشویی کار می کرد تا هزینه زندگیش نیز تامین شود.<br/><br/><b>«جک»</b> وقتی که تب یافتن طلای کلوندایک در آمریکا همه گیر شد، توانست همراه شوهر<b> «الیزا»</b> و سرمایه ای که او داشت به شمال سفر کند (1897-1898). شاید بتوان گفت آنچه او در شمال دید و تجربه کرد مهمترین نکته های قابل توجه در آثار موفقش را تشکیل می دهند. سرانجام با بازگشت به اکلند، زمان موفقیت بزرگ <b>«جک»</b> نیز فرا رسید؛ او کتاب <b>«ادیسه شمال»</b>_ داستان کوتاهی درباره یافتن طلا_را در سال 1900 منتشر کرد. اولین اثر وی به خاطر نیرومندی و توصیف بسیار جالبش مورد توجه بسیار زیادی قرار گرفت. <b>«جک»</b> در همان سال با دختری به نام <b>«بسی (بکی) مادرن»</b> که آموزگار ریاضی، بسیار رک گو و جوانی ایرلندی تبار بود و دهه سوم جوانی اش را تجربه می کرد، آشنا شد و این آشنایی در مدت کوتاهی به ازدواج انجامید. در همین مدت، پیشنهادهایی برای نویسندگی ازطرف ناشران مختلف دریافت کرد که پول بسیار زیادی را وعده می داد و می توانست او را از فقر خارج کرده و وارد دنیای سرمایه داری کند.<br/><br/><b>«بسی»</b> (بکی) دختری به دنیا آورد. <b>«جک»</b> دخترش را بسیار دوست داشت اما نسبت به مادر فرزند خود احساس سردی می کرد. او پس ازازدواج بیشتر وقت خود را در میان دوستانی همچون <b>«آنا استرانسکی»</b> و <b>«جورج استرلینگ»</b> سپری می کرد. دوستانش لقب <b>«گرگ»</b> را برایش انتخاب کرده بودند.خانواده <b>«لندن»</b> در سال 1901 به حومه اکلند مهاجرت کرد. <b>«آنا»</b> در این مدت برای دیدن و کمک کردن به<b> «جک»</b> در نوشتن داستانهایش به خانه آنها رفت و آمد می کرد و این کار او مخالفت و احساس حسادت <b>«بسی»</b> را بر می انگیخت. پس از مدتی<b> «آنا»</b> به نیویورک منتقل و ارتباطش با <b>«جک»</b> قطع شد.<b>«جک»</b> در سن 25 سالگی احساس می کرد که دیگر نمیتواند قدرت گذشته خود در نوشتن داشته باشد و شاید سفر کوتاهی به انگلستان می توانست مقداری از توانایی گذشته اش را بازگرداند.<br/><br/>دومین دختر آنها در سال 1902 میلادی به دنیا آمد؛ یعنی همان سالی که<b> «جک»</b> نوشتن<b> «آوای وحش»</b>The Call of The Wild)) را آغاز کرد. این داستان نیز بسیار پر خواننده از کار در آمد و قدرت تصویرسازی مبهوت کننده خالق خود را نشان می داد. پس از انتشار این داستان، سفرهای پی درپی<b> «جک»</b> و دیدار با افراد مختلف بخشی از زندگی او را تشکیل داد.<br/><br/><b>«جک»</b> نتوانست به تعهد اخلاقی همسرداری وفادار بماند و این امر باعث شد <b>«بسی»</b> در سال 1903 از دادگاه درخواست طلاق کند.<b> «جک»</b> نیز پس از جدا شدن از <b>«بسی»</b> با زنی به نام <b>«چارمیان کیتریج»</b> ازدواج کرد تا شاید محبتی را که در بودن با <b>«بسی»</b> احساس نمی کرد در کنار همسر جدیدش پیدا کند. <b>«چارمیان»</b> از صبر و بردباری بیشتری در مقایسه با <b>«بسی»</b> برخوردار بود و اعتیاد به الکل و نوسانهای رفتاری و اخلاقی <b>«جک لندن»</b> را، بویژه هنگامی که مشغول نوشتن داستان جدیدی بود، با تحمل بیشتری درک می کرد.<br/><br/>تنها فرزندش از <b>«چارمیان»</b>، که <b>«جویی»</b> نام داشت، فقط 38 ساعت زندگی کرد.در سال 1907 به همراه <b>«چارمیان»</b> راهی سفرهای دریایی در اقیانوسهای کره خاکی شد و به دریاهای جنوبی اسنارک (Snark) رفت. وی ایده نوشتن کتاب <b>«سفر به اسنارک»</b> را از همین مسافرت گرفت.<b>«جک»</b> عاشق سفرهای دریایی بود و حتی با کشتی به برخی کشورهای آسیایی مانند ژاپن و کره سفر کرده بود.ازدواج با <b>«چارمیان»</b> او را تشویق به خریدن مزرعه ای به نام <b>«هیل رنچ»</b> در کالیفرنیا و توسعه چند مرحله ای آن کرد تا به دامداری بپردازد؛ 1400 هکتار زمین درختکاری، مزرعه ها، چشمه، دره ها، تپه ها، و حیات وحش بخشی از زیبایی مزرعه های بزرگی بود که <b>«لندن»</b> بین سالهای 1905 تا 1913 خرید.<br/><br/>املاک وی در حال حاضر جزو دارایی موزه طبیعی و تاریخی کالیفرنیا ثبت شدهاست.<b>«جک لندن»</b> هرچند به موفقیت دست پیدا کرد اما هرگز از آنچه بدست می آورد احساس رضایت نداشت.او سالهای آخر عمر خود را در مبارزه با بیماریهایی مانند ناراحتی کلیه ومعده و درصد بالای اوره که هر روز امید کمتری برایش باقی می گذاشتند، سپری کرد و سر انجام در 21 نوامبر 1916، درحالیکه عشق و دلسوزی<b> «چارمیان»</b> را در کنار خود داشت ،پس از 40 سال دیدن جهان، دیده فرو بست. هوش استثنایی، شخصیت مثبت اندیش و روح سبک<b> «جک»</b> در کنار تجربه های بسیاری که از زندگی پر فراز و نشیب دوران جوانی بدست آورد، باعث شد تا بسیاری از خوانندگانش با شخصیتهای داستانهایی که می نوشت ارتباط نزدیکی برقرار مي کنند.<br/><br/><b>جک لندن</b> اولین نویسنده موفق <b>طبقه کارگر</b> ایالات متحده آمریکاست. توانایی وی در نوشتن بیش از یک هزار کلمه در روز باعث شد تا در مدت 18 سال نویسندگی آثار مشهور بسیاری را خلق کند. پرکاری <b>«جک لندن»</b> را می توان در 51 کتاب و چند صد مقاله ای که منتشر کرد دید. او گران قیمت ترین و پر خواننده ترین نویسنده آمریکا در زمان خود بود.<br/><br/>آثار بسیار زیاد <b>«جک لندن»</b> را می توان از نظر ادبی به رمان، داستان کوتاه، مقاله، نمایشنامه و آثار واقعگرایانه تقسیم کرد.<br/><br/>جک لندن،غیراز رمانهایی پیرامون زندگی کارگران کشورخود،خالق داستانهایی ماجراجویانه شبه<b> "کلیله دمنه ای"</b> نیزاست. طبق ادعای مورخین ادبی چپ، اودربیشتر آثارش<b> منتقد نظام سرمایه داری</b> و <b>مدافع سوسیالیسم</b> است. اونظم سرمایه داری را مشمول<b> قانون گرگها</b> می داند و غیر از رمان تئوریک سوسیالیستی، یکی ازکلاسیک های بین المللی ادبیات سوسیالیستی درکشورهای سرمایه داری بود و با وجود جهانبینی التقاطی و متناقض اش، تاثیر مهمی روی ادبیات انقلابی کارگری بین المللی از خود بجا گذاشته است و نسلی از نویسندگان انقلابی ادبیات کارگری تحت تاثیر بعدی او قرار گرفتند.</p>
    </article>
  </body>
</html>