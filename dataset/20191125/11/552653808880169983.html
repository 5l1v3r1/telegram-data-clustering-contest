<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058319_nem-ilyen-szabadsagot-akart"/>
    <meta property="og:site_name" content="Népszava"/>
    <meta property="article:published_time" content="2019-11-25T11:25:00+00:00"/>
    <meta property="og:title" content="Nem ilyen szabadságot akart"/>
    <meta property="og:description" content="Végel László író, drámaíró, esszéista kapta idén a Városmajor 48 Irodalmi Életműdíját."/>
  </head>
  <body>
    <article>
      <h1>Nem ilyen szabadságot akart</h1>
      <address><time datetime="2019-11-25T11:25:00+00:00">25 Nov 2019, 11:25</time> by <a rel="author" href="https://nepszava.hu/szerzo/kardos-orsolya-irasa-a-nepszavanak/" target="_blank">Kardos Orsolya írása a Népszavának</a></address>
      <p>
        <b>Végel László író, drámaíró, esszéista kapta idén a Városmajor 48 Irodalmi Életműdíját.</b>
      </p>
      <p>„Bocsáss meg apám! Nem ilyen szabadságot akartam.” – olvasta eddigi legutóbb megjelent, Temetetlen múltunk című könyvéből Végel László Kossuth-díjas író, aki vasárnap este a Haris Park fényűző villájában, a Budapesti Vonósok játékával fűszerezett ünnepségen vehette át a Városmajor 48 Irodalmi Társaság Alapítvány Irodalmi Életműdíját.</p>
      <p>Az alkotó műhelyt és szakmai fórumot teremteni kívánó alapítvány az európai és a nemzeti kultúrák alapértékeinek, egymás alkotó munkásságának segítésének képviseletében alakult 2018 szeptemberében. Író-olvasó találkozókkal, felolvasóestekkel gondoskodnak a magyar irodalmi élet ápolásáról, ahol az olvasók a már jól ismert alkotók mellett, fiatal tehetséges művészekkel is megismerkedhetnek. </p>
      <figure>
        <img src="https://nepszava.hu/i/10/12/0/1254666.jpg"/>
        <figcaption>A díjat Vörös T. Károly adta át<cite>Fotó: Béres Márton / Népszava</cite></figcaption>
      </figure>
      <figure>
        <img src="https://nepszava.hu/i/10/12/0/1254666.jpg"/>
        <figcaption>A díjat Vörös T. Károly adta át<cite>Fotó: Népszava / Béres Márton</cite></figcaption>
      </figure>
      <p>Évente életműdíjat adományoznak a kortárs magyar irodalmi élet egy kiemelkedő alakjának. Az egy millió forinttal járó díjat első alkalommal, Spiró Györgynek ítélte oda a Csáki Juditból, Csordás Gábor, Ferencz Győző, Márton László, Reményi József Tamás, Tunyogi László és Vörös T. Károly alkotta kuratórium, idén az újvidéki író nyerte el a nagyvonalú elismerést.</p>
      <p>Végel László 1941. február 1-jén született az akkoriban még Jugoszláviához tartozó Szenttamáson. Már az 1960-as évek óta a vajdasági magyar irodalom és közélet meghatározó alakja volt, művei angol, szerb, szlovén, német, holland és albán nyelveken egyaránt megjelentek. Eddigi munkásságáért a Kossuth-díj mellett számos további elismerést, így Déry Tibor-díjat, Füst Milán-díjat, Pulitzer-emlékdíjat, Hazám-díjat, valamint Konstantin Obradović-díjat kapott. </p>
      <p>Művei a kisebbségi lét kérdését az emberi alapproblémák tükrében boncolgató szociológiai drámák. Eddig huszonkét könyve jelent meg, de mint egy sokat sejtető megjegyzésből kiderült, már készül az újabb mű.</p>
      <figure>
        <img src="https://nepszava.hu/i/10/12/0/1254667.jpg"/>
        <figcaption>
          <cite>Fotó: Béres Márton / Népszava</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254667.jpg"/>
        <figcaption>
          <cite>Fotó: Népszava / Béres Márton</cite>
        </figcaption>
      </figure>
    </article>
  </body>
</html>