<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134819-be-techniniu-prazangu-sarunas-jasikevicius-demonstruoja-nematyta-ramybe.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-25T11:00:00+00:00"/>
    <meta property="og:title" content="Be techninių pražangų: Šarūnas Jasikevičius demonstruoja nematytą ramybę"/>
    <meta property="og:description" content="Kauno „Žalgirio“ vairininkas Šarūnas Jasikevičius prieš dvejus metus buvo daugiausiai techninių pražangų renkantis LKL komandos strategas, o šio sezono pradžioje jis demonstruoja dar nematytą drausmę. „Žalgiris“ sužaidė dvidešimt vienas rungtynes – vienuolika LKL ir dešimt Eurolygoje – ir nė vienose iš jų Jasikevičius negavo techninės pražangos. Palyginimui, 2016-2017 metų sezone treneris susilaukė daugiausiai nuobaudų. Tuomet per ..."/>
  </head>
  <body>
    <article>
      <h1>Be techninių pražangų: Šarūnas Jasikevičius demonstruoja nematytą ramybę</h1>
      <address>
        <time datetime="2019-11-25T11:00:00+00:00">25 Nov 2019, 11:00</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-207397-any1000x1000.jpg">
          <img src="https://www.basketnews.lt/paveikslelis-207397-any630x500.jpg"/>
        </a>
      </figure>
      <p>Nuotr. BNS</p>
      <p>Kauno „Žalgirio“ vairininkas Šarūnas Jasikevičius prieš dvejus metus buvo daugiausiai techninių pražangų renkantis LKL komandos strategas, o šio sezono pradžioje jis demonstruoja dar nematytą drausmę.</p>
      <p>„Žalgiris“ sužaidė dvidešimt vienas rungtynes – vienuolika LKL ir dešimt Eurolygoje – ir nė vienose iš jų Jasikevičius negavo techninės pražangos.</p>
      <p>Palyginimui, 2016-2017 metų sezone treneris susilaukė daugiausiai nuobaudų. Tuomet per sezoną jis gavo 21 techninę pražangą, o vien LKL susilaukė 15 nuobaudų ir užfiksavo savo antirekordą.</p>
      <p>Tą sezoną „Žalgiris“ Eurolygoje ir LKL sužaidė 78 rungtynes, tad Jasikevičius technines pražangas rinko dažniau nei kas ketverias rungtynes.</p>
      <p>Po to šie skaičiai ėmė mažėti. 2017-2018 m. sezone Šaras gavo 17 techninių pražangų: LKL „Žalgirio“ vedlys buvo nubaustas 11 kartų, o Eurolygoje – 6.</p>
      <p>Praėjusį sezoną specialistas LKL technines pražangas uždirbo tik septyneriose rungtynėse, o Eurolygoje – devyneriose.</p>
      <p>Per pastaruosius tris sezonus Jasikevičius Eurolygoje ir LKL per 238 rungtynes gavo 54 technines pražangas, arba po vieną techninę nuobaudą kas puspenkto mačo.</p>
      <p>Kas nutiko šį sezoną, kad techninių pražangų Jasikevičius nesulaukė jau 19 rungtynių?</p>
      <p>„Visada tikslas būdavo rodyti truputį mažiau emocijų, daugiau koncentruotis į rungtynes, – tinklalapiui „<a href="https://www.basketnews.lt/">BasketNews.lt</a>“ sakė Jasikevičius. – Nemanau, kad man tai labai maišo. Kiekvienais metais techninių pražangų skaičių mažinu. Pernai ir LKL buvau ne tarp pirmaujančių.</p>
      <p>Trenerio pozicijoje esu tas pats, koks 20 metų buvau žaidžiant krepšinį. Emocijos visada bus, jų niekada nereikia slėpti. Gal kažkiek su metais pripranti prie situacijų, iš kitos pusės, supranti ir teisėjus. Kartais, aišku, tikrai norisi apginti savo komandos žaidėją, o tai yra svarbiausia. Bandai kovoti už komandą. Kol kas truputį ramiau. Kažkiek, aišku, stengiuosi.“</p>
      <p>Jasikevičius kritiškai atsiliepė apie pernykštį LKL sprendimą leisti treneriams laisvai kritikuoti teisėjų darbą.</p>
      <p>Nors visą sezoną lygos prezidentas Remigijus Milašius gynė šį savo sumanymą, tačiau šiemet jo buvo atsisakyta.</p>
      <p>„Nelabai patiko ta LKL lygos tvarka, kad galima kritikuoti teisėjus ir už tai nesusilaukti baudų. Manau, kad jeigu vieni blogai dirba, o kiti kritikuoja, tai turi būti nubausti ir tie, ir tie, – sakė Jasikevičius. – Vieni – už blogą darbą, kiti už tai, jeigu ne pirmą kartą kritikuoja. Viskas taip susidėliojo. </p>
      <p>Pernai net neįdomu buvo kritikuoti teisėjus ar pasakyti, kas nepatinka, nes kiekvienoje spaudos konferencijoje matėme, kad LKL treneriai išeina ir viską suverčia ant teisėjavimo. Jau buvo nusibodę to klausytis.“</p>
      <p>Šaras prie „Žalgirio“ vairo stojo 2016 metų pradžioje, o tą sezoną Eurolygoje per 12 rungtynių negavo nė vienos techninės pražangos. LKL to sezono trenerių techninių pražangų duomenų neišsaugojo, tačiau Jasikevičius tikrai buvo nubaustas bent dvejose rungtynėse.</p>
      <p>
        <b>Jasikevičiaus techninės pražangos:</b>
      </p>
      <p><b>Sezonas</b> <b>Viso techninių pražangų</b> <b> LKL</b> <b>Eurolyga </b> 2015-2016 m.* 2 2 0 2016-2017 m. 21 15 6 2017-2018 m. 17 11 6 2018-2019 m. 16 7 9 2019-2020 m.** 0 0 0</p>
      <p>
        <i>* vyr. treneriu tapo sezono viduryje.<br/>** po 21 rungtynių.</i>
      </p>
      <p>LKL už vieną techninę pražangą treneriai turi susimokėti 60 eurų, už dvi viename mače – 300 eurų. Jasikevičius LKL per pastaruosius trejus metus sumokėjo 2340 eurų. Jis LKL buvo dukart išvarytas iš rungtynių.</p>
      <p>Tuo metu Eurolygoje treneriai už technines pražangas baudų nemoka, tik už kritiką teisėjams.</p>
      <p>„Aš pats moku baudas. Yra daug LKL trenerių, kuriems klubas sumoka baudas. Aš moku iš savo kišenės ir už tai, jeigu kažką neteisingai pasakau spaudos konferencijoje, ir už LKL technines pražangas. Už pinigus svarbiau yra tai, už ką tu kovoji. Ar kovoji už švilpuką, ar už žaidėją. Tai yra svarbiau nei kažkiek eurų“, – teigė Jasikevičius.</p>
      <p>Iš Eurolygos rungtynių treneris buvo išvytas vieną kartą, kai „Žalgiris“ namie įveikė Maskvos CSKA. Rusijos sostinės klubas yra tas, su kuriuo žaidžiant Eurolygoje Jasikevičius gavo daugiausiai techninių pražangų – net 5.</p>
      <p>Ar mačai su CSKA pykdo labiau nei dvikovos su kitais klubais?</p>
      <p>„Nesakysiu, bet viskas ir taip aišku“, – juokdamasis atsakė Jasikevičius.</p>
      <figure>
        <iframe src="https://www.youtube.com/embed/DSBMRJ4cfR4" width="630" height="354" data-service="Youtube" scrolling="no"/>
      </figure>
      <p>Keturias technines pražangas jis užsidirbo žaidžiant su Pirėjo „Olympiakos“ (viena iš jų – ketvirtfinalio dvikovoje), tris – rungtyniaujant su Stambulo „Fenerbahče“ praėjusio sezono ketvirtfinalio serijoje, po dvi – kovose su Tel Avivo „Maccabi“ ir Milano „AX Armani Exchange“.</p>
      <p>Šį sezoną Jasikevičius jau gavo teisėjų įspėjimų, tačiau tai nė karto neperaugo į techninę pražangą. Apie įspėjimus treneris irgi turi savo nuomonę.</p>
      <p>„Teisėjai, kaip ir mes, į rungtynes taip pat ateina su <i>skautingu</i>. Mes žinome, kad vienas žaidėjas eina į dešinę pusę, kitas į kairę. Jie irgi yra atlikę <i>skautingą</i>. Atrodo, kad kartais nieko nepasakai, o tik įėjus į areną kartas nuo karto jau gauni įspėjimą. Tai yra teisybė. Dabar, atrodo, galėtumei techninę pražangą gauti net lengviau, nes mažiau baudžia – tik vienas metimas. Aš stengiuosi. Kiek išeina – nežinau“, – sakė strategas.</p>
      <h3>Kauno Žalgiris / Tvarkaraštis</h3>
      <figure>
        <img src="https://www.basketnews.lt/paveikslelis-3704-tmlgs.jpg"/>
      </figure>
      <p>
        <a href="https://www.basketnews.lt/komandos/265-kauno-zalgiris.html">Kauno Žalgiris</a>
      </p>
      <figure>
        <img src="https://www.basketnews.lt/paveikslelis-197264-tmlgs.jpg"/>
      </figure>
      <p><a href="https://www.basketnews.lt/komandos/33-atenu-panathinaikos.html">Atėnų Panathinaikos</a> <a href="https://www.basketnews.lt/rungtynes/ziureti/82236-kauno-zalgiris-atenu-panathinaikos.html">85-86</a></p>
      <figure>
        <img src="https://www.basketnews.lt/paveikslelis-3704-tmlgs.jpg"/>
      </figure>
      <p>
        <a href="https://www.basketnews.lt/komandos/265-kauno-zalgiris.html">Kauno Žalgiris</a>
      </p>
      <figure>
        <img src="https://www.basketnews.lt/paveikslelis-73857-tmlgs.jpg"/>
      </figure>
      <p><a href="https://www.basketnews.lt/komandos/74-belgrado-crvena-zvezda.html">Belgrado Crvena Zvezda</a> <a href="https://www.basketnews.lt/rungtynes/ziureti/82237-kauno-zalgiris-belgrado-crvena-zvezda.html">59-61</a></p>
      <figure>
        <img src="https://www.basketnews.lt/paveikslelis-52284-tmlgs.jpg"/>
      </figure>
      <p>
        <a href="https://www.basketnews.lt/komandos/80-berlyno-alba.html">Berlyno ALBA</a>
      </p>
      <figure>
        <img src="https://www.basketnews.lt/paveikslelis-3704-tmlgs.jpg"/>
      </figure>
      <p><a href="https://www.basketnews.lt/komandos/265-kauno-zalgiris.html">Kauno Žalgiris</a> <a href="https://www.basketnews.lt/rungtynes/ziureti/82238-berlyno-alba-kauno-zalgiris.html">Ketv.<br/>21:00</a></p>
      <h3>Šį sezoną metami tritaškiai</h3>
      <figure>
        <img src="https://www.basketnews.lt/paveikslelis-3704-any100x100.jpg"/>
      </figure>
      <p>34% 7,3</p>
      <figure>
        <img src="https://www.basketnews.lt/paveikslelis-93901-any100x100.jpg"/>
      </figure>
      <ul>
        <li>Pataiko: <a href="https://www.basketnews.lt/lygos/25-eurolyga/statistika.html">7,3</a></li>
        <li>Taiklumas: <a href="https://www.basketnews.lt/lygos/25-eurolyga/statistika.html">33,8%</a></li>
        <li>Vieta lygoje: <a href="https://www.basketnews.lt/lygos/25-eurolyga/statistika.html">16</a></li>
        <li>Geriausias pasiekimas: <a href="https://www.basketnews.lt/rungtynes/ziureti/82234-kauno-zalgiris-barselonos-fc-barcelona.html">11</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/82237-kauno-zalgiris-belgrado-crvena-zvezda.html">3</a></li>
        <li>Daugiausia pataiko: <a href="https://www.basketnews.lt/zaidejai/6826-marius-grigonis.html">Marius Grigonis</a></li>
      </ul>
    </article>
  </body>
</html>