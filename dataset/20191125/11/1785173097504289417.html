<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/afp-klaus-iohannis-pompierul-care-vrea-sa-repuna-romania-pe-sine-1922402225002019111119179876"/>
    <meta property="og:site_name" content="News.ro"/>
    <meta property="article:published_time" content="2019-11-25T11:22:00+00:00"/>
    <meta property="og:title" content="AFP: Klaus Iohannis, ”pompierul” care vrea să repună România pe şine"/>
    <meta property="og:description" content="Liberalul Klaus Iohannis, care a obţinut un al doilea mandat de preşedinte duminică, este un proeuropean convins care promite un stat ”modern şi funcţional”, după ce a făcut pe ”pompierul” pentru a stinge crize care i-au punctat primul mandat, comentează AFP."/>
  </head>
  <body>
    <article>
      <h1>AFP: Klaus Iohannis, ”pompierul” care vrea să repună România pe şine</h1>
      <address><time datetime="2019-11-25T11:22:00+00:00">25 Nov 2019, 11:22</time> by <a rel="author">Valentin Vidu</a></address>
      <p>
        <b>Liberalul Klaus Iohannis, care a obţinut un al doilea mandat de preşedinte duminică, este un proeuropean convins care promite un stat ”modern şi funcţional”, după ce a făcut pe ”pompierul” pentru a stinge crize care i-au punctat primul mandat, comentează AFP.</b>
      </p>
      <p>Acest bărbat cu o statură impozantă, în vârstă de 60 de ani, a reuşit o dublă în ”războiul” său împotriva Partidului Social Democrat (PSD), moştenitorul Partidului Comunist Român (PCR). El a obţinut o victorie zdrobitoare împotriva candidatei PSD Viorica Dăncilă, după ce a contribuit la răsturnarea, luna trecută, a Guvernului pe care aceasta îl conducea.</p>
      <p>Ironizându-şi adversarii, care-i reporşează ”când că este inactiv, când că este un dictator”, acest om taciturn, pe care umoriştii îl compară cu un robot, se prezintă ca un ”preşedinte implicat, care vine cu soluţii”.</p>
      <p>Duminică, el a promis să acţioneze în favoarea unei ”Românii europene, normale”, eliberată de flagelul corupţiei şi în care instituţiile funcţionează.</p>
      <p>”Noi, împreună, trebuie să vindecăm această ţară. Vrem să avem instituţii care lucrează pentru cetăţeni, şcoli bune pentru copii, spitale moderne, infrastructuri care stimulează dezvoltarea tuturor regiunilor”, a tunat el în campanie.</p>
      <p>Iohannis a fost adus la putere în 2014 de un val de nemulţumire faţă de adversarul său de la acea vreme, fostul premier social-democrat Victor Ponta.</p>
      <p>El şi-a perecut cea mai mare parte a primului mandat în înfruntări repetate cu majoritatea PSD, revenită în forţă în Parlament în 2016 şi afectată de un proiect extrem de criticat de reformă a justiţiei.</p>
      <p>Însă ezitările preşedintelui în momcente cruciale ale acestei coabitări conflictuale au provocat o anumită nemulţumire în rândul electoratului său.</p>
      <p>Iohannis este ”un om rece, calculat, care îşi cântăreşte cele mai mici gesturi”, declară pentru AFP fostul diplomat şi profesor de filosofie Ciprian Mihali.</p>
      <p>”Lipsa sa de spntaneitate îl face să rateze numeroase oportunităţi”. Însă acest lucru i-a permis ”să evite capcane întinse de PSD”, apreciază el.</p>
      <p>
        <b>MINORITATEA GERMANĂ</b>
      </p>
      <p>Împotriva stângii şi voinţei acesteia de a slăbi justiţia anti-corupţie, ”am fost un pompier care a împiedicat ca România să se prăbuşească”, apreciază Iohannis.</p>
      <p>În bătălia sa împotriva reformelor PSD, el făcut un val de recursuri la Curtea Constituţională şi şi-a multiplicat refuzul de a numi miniştri desemnaţi de Dăncilă, cu riscul de a victimiza PSD, care l-a acuzat de ”încălcarea Constituţiei” şi a ameninţat să-l suspende din funcţie.</p>
      <p>Însă, în faţa diatribelor social-democrate împotriva instituţiilor comunitare, inspirate de cele ale premierului ungar Viktor Orban, el a menţinut această ţară pe calea sa europeană. Partidul Naţional Liberal (PNL), din care provine, este membru al Partidului Popular European (PPE), formaţiunea de dreaptă majoritară în Parlamentul European (PE) de la Strasbourg.</p>
      <p>Mesajul lui Iohannis a asigurat UE şi NATO, în timp ce ”apartenenţa însăşi a României la valorile occidentale era pusă la îndoială”, declară pentru AFP fostul ministru român de Externe Cristian Diaconescu.</p>
      <p>Instalarea la conducerea ţării a acestui fost profesor de fizică a creat o surpriză în 2014. El provine din minoritatea germană din Transilvania - ceea ce i-a adus apelativul dispreţuitor de ”neamţ” - şi este de religie protestantă, într-un stat în care aproape 9% din populaţie este creştină ortodoxă.</p>
      <p>Un fost primar al Sibiului (2000-2014), oraşul său natal, fondat de colonişti saxoni în secolul al XII-lea, Iohannis nu a fost scutit de atacuri legate de originea sa.</p>
      <p>”Eu sunt român”, a subliniat el în campanie. După căderea dictatorului Nicolae Ceauşescu, în urmă cu 30 de ani, zeci de mii de germanofoni, inclusiv părinţii săi, au plecat să se stabilească în Germania. ”Eu am ales să rămân”, a insistat el, ”şi mă felicit de asta”.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/afp-proeuropeanul-iohannis-in-drum-catre-al-doilea-mandat-1922400624002019111119178962"/>
      </related>
    </article>
  </body>
</html>