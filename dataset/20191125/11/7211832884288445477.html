<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607343"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T11:07:00+00:00"/>
    <meta property="og:title" content="กมธ.ศึกษาแก้รธน.สัดส่วน ครม. ครบ 6 แล้ว"/>
    <meta property="og:description" content="รัฐมนตรีประจำสำนักนายกฯ เผย รายชื่อบุคคลที่จะทำหน้าที่ กมธ.ศึกษาแก้รัฐธรรมนูญในสัดส่วนครม.ครบ 6 คนแล้ว เผยดึงสตรีภาคธุรกิจจากสภาสตรีแห่งชาติมานั่ง"/>
  </head>
  <body>
    <article>
      <h1>กมธ.ศึกษาแก้รธน.สัดส่วน ครม. ครบ 6 แล้ว</h1>
      <address><time datetime="2019-11-25T11:07:00+00:00">25 Nov 2019, 11:07</time> by <a rel="author">PostToday</a></address>
      <p>รัฐมนตรีประจำสำนักนายกฯ เผย รายชื่อบุคคลที่จะทำหน้าที่ กมธ.ศึกษาแก้รัฐธรรมนูญในสัดส่วนครม.ครบ 6 คนแล้ว เผยดึงสตรีภาคธุรกิจจากสภาสตรีแห่งชาติมานั่ง</p>
      <p>นายเทวัญ ลิปตพัลลภ รัฐมนตรีประจำสำนักนายกรัฐมนตรี ให้สัมภาษณ์ถึงความคืบหน้าการพิจารณาบุคคลมาทำหน้าที่คณะกรรมาธิการวิสามัญ (กมธ.) เพื่อศึกษาแนวทางการแก้ไขรัฐธรรมนูญ ในสัดส่วนของคณะรัฐมนตรี (ครม.) จำนวน 6 คน ว่า ขณะนี้ได้ตัวบุคคลที่จะมาทำหน้าที่ กมธ. ในสัดส่วนของ ครม. ครบแล้ว โดยเฉพาะในส่วนตัวแทนภาคธุรกิจ ยอมรับว่าเป็นสุภาพสตรีที่มาจากสภาสตรีแห่งชาติ ซึ่งก็เป็นบุคคลที่ได้รับการยอมรับจากภาคธุรกิจ</p>
      <p>อย่างไรก็ตาม วันนี้แต่ละพรรคจะมีการส่งชื่อกรรมาธิการฯ ในส่วนของพรรคการต่างๆ มายังตน ซึ่งตนจะนำไปหารือในที่ประชุมคณะกรรมการประสานงานพรรคร่วมรัฐบาล (วิปรัฐบาล) ก่อนที่จะนำรายชื่อทั้งหมดรายงานให้ที่ประชุม ครม. รับทราบในวันที่ 26 พฤศจิกายน จากนั้นจะเสนอญัตติต่อสภาผู้แทนราษฎรในวันที่ 27 พฤศจิกายน เพื่อขอให้สภาผู้แทนราษฎร ตั้งคณะกรรมาธิการวิสามัญพิจารณาศึกษาหลักเกณฑ์และวิธีการแก้ไขเพิ่มเติมรัฐธรรมนูญแห่งราชอาณาจักรไทย พุทธศักราช 2560</p>
      <p>ต่อข้อถามถึงการนัดหมายพบปะพูดคุยกับหัวหน้าและเลขาธิการพรรคร่วมรัฐบาลของนายกรัฐมนตรี เพื่อเตรียมความพร้อมในการอภิปรายไม่ไว้วางใจในช่วงปลายเดือนธันวาคมนั้น นายเทวัญกล่าวว่านายกรัฐมนตรียังไม่ได้นัดหมาย ซึ่งขณะนี้นายฯ ก็ติดภารกิจ อยู่ที่สาธารณรัฐเกาหลี เพื่อเข้าร่วมการประชุมสุดยอดอาเซียน-สาธารณรัฐเกาหลี สมัยพิเศษ ฉะนั้น ก็ขอให้นายกฯ กลับมาก่อนแล้วค่อยหาเวลาที่สะดวกนัดหมายกัน ซึ่งขณะนี้ยังไม่ได้รับการติดต่อ หรือได้รับการประสานจากใคร ส่วนเรื่องการเตรียมพร้อมรับมือการอภิปรายไม่ไว้วางใจ ขอให้ฝ่ายค้านกำหนดวันที่ชัดเจน เพราะตอนนี้มีเพียงกระแสข่าวว่าจะขอยื่นอภิปรายไม่ไว้ใจในช่วงปลายเดือนธันวาคม</p>
      <p>ก่อนหน้านี้นายเทวัญเคยเปิดเผยว่าบุคคลมาทำหน้าที่คณะกรรมาธิการวิสามัญ เพื่อศึกษาแนวทางการแก้ไขรัฐธรรมนูญ ในสัดส่วนของคณะรัฐมนตรีจำนวน 6 คนว่า ได้ครบหมดแล้วทั้ง 6 คนแล้ว คือนายปกรณ์ นิลประพันธ์ เลขาธิการคณะกรรมการกฤษฎีกา นายวุฒิสาร ตันไชย เลขาธิการสถาบันพระปกเกล้า นายกฤษ เอื้อวงศ์ รองเลขาธิการ กกต. นายอุดม รัฐอมฤต อาจารย์ประจำคณะนิติศาสตร์ มหาวิทยาลัยธรรมศาสตร์ อดีต กมธ. ร่างรัฐธรรมนูญสมัยนายมีชัย ฤชุพันธุ์ เป็นประธาน นายไพบูลย์ นิติตะวัน ส.ส.บัญชีรายชื่อ พรรคพลังประชารัฐ (พปชร.) และบุคคลที่มาจากภาคธุรกิจดังกล่าว</p>
    </article>
  </body>
</html>