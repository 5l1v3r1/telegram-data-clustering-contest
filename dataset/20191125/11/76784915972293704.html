<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/techtud/2019/11/25/europai_mobilpiac_okostelefonok_samsung_huawei_xiaomi_apple/"/>
    <meta property="og:site_name" content="Index.hu"/>
    <meta property="article:published_time" content="2019-11-25T11:13:00+00:00"/>
    <meta property="og:title" content="Európában veszik a Samsungot, mint a cukrot"/>
    <meta property="og:description" content="Története legnagyobb növekedését érte el az európai okostelefon-piac, elsősorban a dél-koreai cégnek köszönhetően."/>
  </head>
  <body>
    <article>
      <h1>Európában veszik a Samsungot, mint a cukrot</h1>
      <address><time datetime="2019-11-25T11:13:00+00:00">25 Nov 2019, 11:13</time> by <a rel="author">nak</a></address>
      <p>Története legnagyobb, 8 százalékos harmadik negyedévi forgalomnövekedését érte el az európai okostelefon-piac a <a href="https://www.canalys.com/newsroom/canalys-european-smartphone-market-q3-2019">Canalys piackutató cég felmérése</a> alapján. Ezzel az európai piac nyújtotta a legjobb teljesítményt ebben a negyedévben, megelőzve az ázsiai-csendes-óceáni térség hat százalékos piaci növekedését is. A forgalomnövekedés elsősorban a piacvezető dél-koreai Samsungnak volt köszönhető, amely az előző évinél 26 százalékkal több okostelefont értékesített.</p>
      <p>Az értékesítési rangsorban második kínai Huawei a második negyedévi katasztrofálisnak számító 8,5 millióról 11,6 millióra növelte a harmadik negyedévben az eladásait, korrigálva az <a href="https://index.hu/aktak/huawei_kitiltas_egyesult_allamok_kina_kereskedelmi_haboru_kemkedes_nemzetbiztonsagi_kockazat_szankciok_android/">ellene életbe léptetett amerikai szankciók</a> hatását. Az egy évvel korábbihoz képest viszont a Huawei harmadik negyedévi eladásai nem mutattak lényeges változást.</p>
      <p>Az átlagos piaci növekedéstől elmaradó Huawei által szabadon hagyott vásárlói kapacitásra a Samsung mellett elsősorban a többi kínai gyártó ugrott rá. A legnagyobb mértékben így az eladási rangsorban egyébként a Samsung mögött messze a negyedik kínai Xiaomi növelte eladásait a harmadik negyedévben, 73 százalékkal. Nagy erőkkel igyekszik ugyanakkor behatolni az európai piacra a kínai Oppo, Oneplus, Realme és Vivo is.</p>
      <p>Az új belépőknek és az 5G hálózati fejlesztéseknek köszönhetően így 2020-ban izgalmas piaci fejleményekre lehet számítani Európában a Canalys szakértői szerint. Megjegyzik ugyanakkor, hogy mivel az európai mobil szolgáltatói piac jóval több szereplős, mint az amerikai vagy a kínai, az 5G hálózatok fejlesztése is lassúbb ütemben halad majd. Az okostelefon-gyártóknak viszont a többi hálózati szolgáltató egyúttal több potenciális üzleti partnert, azaz több belépési lehetőséget jelent.</p>
      <p>A harmadik negyedévben 52,5 millió okostelefon fogyott az európai piacon, nyolc százalékkal több a 2018 harmadik negyedévi 48,8 milliónál:</p>
      <ul>
        <li>Az eladási listát a harmadik negyedévben a Samsung vezette 18,7 millió, az egy évvel korábbinál 26 százalékkal több okostelefon eladásával Európában. A Samsung piaci részesedése 35,7 százalékra duzzadt 30,4 százalékról.</li>
        <li>A Huawei 11,6 millió okostelefont értékesített a harmadik negyedévben a 2018 harmadik negyedévi 11,7 millió után, ami 0,01 százalékos csökkenésnek felel meg. A piaci részesedés 22,2 százalékra csökkent 23,9 százalékról.</li>
        <li>Az Apple eladásai 4 százalékkal 9,8 millióra csökkentek 10,2 millióról, piaci részesedése 18,6 százalékra zsugorodott 20,8 százalékról.</li>
        <li>A Xiaomi 5,5 millió okostelefont adott el, 73 százalékkal többet az egy évvel korábbi 3,2 milliónál, piaci részesedése pedig 10,5 százalékra duzzadt 6,5 millióról.</li>
        <li>Az öt legnagyobb piaci szereplő között a HMD Global Oy (a Nokia utódja) 0,9 millió készüléket értékesített az idei harmadik negyedévben, 21 százalékkal kevesebbet a tavalyi harmadik negyedévi 1,2 milliónál, piaci részesedése így 1,8 százalékra csökkent 2,4 százalékról.</li>
        <li>Az összes többi gyártó együtt 5,9 millió készüléket értékesített a harmadik negyedévben Európában, 24 százalékkal kevesebbet a 2018 harmadik negyedévinél. Piaci részesedésük 11,2 százalékra csökkent 16,0 százalékról.</li>
      </ul>
      <p>(MTI)</p>
    </article>
  </body>
</html>