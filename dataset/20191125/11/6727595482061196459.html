<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/assange-may-die-in-uk-jail-60-doctors-share-harrowing-accounts-of-wikileaks-founders-failing-health111.html"/>
    <meta property="og:site_name" content="DoolNews"/>
    <meta property="article:published_time" content="2019-11-25T11:17:00+00:00"/>
    <meta property="og:title" content="വിക്കിലീക്‌സ് സ്ഥാപകന്‍ ജൂലിയന്‍ അസാഞ്ചെയുടെ നില അതീവ ഗുരതരമാണെന്ന ആശങ്കപങ്കുവെച്ച് അറുപതിലധികം ഡോക്ടര്‍മാര്‍"/>
    <meta property="og:description" content="Julian Asanje U.S Worldnews World ലണ്ടന്‍: ജൂലിയന്‍ അസാഞ്ചെയുടെ ആരോഗ്യനില അതീവ ഗുരൂതരമാണെന്ന ആശങ്ക പങ്കുവെച്ച് അറുപതിലധികം ഡോക്ടര്‍മാര്‍. തിങ്കളാഴ്ച പ്രസിദ്ധീകരിച്ച തുറന്"/>
  </head>
  <body>
    <article>
      <h1>വിക്കിലീക്‌സ് സ്ഥാപകന്‍ ജൂലിയന്‍ അസാഞ്ചെയുടെ നില അതീവ ഗുരതരമാണെന്ന ആശങ്കപങ്കുവെച്ച് അറുപതിലധികം ഡോക്ടര്‍മാര്‍</h1>
      <address><time datetime="2019-11-25T11:17:00+00:00">25 Nov 2019, 11:17</time> by <a rel="author">ന്യൂസ് ഡെസ്‌ക്</a></address>
      <p>ലണ്ടന്‍: ജൂലിയന്‍ അസാഞ്ചെയുടെ ആരോഗ്യനില അതീവ ഗുരൂതരമാണെന്ന ആശങ്ക പങ്കുവെച്ച് അറുപതിലധികം ഡോക്ടര്‍മാര്‍. തിങ്കളാഴ്ച പ്രസിദ്ധീകരിച്ച തുറന്ന കത്തിലാണ് ഡോക്ടര്‍മാര്‍ ആശങ്ക പങ്കുവെച്ചിട്ടുള്ളത്.</p>
      <p>വിക്കിലീക്‌സ് സ്ഥാപകനായ ജൂലിയന്‍ അസാഞ്ചെ ഉയര്‍ന്ന സുരക്ഷയുള്ള ബ്രിട്ടീഷ് ജയിലിനുള്ളില്‍ മരിക്കുമെന്ന് ഭയപ്പെടുന്നതായി ഡോക്ടര്‍മാര്‍ വ്യക്തമാക്കി.</p>
      <p>ചാരവൃത്തി നിയമപ്രകാരം ചുമത്തിയ കേസില്‍ ബ്രിട്ടനില്‍ നാടുകടത്താനുള്ള യുഎസ് ശ്രമത്തിനെതിരെ പോരാടുകയാണ് 48കാരനായ അസാഞ്ചെ . 175 വര്‍ഷംവരെ യു.എസ് തടവ് ശിക്ഷ ലഭിക്കാവുന്ന കുറ്റമാണ് അസാഞ്ചെയ്‌ക്കെതിരെ ഉള്ളത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>തെക്ക് കിഴക്കന്‍ ലണ്ടനിലെ ബെല്‍മാര്‍ഷ് ജയിലില്‍ നിന്ന് യൂണിവേഴ്‌സിറ്റി ടീച്ചിംഗ് ഹോസ്പിറ്റലിലേക്ക് അസാഞ്ചെയെ മാറ്റാന്‍ ഡോക്ടര്‍മാര്‍ ബ്രിട്ടന്റെ ആഭ്യന്തര സെക്രട്ടറി പ്രീതി പട്ടേലിന് അയച്ച കത്തില്‍ ആവശ്യപ്പെടുന്നുണ്ട്.</p>
      <p>ഒക്‌ടോബര്‍ 21ന് കോടതിയില്‍ ഹാജരായ അസാഞ്ചെയുടെ അവസ്ഥ നേരില്‍ക്കണ്ടതിന്റെ അടിസ്ഥാനത്തിലും, പീഢനത്തെക്കുറിച്ച് ഐക്യരാഷ്ട്രസഭയുടെ പ്രത്യേക റിപ്പോര്‍ട്ടര്‍ നിള്‍സ് മെല്‍സറിന്റെ നവംബര്‍ 1 ലെ റിപ്പോര്‍ട്ട് തുടങ്ങിയവ വിലയിരുത്തിയാണ് ഡോക്ടര്‍മാരുടെ റിപ്പോര്‍ട്ട്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>തുടര്‍ച്ചയായുള്ള ചൂഷണം അസാഞ്ചെയുടെ മരണത്തില്‍ കലാശിക്കുമെന്ന്<br/>യു.എന്‍ സ്വതന്ത്ര അവകാശ വിദഗ്ദ്ധന്‍ പറഞ്ഞു.</p>
      <related>
        <a href="https://www.doolnews.com/julian-assange-sweden-drops-rape-investigation444.html?utm_source=doolnews&amp;utm_medium=related"/>
      </related>
      <p>അസാഞ്ചെ 2010ല്‍ അഫ്ഗാനിസ്ഥാനിലെയും ഇറാഖിലെയും യു.എസ് ബോംബാക്രമണത്തെക്കുറിച്ചുള്ള രഹസ്യസ്വഭാവമുള്ള സൈനിക, നയതന്ത്ര ഫയലുകള്‍ ഉപയോഗിച്ചിരുന്നു.</p>
      <p>ജൂലിയന്‍ അസാഞ്ചെയുടെ ശാരീരികവും മാനസികവുമായ ആരോഗ്യത്തെക്കുറിച്ചുള്ള ഗുരുതരമായ ആശങ്കകള്‍ പ്രകടിപ്പിക്കുന്നതിനാണ് മെഡിക്കല്‍ ഡോക്ടര്‍മാര്‍ എന്ന നിലയില്‍ തങ്ങള്‍ ഈ തുറന്ന കത്ത് എഴുതുന്നത് എന്നാണ് ഡോക്ടര്‍മാര്‍ അവരുടെ 16 പേജുള്ള തുറന്ന കത്തില്‍ പറയുന്നത്.</p>
      <p>അസാഞ്ചെയുടെ ശാരീരികവും മാനസികവുമായ ആരോഗ്യസ്ഥിതിയെക്കുറിച്ച് അടിയന്തിര വിദഗ്ദ്ധ മെഡിക്കല്‍ വിലയിരുത്തല്‍ ആവശ്യമാണ് എന്നും അവര്‍ പറയുന്നു.</p>
      <p>ആറുമാസത്തിനു ശേഷം കോടതിവാദത്തിനുവേണ്ടി ആദ്യമായി അദ്ദേഹം പരസ്യമായി ഹാജരായപ്പോള്‍ അസാഞ്ചെയെ വളരെ ദുര്‍ബലനായിട്ടാണ് കാണപ്പെട്ടത്. ലണ്ടനിലെ വെസ്റ്റ്മിന്‍സ്റ്റര്‍ മജിസ്ട്രേറ്റ് കോടതിയില്‍ സംസാരിക്കാന്‍ ആവശ്യപ്പെടുമ്പോഴെല്ലാം അദ്ദേഹം ആശയക്കുഴപ്പത്തിലായിരുന്നു.</p>
      <related>
        <a href="https://www.doolnews.com/wikileaks-founder-arrested-by-british-police574.html?utm_source=doolnews&amp;utm_medium=related"/>
      </related>
      <p>തന്റെ ജനനത്തീയതി ഓര്‍ത്തെടുക്കാന്‍ അദ്ദേഹത്തിന് ബുദ്ധിമുട്ടുണ്ടെന്ന് തോന്നി, വാദം കേള്‍ക്കുമ്പോള്‍ കോടതിയില്‍ എന്താണ് സംഭവിച്ചതെന്ന് അസാഞ്ചെക്ക് മനസ്സിലായില്ലെന്നും ഡോക്ടര്‍മാര്‍ പറഞ്ഞു. തന്നെ ബെല്‍മാറില്‍ അസാഞ്ചെ പരാതിപ്പെട്ടിരുന്നു.</p>
      <p>നേരത്തെ അസാഞ്ചെക്കെതരെ ചുമത്തിയ ലൈംഗികാക്രമണ കേസിലുള്ള അന്വേഷണം സ്വീഡന്‍ ഉപേക്ഷിച്ചിരുന്നു. ആരോപണം നിഷേധിക്കുന്ന അസാഞ്ചെയെ തടങ്കലില്‍ വെക്കരുതെന്ന് ജൂണില്‍ സ്വീഡിഷ്‌കോടതിയുടെ വിധിയുടെ അടിസ്ഥാനത്തിലാണ് അസാഞ്ചയ്ക്കെതിരെയുള്ള അന്വേഷണം പിന്‍വലിച്ചത്.</p>
      <p>ഇക്വഡോറിന്റെ ലണ്ടനിലെ എംബസിയില്‍ രാഷ്ട്രീയാഭയത്തിലായിരുന്ന അസാഞ്ചെയെ ഏപ്രില്‍ 11ന് ബ്രിട്ടീഷ് പൊലീസ് അറസ്റ്റു ചെയ്തിരുന്നു.</p>
      <figure>
        <img src="https://www.doolnews.com/assets/2019/11/assange-arrested.jpg"/>
      </figure>
      <p>യു.എസിനു തന്നെ കൈമാറുമെന്ന ഭയത്താല്‍ 2012 മുതല്‍ അസാഞ്ചെ എംബസിയിലാണു കഴിഞ്ഞിരുന്നത്. എംബസിയില്‍ വെച്ചാണ് മെട്രോപൊളിറ്റന്‍ പൊലീസ് സര്‍വീസ് ഉദ്യോഗസ്ഥര്‍ അസാഞ്ചെയെ അറസ്റ്റ് ചെയ്തത്.</p>
      <p>അസാഞ്ചെയുടെ രാഷ്ട്രീയാഭയം പിന്‍വലിച്ചുകൊണ്ടുള്ള ഇക്വഡോര്‍ സര്‍ക്കാരിന്റെ ഉത്തരവിനെത്തുടര്‍ന്ന് എംബസി അംബാസഡറാണ് അസാഞ്ചെയെ അറസ്റ്റ് ചെയ്യുന്നതിനായി പൊലീസിനെ വിളിച്ചുവരുത്തിയത്.</p>
      <p>അസാഞ്ചെയ്‌ക്കെതിരേ സ്വീഡനില്‍ നടക്കുന്ന ലൈംഗികാരോപണക്കേസില്‍ ശിക്ഷിക്കപ്പെടുമോ എന്നു ഭയന്നാണ് അസാഞ്ചെ സ്വീഡനില്‍നിന്ന് ഇക്വഡോറിന്റെ ലണ്ടനിലെ എംബസിയില്‍ അഭയം തേടിയിരുന്നത്.</p>
      <p>അസാഞ്ചിന്റെ പേരില്‍ 2010 ഓഗസ്റ്റിലാണു യുവതി ലൈംഗികാരോപണമുന്നയിച്ചത്. സ്വീഡനിലെ സ്റ്റോക്‌ഹോമില്‍ നടന്ന വിക്കിലീക്‌സ് സമ്മേളനത്തിന് ഏതാനും ദിവസം മുമ്പ് അസാഞ്ചെ തന്നെ ലൈംഗികമായി ദുരുപയോഗം ചെയ്‌തെന്നായിരുന്നു ആരോപണം. എന്നാല്‍ ആരോപണം അസാഞ്ചെ നിഷേധിച്ചിരുന്നു.</p>
      <figure>
        <img src="https://www.doolnews.com/assets/2019/11/assange123.jpg"/>
      </figure>
      <p>2012-ലാണ് അസാഞ്ചെയുടെ പേരില്‍ സ്വീഡന്‍ അറസ്റ്റ് വാറന്റ് പുറപ്പെടുവിച്ചത്. 2012 ജൂണ്‍ 29-നു കോടതിയില്‍ കീഴടങ്ങാന്‍ ആവശ്യപ്പെട്ടിരുന്നെങ്കിലും തയ്യാറാകാത്തതിനെത്തുടര്‍ന്നായിരുന്നു ഇത്.</p>
      <figure>
        <iframe src="https://www.youtube.com/embed/-lcaQSaTRQI" width="500" height="281" data-service="Youtube" scrolling="no"/>
      </figure>
    </article>
  </body>
</html>