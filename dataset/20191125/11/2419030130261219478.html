<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191125/aob-tweedaagse-onderwijsstaking-in-januari/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-25T11:02:20+00:00"/>
    <meta property="og:title" content="AOb: Tweedaagse onderwijsstaking in januari"/>
    <meta property="og:description" content="DEN HAAG (ANP) - De Algemene Onderwijsbond (AOb) roept leraren in het basisonderwijs en het voortgezet onderwijs op om donderdag 30 en vrijdag 31 januari opnieuw te gaan staken. &quot;Na alle demonstraties heeft het kabinet nog steeds niet gezorgd voor structureel extra geld voor het onderwijs. We voeren de druk op, de actiebereidheid is enorm&quot;, zegt AOb-voorzitter Eugenie Stolk."/>
  </head>
  <body>
    <article>
      <h1>AOb: Tweedaagse onderwijsstaking in januari</h1>
      <address><time datetime="2019-11-25T11:02:20+00:00">25 Nov 2019, 11:02</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De Algemene Onderwijsbond (AOb) roept leraren in het basisonderwijs en het voortgezet onderwijs op om donderdag 30 en vrijdag 31 januari opnieuw te gaan staken. “Na alle demonstraties heeft het kabinet nog steeds niet gezorgd voor structureel extra geld voor het onderwijs. We voeren de druk op, de actiebereidheid is enorm”, zegt AOb-voorzitter Eugenie Stolk.</b>
      </p>
      <p>Volgens de grootste onderwijsbond van Nederland staat 90 procent van de leden achter vervolgacties. “We trappen 2020 daarom af met een tweedaagse staking. Er moet structureel geld bij voor het onderwijs. Zolang dat geld er niet komt, blijven wij actievoeren”, zegt Stolk.</p>
      <p>Door het grote lerarentekort op basisscholen is de werkdruk voor onderwijzend personeel volgens de bond enorm gestegen. Maar ook op middelbare scholen vallen lessen uit en komen steeds meer onbevoegde docenten voor de klas te staan.</p>
      <p>Hoe de acties er in januari precies uit gaan zien is nog niet bekend. Op 6 november staakten leraren ook al massaal.</p>
    </article>
  </body>
</html>