<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://smartmania.cz/prodeje-smartphonu-v-evrope-xiaomi-chce-z-trunu-sesadit-samsung-a-apple/"/>
    <meta property="og:site_name" content="SMARTmania.cz"/>
    <meta property="article:published_time" content="2019-11-25T11:00:30+00:00"/>
    <meta property="og:title" content="Prodeje smartphonů v Evropě: Xiaomi chce z trůnu sesadit Samsung a Apple"/>
    <meta property="og:description" content="Čerstvá analýza trhu od společnosti Canalys zjistila, že ve třetím čtvrtletí roku prodeje smartphonů v Evropě rostly. Globální nárůst činil 8 %, dodáno"/>
  </head>
  <body>
    <article>
      <h1>Prodeje smartphonů v Evropě: Xiaomi chce z trůnu sesadit Samsung a Apple</h1>
      <address><time datetime="2019-11-25T11:00:30+00:00">25 Nov 2019, 11:00</time> by <a rel="author" href="https://smartmania.cz/author/tomas-krompolc/" target="_blank">Tomáš Krompolc</a></address>
      <p>Čerstvá analýza trhu od společnosti Canalys zjistila, že ve třetím čtvrtletí roku prodeje smartphonů v Evropě rostly. Globální nárůst činil 8 %, dodáno bylo 52,5 milionů smartphonů. Zajímavějším údajem jsou však výsledky jednotlivých výrobců.</p>
      <p>Zde je zcela jednoznačně hlavním vítězem Xioami. Čínský gigant sice zatím v Evropě ovládá jen 10,5 % trhu, ovšem oproti minulému roku rostly prodeje o 73 %. Xiaomi za to může vděčit agresivní expanzi na evropské trhy, které se pro značku ukazují jako ideální. Zástupci společnosti Xiaomi prozradili, že se i nadále chtějí soustředit na navyšování tržního podílu v Evropě na úkor Samsungu a Applu.</p>
      <h3>Ne každý má důvod slavit</h3>
      <p>Druhou společností mající důvod k oslavě je Samsung. Jeho prodeje meziročně stouply o 26 % a firma nyní ovládá 35,7 % evropského trhu. Zajímavá je pak také pozice Huawei, který je meziročně v podstatě na nule, podíl na trhu klesl jen minimálně. Oproti minulému čtvrtletí dokonce výrobce dodal více smartphonů, což naznačuje, že jeho pozice v Evropě nebudou navzdory americkým sankcím příliš ohroženy.</p>
      <figure>
        <img src="https://smartmania.cz/wp-content/uploads/2019/11/prodeje_smartphonu_Q3_canalys.jpg"/>
      </figure>
      <p>Ostatní firmy zmíněné v přehledu už jen klesaly. Nejmenší propad je u Applu, který meziročně prodal o 4 % smartphonů méně a nyní ovládá 18,6 % trhu. Větší propad je patrný u HMD Global, výrobce telefonů Nokia. Jeho podíl na trhu ve třetím čtvrtletí v Evropě klesl pod dvě procenta.</p>
      <p>Nejzajímavější informací tak je asi již zmiňovaný prudký nárůst Xiaomi. Toho si všiml i analytik firmy Canalys stojící za zprávou. Podle něj je Evropa pro čínské výrobce velmi výhodná, protože je zde trh rozdělen téměř na přesné poloviny mezi volné prodeje a kontrakty s operátory. Výrobci tak oproti USA, kde je většina telefonů prodána v síti operátorů, mají větší šanci na zajímavou marži i ve střední třídě.</p>
      <figure>
        <img src="https://smartmania.cz/wp-content/uploads/2019/11/prodeje_smartphonu_Q3_canalys_2.jpg.pagespeed.ce.pEM85PwrwM.jpg"/>
        <figcaption>V grafu vyčnívá nárůst Xiaomi, rekordních prodejů ale dosáhl i Samsung</figcaption>
      </figure>
      <p>Příští rok pak analytici očekávají hodně příležitostí pro výrobce, uzavírat partnerství s operátory v rámci spouštění 5G sítí. Záležet bude ale i na jiných faktorech, včetně obchodních sporů USA a Číny.</p>
    </article>
  </body>
</html>