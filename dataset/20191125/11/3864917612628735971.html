<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2824809-pozitivno-ocinuut-persi-kroki-zelenskogo-ponad-60-ukrainciv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T11:01:00+00:00"/>
    <meta property="og:title" content="Позитивно оцінюють перші кроки Зеленського понад 60% українців"/>
    <meta property="og:description" content="Перші кроки діяльності Президента України Володимира Зеленського та його команди оцінюють позитивно 62% громадян."/>
  </head>
  <body>
    <article>
      <h1>Позитивно оцінюють перші кроки Зеленського понад 60% українців</h1>
      <h2>Перші кроки діяльності Президента України Володимира Зеленського та його команди оцінюють позитивно 62% громадян.</h2>
      <address>
        <time datetime="2019-11-25T11:01:00+00:00">25 Nov 2019, 11:01</time>
      </address>
      <p>Про це сказала директор Фонду "Демократичні ініціативи" імені Ілька Кучеріва Ірина Бекешкіна під час пресконференції в понеділок, презентуючи результати загальнонаціонального опитування, повідомляє кореспондент Укрінформу.</p>
      <p>"Перші кроки Президента Зеленського 62% оцінюють позитивно", - зазначила Бекешкіна.</p>
      <p>Зокрема, згідно з опитуванням, у листопаді повністю позитивно перші кроки Зеленського та його команди оцінили 19,1% респондентів, а переважно позитивно - 42,9%. При цьому в серпні 2019 року позитивно оцінювали 23%, а переважно позитивно - 39,8%.</p>
      <p>Водночас переважно негативно перші кроки Зеленського та його команди у листопаді 2019 року оцінили 15,7% респондентів та повністю негативно - 8,2%. У серпні 2019 року негативні оцінки давали 13% опитаних (9,5% та 3,5% відповідно).</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824790-v-ukraini-pomensalo-prihilnikiv-novih-oblic-u-radi.html">В Україні поменшало прихильників “нових облич” у Раді</a>
      </blockquote>
      <p>Також зазначається, що у серпні 2019 року 24,5% респондентів на запитання про перші кроки Зеленського та його команди відповіли "важко сказати", а у листопаді - 14,2%.</p>
      <p>Бекешкіна також поінформувала про оцінку респондентами рішень та пропозицій <a href="https://www.ukrinform.ua/tag-zelenskij">Зеленського</a>.</p>
      <p>Зокрема, за її словами, 75% опитаних позитивно оцінюють те, що Президент ініціював переговори з Володимиром Путіним для вирішення конфлікту на Донбасі, 59,2% підтримують рішення щодо відведення військ від лінії розмежування.</p>
      <p>Також 70,7% позитивно оцінюють рішення легалізувати видобуток бурштину, 63,1% - відновлення діалогу з Польщею щодо проблемних історичних питань, повне оновлення складу виборчої комісії підтримують 48,6%.</p>
      <p>"Негативно сприймаються наступні рішення: рішення запровадити ринок землі сільськогосподарського призначення (позитивно 24%, негативно 58%), рішення щодо приватизації великих державних підприємств (негативно 55%, позитивно 22%). Але, як ми бачимо, навіть негативні оцінки цих дуже важливих для країни рішень не дуже вплинули на загальну позитивну оцінку діяльності Президента", - резюмувала Бекешкіна.</p>
      <p>Водночас науковий директор Фонду "демократичні ініціативи" імені Ілька Кучеріва Олексій Гарань наголосив, що "суспільство підтримує кроки Президента по Донбасу, якщо ці ідеї сформульовані загально".</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824761-mense-tretini-ukrainciv-znaut-hto-projsov-u-radu-po-ihnomu-okrugu.html">Менше третини українців знають, хто пройшов у Раду по їхньому округу</a>
      </blockquote>
      <p>"Наприклад, на питання: "Підтримуєте ви переговори з Путіним для вирішення конфлікту на Донбасі?", відповідь - "Так". Рішення про відведення військ?.. Воно звучить достатньо загально. А коли ми людям ставимо конкретніше питання, тобто питання закріплення в Конституції спеціального статусу, на чому наполягає Росія, повна амністія, вибори в ОРДЛО на умовах цієї сторони, або формування народної міліції і так далі.., то більшість людей відповідає "ні, ми не хочемо цього". Тому абстрактні такі формули - так. А коли питаєш конкретно, то ситуація інша", - пояснив Гарань.</p>
      <p>Загальнонаціональне дослідження громадської думки населення України було проведене Фондом "Демократичні ініціативи" імені Ілька Кучеріва спільно з Київським міжнародним інститутом соціології з 4 по 19 листопада 2019 року.</p>
      <p>Опитування проводилося в 110 населених пунктах у всіх областях України, окрім Автономної Республіки Крим, а у Донецькій і Луганській областях - тільки на територіях, що контролюються Україною.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822838-eksperti-ne-vvazaut-peremogu-zelenskogo-na-viborah-elektoralnim-majdanom.html">Експерти не вважають перемогу Зеленського на виборах “електоральним Майданом”</a>
      </blockquote>
      <p>В результаті польового етапу була зібрана 2041 анкета. Теоретична похибка вибірки не перевищує 2,3%.</p>
      <p>Опитування було здійснено за фінансування Представництва Європейського Союзу в Україні.</p>
      <p>Окрім того, у дослідженні для порівняння наводяться результати загальнонаціональних опитувань, проведених Фондом "Демократичні ініціативи" імені Ілька Кучеріва спільно з Центром Разумкова (13-20 червня 2019 року і 16-22 серпня 2018 року) та Київським міжнародним інститутом соціології (9 - 18 серпня 2019 року).</p>
    </article>
  </body>
</html>