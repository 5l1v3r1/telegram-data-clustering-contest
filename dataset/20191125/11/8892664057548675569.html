<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sztarvilag/kultura/baltazar-szinhaz-pitypang-por-eloadas-serult-fiu-a-hev-megalloban/vlj4xfh"/>
    <meta property="og:site_name" content="Blikk.hu"/>
    <meta property="article:published_time" content="2019-11-25T11:40:25+00:00"/>
    <meta property="og:title" content="Elképesztő dolog történt, amikor a sérült fiú elkezdett táncolni az aquincumi HÉV-megállóban – videó"/>
    <meta property="og:description" content="Nagyon impresszív, egyben nagyon fontos videó készült nemrégiben a szentendrei HÉV vonalán, az egyik megállóban."/>
  </head>
  <body>
    <article>
      <h1>Elképesztő dolog történt, amikor a sérült fiú elkezdett táncolni az aquincumi HÉV-megállóban – videó</h1>
      <address><time datetime="2019-11-25T11:40:25+00:00">25 Nov 2019, 11:40</time> by <a rel="author" href="https://www.blikk.hu/szerzo/blikk-osszeallitas" target="_blank">Blikk-összeállítás</a></address>
      <p>
        <i>
          <b>Nagyon impresszív, egyben nagyon fontos videó készült nemrégiben a szentendrei HÉV vonalán, az egyik megállóban.</b>
        </i>
      </p>
      <p>Mielőtt elmagyarázzuk mi ez, érdemes megnézni a videót. Nem nehéz a hatása alá kerülni.</p>
      <figure>
        <iframe src="https://www.youtube.com/embed/ItKOA2DUWEk" width="640" height="360" data-service="Youtube" scrolling="no"/>
      </figure>
      <p>Nos, a videó egy trailer, ami <a href="https://www.facebook.com/events/729466547522352/">a Baltazár Színház Pitypang/Por című új előadásához</a> készült. A rövid klip arról szól, hogyan segíthetnek nekünk a sérült emberek és a művészet eltávolodni a szürke hétköznapoktól.</p>
      <p>
        <i>És persze, minél többször megnézi az ember, annál inkább rájön, hogy szól az elfogadásról, illetve arról, hogy ne forduljunk el egymástól, mert azon mindannyian csak veszíthetünk.</i>
      </p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>A videóban látható koreográfia a Baltazár Színház színésze, Szilvásy Márton improvizációja alapján készült.</p>
      <h3>Az előadásról:</h3>
      <p>Por címmel mutat be új előadást a Baltazár Színház Végül is melyik porról beszélünk? Arról, ami zavar, ha a szemünkbe fújja a szél? Vagy arról, ami a kaleidoszkópban varázslatos formákat ölt? Talán mindkettőről egyszerre <b>– írja üzenetében a társulat.</b></p>
      <p>Mi is az a Baltazár Színház?</p>
      <p>Az 1998 januárjában alakult Baltazár Színház Magyarországon az egyedüli hivatásos színtársulat, amely értelmi sérült színészekből áll. A társulatot működtető Baltazár Színház Alapítvány úttörő feladatot lát el azzal, hogy a fogyatékosságot háttérbe szorító és a művészi sorsot előtérbe helyező látásmóddal rendelkezik. Megteremti, hogy sérült emberek a tehetségükből éljenek meg. Működésének alapja, hogy előadásai társadalmilag ne kirekesztve készüljenek és kerüljenek bemutatásra. Az előadásokat ne „ahhoz képest” ítéljék meg, hanem önmagukért.</p>
      <p>December 12-én este 7 órakor mutatja be új előadását a Baltazár Színház. A darab egyik rendezője Réti-Harmath Olívia, aki a Budapest Kortárstánc Főiskolán végzett 2014-ben. Rendezőpárja, Farkas Dorka szabadúszó koreográfus, mozgáscsoport-vezető, Finnországban tanult kreatív táncoktatást, valamint az Artman Egyesület elnökségi tagja.</p>
      <p>Kettőjük első közös munkája 2017-ben a Pitypang című előadás volt, szintén a Baltazár Színházban. Por című friss bemutatójuk a Pitypang folytatása, így egy színházi estén két harmincperces előadást láthat majd a közönség, egy szünettel. <b>A Pitypang metaforikus, lírai nyelven beszél a szerelemről, magyar költők verseinek és a színészek saját gondolatainak felhasználásával.</b></p>
      <p>Ezzel a finom, pasztell és idilli világgal száll vitába az este második részében a Por. Vörös István drámája éles kritikát fogalmaz meg a harmónia iránti olthatatlan vágyunkról, önmagunkról és a színházról magáról is. „A Por” című előadásunk kérdésfeltevések sorozata.</p>
      <p>
        <b>Arra keressük a választ, hogy mit nevezünk szépnek, és mi ad értelmet az alkotásnak vagy a mindennapjainknak. Ebben rengeteg az irónia és az önirónia, ami önismeretet feltételez, erős intellektuális munkát vár el a Baltazár színészeitől, akik ezt a munkát hibátlanul el is végzik” – mondja Réti-Harmath Olívia és Farkas Dorka a rendezői koncepcióról.</b>
      </p>
      <p>
        <mark>Az előadás abszurd világa a színészek egyediségéből indul ki, arra tesz kísérletet, hogy megmutassa azt a sokrétűséget és változatosságot, amelyre csak a Baltazár színészei képesek.</mark>
      </p>
      <p>Rengeteg a drámaszövegben az önreflexív humor, és ezt erősítjük az előadásban is. Bizonyos pontokon a könnyed humor és a mélység összetalálkozik, ám arra törekszünk, hogy mindez a színészek személyiségéből, megélt tapasztalataiból következzen. Éppen ezért a Por világa az ő improvizációikból építkezik, azokat fejleszti tovább, teszi koherensebbé</p>
      <p>– mondják a rendezők a munkafolyamatról.</p>
      <p>Bemutató: Baltazár Ház (Budapest III. kerület, Zsófia utca 7.), december 12. 19:00</p>
    </article>
  </body>
</html>