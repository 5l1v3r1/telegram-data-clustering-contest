<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623309/%D8%AF%D9%84%D8%A7%D8%B1-%D8%B3%D8%B1-%D8%AC%D8%A7%DB%8C-%D8%AE%D9%88%D8%AF-%D9%85%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T11:46:00+00:00"/>
    <meta property="og:title" content="دلار سر جای خود ماند"/>
    <meta property="og:description" content="نبود خبر خاصی از جنگ تجاری و برگزیت باعث برقراری آرامش نسبی در بازارهای ارزی شد."/>
  </head>
  <body>
    <article>
      <h1>دلار سر جای خود ماند</h1>
      <address>
        <time datetime="2019-11-25T11:46:00+00:00">25 Nov 2019, 11:46</time>
      </address>
      <p>
        <i>نبود خبر خاصی از جنگ تجاری و برگزیت باعث برقراری آرامش نسبی در بازارهای ارزی شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> پس از آن که روسای جمهور چین و آمریکا در سخنانی دوپهلو از آمادگی برای توافق و هم چنین آمادگی برای اقدامات تعرفه ای جدید در صورت نرسیدن به توافق سخن گفتند، بسیاری از معامله گران منتظر روشن تر شدن ابعاد مذاکرات دو اقتصاد نخست جهان هستند.</p>
      <p>به گزارش رویترز، دونالد ترامپ- رئیس جمهور آمریکا- در جمع مقامات کاخ سفید گفته است که چین و آمریکا در حال حرکت به سمت حصول توافق تجاری هستند. با این حال وی تهدید کرده است که اگر دو طرف به توافق نرسند، تعرفه‌ها بر روی محصولات وارداتی آمریکا از چین را به میزان قابل توجهی افزایش خواهد داد.</p>
      <p>ری آتریل- تحلیل گر معاملات ارزی در بانک ملی استرالیا- گفت: اخبار متضاد باعث شده است تا بازار حدس‌های مختلفی بزند و کسی نمی داند که قرار است در نهایت چه اتفاقی بیافتد.</p>
      <p>شاخص دلار که نرخ برابری آن در مقابل سبدی از ارزهای جهانی را اندازه می‌گیرد، نسبتا بدون تغییر در مقایسه با روز گذشته و در سطح ۹۸.۲۵۸ واحد بسته شد. نرخ برابری هر فرانک سوئیس معادل ۱.۰۰۲۷ دلار اعلام شد.</p>
      <p>در حوزه برگزیت نیز حزب محافظه کار کماکان از رقیب اصلی خود یعنی حزب کارگر در نظرسنجی‌ها پیش است. جرمی کوربین- رهبر حزب کارگر- وعده داده است در صورت پیروزی در انتخابات، رفراندوم برگزیت را برای بار دوم برگزار خواهد کرد اما افزوده که در جریان این همه پرسی موضعی بی‌طرف اتخاذ خواهد کرد. از سوی دیگر اما بوریس جانسون- نخست وزیر فعلی- وعده داده است که در صورت پیروزی، انگلیس را سی و یکم ژانویه از اتحادیه اروپا خارج خواهد کرد.</p>
      <p>در آخرین دور از معاملات، پوند با ۰.۱ درصد کاهش قیمت نسبت به روز قبل خود و به ازای ۱.۲۸۴۶ دلار مبادله شد. هر یورو بدون تغییر در مقایسه با دور قبلی معاملات و در سطح ۱.۱۰۲۷ دلار باقی ماند. هم‌چنین هر دلار آمریکا به ۱.۳۲۹۴ دلار کانادا کاهش یافت. در برابر همتای سنگاپوری، هر دلار به ازای ۱.۳۶۳۹ دلار سنگاپور مبادله شد.</p>
      <p>سین مک‌لین-استراتژیست بازار در موسسه " پپر استون" – گفت: بازارها امروز بی‌تحرک بودند چرا که چیزی وجود نداشت که آن ها را به طرف جلو سوق دهد.</p>
      <p>در معاملات بازارهای ارزی جهانی، همچنین هر دلار به ۱۰۸.۸۶۰۶ ین رسید. در برابر همتای استرالیایی، هر دلار آمریکا به ازای ۱.۴۷۱۸ دلار مبادله شد. هم‌چنین نرخ برابری دلار معادل ۷.۰۳۵۳ یوان چین اعلام شد.</p>
    </article>
  </body>
</html>