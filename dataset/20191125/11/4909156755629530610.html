<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/201222/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-25T11:08:00+00:00"/>
    <meta property="og:title" content="תעסוקה בעצירה"/>
    <meta property="og:description" content="בעקבות החלטת האוצר לפגוע בתקציב שירות התעסוקה, הוחלט לעצור את התכנית שעזרה בשילוב מובטלים כרוניים בעבודה | שירות התעסוקה: &quot;ההחלטה אינה חוקית ותפגע באוכלוסייה החלשה ביותר&quot; | משרד האוצר: &quot;למדנו על הטענות מהתקשורת. כשתגיע פנייה רשמית נתייחס לדברים&quot;"/>
  </head>
  <body>
    <article>
      <h6 class="kicker">מדינה בשיתוק</h6>
      <h1>תעסוקה בעצירה</h1>
      <h2>בהעדר תקציב: תכנית "מעגלי תעסוקה" המסייעת להשתלבות בשוק העבודה תיעצר. <br/>בעקבות החלטת האוצר לפגוע בתקציב שירות התעסוקה, הוחלט לעצור את התכנית שעזרה בשילוב מובטלים כרוניים בעבודה | שירות התעסוקה: "ההחלטה אינה חוקית ותפגע באוכלוסייה החלשה ביותר" | משרד האוצר: "למדנו על הטענות מהתקשורת. כשתגיע פנייה רשמית נתייחס לדברים"</h2>
      <address><time datetime="2019-11-25T11:08:00+00:00">25 Nov 2019, 11:08</time> by <a rel="author">טל כרמון</a></address>
      <p>בעקבות קיצוץ של 17 מיליון שקלים בבסיס התקציב עם המעבר לתקציב ההמשכי של 2020, הודיעו היום (שני) שירות התעסוקה כי תכנית "מעגלי תעסוקה" המסייעת לתובעי הבטחת הכנסה להשתלב בשוק העבודה תיעצר. בשירות התעסוקה מאשימים את האוצר וטוענים כי "ההחלטה אינה חוקית ותפגע באוכלוסייה החלשה ביותר". ממשרד האוצר לא נמסרה תגובה.</p>
      <p>בימים האחרונים נודע לשירות התעסוקה כי נעשה קיצוץ מיידי של כ-17 מיליון ש"ח בבסיס התקציב, כאשר בסוף שנת 2019 עמד בסיס תקציבו על 246 מיליון ש"ח וההחלטה היא להעמידו על 229 מיליון ש"ח בלבד בתקציב ההמשכי לשנת 2020. לדבריהם הקיצוץ נעשה ללא התייעצות עם שירות התעסוקה וכאשר לא ברור כלל האם ההחלטה חוקית, כיוון שהחלטה זו יכולה לבוא אך ורק מתוקף החלטת ממשלה.</p>
      <p>יש לציין כי שבשבועות האחרונים החל השירות להרחיב את תכנית מעגלי תעסוקה לכל לשכות השירות, מ-36 הלשכות שכבר פעלה בהן ל-66 הלשכות הפרוסות ברחבי המדינה. עקב הרחבת התכנית והגדלת היקף דורשי העבודה המשתתפים בה, לשירות נדרשים דווקא תוספות תקציביות, לרבות תוספת בכוח אדם עליהם כבר סוכם עם משרד האוצר, על מנת לספק את השירותים הנדרשים להם בפריסה מלאה.</p>
      <p>תכנית מעגלי תעסוקה מסייעת לאוכלוסייה החלשה ביותר, תובעי קצבת הבטחת הכנסה, להשתלב בשוק העבודה. התכנית מציעה למשתתפיה ליווי אישי וקבוצתי, מגוון רחב של כלי תמיכה בהשמה, שוברים להכשרה מקצועית וסיוע מקצועי ומעמיק על מנת שיוכלו לעבור מחיים תלויי קצבאות להשתלבות מתאימה בשוק העבודה.</p>
      <p>הקיצוץ יעצור את פעילות התכנית, שלדברי שירות התעסוקה עזרה בשילוב מאסיבי של עשרות אלפי מובטלים כרוניים בעבודה תוך שנים בודדות. בשירות התעסוקה תמהים על ההיגיון הכלכלי שבקיצוץ זה, שכן לטענתם כדאיותה הכלכלית נמצאה אפקטיבית ביותר במחקר חיצוני; התכנית חוסכת לקופת המדינה 220 מיליון שקלים בשנה. בנוסף לכך, שירות התעסוקה הינו תאגיד סטטורי ומבירור משפטי שערכו בשירות עולה כי הקיצוץ נעשה בניגוד לחוק, שכן על פי חוק "יסודות התקציב התשמ"ה 1985" הסמכות לבצע קיצוץ בתקציב שירות התעסוקה נתונה לשני השרים בלבד; שר האוצר ושר העבודה הרווחה והשירותים החברתיים, ועל פי החלטת ממשלה.​</p>
      <p>ממשרד האוצר נמסר: "לצערנו למדנו על טענות שירות התעסוקה דרך אמצעי התקשורת, כשתגיע פנייה רשמית נתייחס לדברים. ככלל, משרד האוצר אינו מבצע קיצוץ בתקציב על דעת עצמו, אלא מיישם את החוק לעניין התקציב ההמשכי שיכנס לתוקפו בינואר 2020."</p>
    </article>
  </body>
</html>