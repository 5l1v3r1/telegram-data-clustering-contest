<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146604/%D8%B1%D8%A6%DB%8C%D8%B3-%D8%B3%DB%8C%D9%85%D8%A7%D9%81%DB%8C%D9%84%D9%85-%D9%88-%D9%82%D8%A7%D8%A6%D9%85-%D9%85%D9%82%D8%A7%D9%85-%D8%B3%DB%8C%D9%85%D8%A7-%D9%85%D9%86%D8%B5%D9%88%D8%A8-%D8%B4%D8%AF%D9%86%D8%AF-%D8%B3%D9%88%D8%A7%D8%A8%D9%82-%D9%88-%D8%A7%D8%AD%DA%A9%D8%A7%D9%85"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T11:05:00+00:00"/>
    <meta property="og:title" content="رئیس سیمافیلم و قائم‌مقام سیما منصوب شدند + سوابق و احکام"/>
    <meta property="og:description" content="به گزارش خبرنگار فرهنگی خبرگزاری تسنیم، طبق تصمیم‌گیری معاون سیما، «جواد رمضان‌نژاد» که پیش از این قائم مقامی مرکز سیمافیلم را برعهده داشت، ریاست این مرکز را برعهده گرفت."/>
  </head>
  <body>
    <article>
      <h1>رئیس سیمافیلم و قائم‌مقام سیما منصوب شدند + سوابق و احکام</h1>
      <h2>رمضان‌نژاد از قائم‌مقامی به ریاست سیمافیلم و رئیس سیمافیلم قائم‌مقام سیما شد.</h2>
      <address>
        <time datetime="2019-11-25T11:05:00+00:00">25 Nov 2019, 11:05</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/04/1398090414303761018961024.png"/>
      </figure>
      <p>
        <a href="https://www.tasnimnews.com/fa/service/4/%D9%81%D8%B1%D9%87%D9%86%DA%AF%DB%8C">- اخبار فرهنگی -</a>
      </p>
      <p>به گزارش خبرنگار فرهنگی <a href="https://www.tasnimnews.com/">خبرگزاری تسنیم</a>، طبق تصمیم‌گیری معاون سیما، «جواد رمضان‌نژاد» که پیش از این قائم مقامی مرکز سیمافیلم را برعهده داشت، ریاست این مرکز را برعهده گرفت.</p>
      <p>مراسم تودیع حسین کرمی رئیس سابق مرکز سیما فیلم و معارفه جواد رمضان‌نژاد،در سالن آمفی تئاتر ساختمان معاونت سیما برگزار شد.</p>
      <figure>
        <img src="https://newsmedia.tasnimnews.com/Tasnim/Uploaded/Image/1396/12/27/1396122714224695513667414.jpg"/>
      </figure>
      <p>جواد رمضان‌نژاد متولد سال 1356 در شهر تهران است و در حال حاضر دارای دکترای علوم ارتباطات اجتماعی است.</p>
      <p>وی مدتی عهده‌دار مدیریت شبکه پنج بود و پیش از آن نیز مدیریت شبکه افق را برعهده داست و قبل از آن هم مدیر گروه مستند شبکه چهار، عضو شورای طرح و برنامه شبکه چهار سیما، عضو شورای راهبردی مرکز سیمافیلم، عضو شورای بررسی طرح برنامه های مستند سیما، مدیر مجتمع آموزشی شهید آوینی مرکز بسیج صدا و سیما، سردبیر بخش‌های خبری مختلف رادیو و تلویزیون و... بوده است.</p>
      <p>
        <b>حکم معاون سیما برای رئیس جدید مرکز سیمافیلم:</b>
      </p>
      <p>ـ تدوین طرح تحول سریال‌سازی نقشه تولیدات نمایشی از دو منظر محتوا و ساختار تبیین شود تا آثار این حوزه، علی رغم گوناگونی مضمون، گونه، لحن و ساختار، بر مدار سیاستی یکپارچه و برنامه‌ای منسجم سامان یابند.</p>
      <p>ـ با مدیریت دقیق داشته ها، آثار در مرحله ساخت و متون در دست نگارش را با طرح جامع نمایشی تطبیق دهید و به یاری غنی‌سازی محتوایی، نظارت مستمر و بازبینی باریک بینانه، در ارتقای کیفی تولیدات، غنا بخشیدن به محتوای متون و به حداقل رساندن لغزش‌های احتمالی کوشا باشید.</p>
      <p>ـ با عنایت به ظرفیت قابل ملاحظه کشور ما در امر نمایش، انتظار می رود تولیدات استراتژیک با طراز کیفی بالا را به جریانی مستمر در مسیر ساخت و پخش بدل سازید و در کنار تامین نیاز داخل، به تولیدات منطقه ای و پخش فرامرزی نیز اندیشه کنید.</p>
      <p>ـ شورای فیلم‌نامه زیر نظر و با هدایت و راهبری جنابعالی، مجمعی خردورز برای بررسی ژرف تر و عمق بخشی به فیلم نامه ها است. از شما انتظار می رود با جدیت در استمرار و غنا بخشیدن به این قسم جلسات اندیشه ورز بکوشید و توأمان هم نیاز آنتن و هم کیفیت متون را در نظر بگیرید.</p>
      <p>ـ ضمن پاسداشت مرجعیت رسانه، رسالت کنونی شما انتقال معارف و مقاصد انقلاب اسلامی است. نگرش استعلایی که کرانه های آن در دست نوشته رهبر فرزانه انقلاب اسلامی خطاب به تولیدگران عرصه نمایش تشریح شد. آثار نمایشی ما برای دست یازیدن به چنان افق والایی باید در هر چهار ساحت انتخاب مضمون، پرداخت فیلم نامه، اجرای متن و گزینش نیروی انسانی، عمیقا انقلابی باشند. مقاومت در برابر فرهنگ مهاجم بیگانه و باور به کارآمدی نیروهای داخلی و کارایی سیاست‌های فرهنگی کشور، تنها نسخه شفابخش ما در بحبوحه جدال نرم است.<br/>در ادامه این حکم آمده است: از جنابعالی انتظار می رود با عنایت به کلمات کلیدی بیانه دوران ساز گام دوم، برای کشف، شناسایی و رشد نیروهای جوان انقلابی در هر سه حوزه معناساز (نویسندگی، کارگردانی و تهیه کنندگی) برنامه ای مدون و منسجم داشته باشید.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/03/21/1398032110171261517626184.jpg"/>
      </figure>
      <p>حسین کرمی پس از ریاست سیما فیلم، به عنوان مشاور معاون سیما به کار خود ادامه خواهد داد.پیش از این رضا پورحسین قائم مقام مرتضی میرباقری در معاونت سیما بود و در حال حاضر رئیس کمیته ارزیابی مجریان است.</p>
      <p>
        <b>حکم سیدمرتضی میرباقری برای قائم‌مقام جدید سیما:</b>
      </p>
      <p>نظارت بر حسن اجرای ماموریت ها و وظایف در شبکه‌ها و مراکز و طراحی و اجرای نظام ارزیابی مدیران ارشد و میانی معاونت سیما؛ کمک به تدوین طرح تحول سیما و برنامه‌ریزی سالانه و پنج سالانه سیما و پیگیری و تقویت طرح ساماندهی برنامه های زنده از جمله مواردی است که در حکم معاون سیما بر آن تاکید شده است.</p>
      <p>از دیگر تاکیدات میرباقری خطاب به حسین کرمی می‌توان پیگیری و اجرای طرح ساماندهی مجریان و کارشناسان در معاونت سیما؛ برنامه‌ریزی برای توسعه و آموزش فنی و تولیدی شبکه‌های سیما؛ شناسایی، تقویت و پشتیبانی از حضور مدیران حرفه‌ای، جوان و انقلاب در سیما؛ توسعه روابط و تعامل سیما با نهادها و موسسات خارج سازمان و تقویت و ساماندهی شورای فیلم نامه سیمافیلم و نظارت هدفمند بر جریان تأمین برنامه های خارجی را برشمرد.</p>
      <p>
        <b>در مراسم تودیع و معارفه چه گذشت؟</b>
      </p>
      <p>مراسم تودیع حسین کرمی رئیس سابق مرکز سیما فیلم و معارفه جواد رمضان‌نژاد، امروز -دوشنبه 4 آذرماه- با حضور رضا پورحسین مشاور عالی معاون سیما، اسلامی مدیرکل مالی و اداری معاونت سیما، مدیران مرکز سیمافیلم و مدیران گروه فیلم و سریال شبکه ها در ساختمان سیمافیلم برگزار شد.</p>
      <p>پورحسین در این جلسه ضمن قدردانی از زحمات کرمی طی سخنانی اظهارداشت: با توجه به اهمیت ساختار نمایش و توقع سازمان از این مرکز در تحقق مفاهیم والایی همچون بیانیه گام دوم، سیما فیلم جزو مراکز مهم و اثرگذار سازمان صدا وسیما است.</p>
      <p>وی ادامه داد: دغدغه این مرکز محتواست چرا که خروجی این مرکز با جهت دهی به رفتار و اندیشه های مخاطبان برای کشور مهم و اثربخش است.</p>
      <p>مشاور عالی معاون سیما افزود: آقای کرمی و آقای رمضان نژاد را از سرمایه های انقلابی سازمان صداوسیما هستند که تجارب بالایی در حوزه رسانه دارند.</p>
      <p>همچنین در این جلسه کرمی رئیس سابق سیما فیلم ضمن قدردانی از تلاش های همکارانش افزود: مجموعه سیما فیلم از مهم‌ترین بخش های سازمان بوده که با زحمات خالصانه مدیران توانمند خود پس از دوره ای رکود امروز در این جایگاه ایستاده است.</p>
      <p>همچنین جواد رمضان نژاد در این مراسم ضمن قدردانی از اعتماد معاون محترم سیما گفت: مرکز سیمافیلم یکی از مراکز اعتبارزای رسانه ملی است و این سنگینی بار مسئولیت بنده را دو چندان می کند.</p>
      <p>
        <a href="http://tn.ai/2145883">نخستین مدیر شبکه 5 از رسالت‌ها و چارچوب‌های گم‌شده تلویزیون می‌گوید/ سرمایه‌سوزی با تهیه‌کنندگان یکبار مصرف</a>
        <a href="http://tn.ai/2142147">"فوق‌لیسانسه"شدن تلویزیون اشتباه در اشتباه/ لودگی، تمسخر و هجو در روابط و مناسبات اجتماعی</a>
      </p>
      <p><b>کارهایی که باید در سیمافیلم سر و سامان بگیرند...</b><br/>رمضان‌نژاد از شبکه پنج به قائم‌مقامی سیمافیلم منصوب شد و حالا در مسند سیمافیلمی قرار دارد که این روزها کارنامه قابل قبولی از خودش بر جای نگذاشته و کارهای فراوانی است که باید به آنها سر و سامان دهد؛ از فیلمنامه‌های نیمه‌کاره‌ای که تصویب می‌شوند و کارهایی که با تهیه‌کنندگان یکبار مصرف، سرمایه سازمان صداوسیما را به جای ثمره برای مخاطب و ماندگاری‌اش، هدر می‌دهند.</p>
      <p>انتهای پیام/</p>
    </article>
  </body>
</html>