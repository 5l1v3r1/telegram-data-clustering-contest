<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904069.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T11:55:00+00:00"/>
    <meta property="og:title" content="رضا صادقی: خیلی از سلبریتی‌های صاحب اندیشه نیستند/ هنرمند کارش لاف زدن نیست"/>
    <meta property="og:description" content="به گزارش تسنیم، رضا صادقی شب گذشته در پشت صحنه رادیو تهران گفت: هنر و هنرمند در کشور ما تعریف خودش را دارد و نمی‌شود آن را با تعریف جهانی یکدست کرد. سلبریتی کسی است که در سرزمین ما بیشترین اعتبار احساس و اعتبار کلام را بین مردم دارد؛ بزرگانی مانند محمدرضا شجریان، جمشید مشایخی و ... . آنها هنر، ارزش و اعتبار دارند و با تکیه بر این هنر دیده می‌شوند و کارشان لاف زدن نیست."/>
  </head>
  <body>
    <article>
      <h1>رضا صادقی: خیلی از سلبریتی‌های صاحب اندیشه نیستند/ هنرمند کارش لاف زدن نیست</h1>
      <address>
        <time datetime="2019-11-25T11:55:00+00:00">25 Nov 2019, 11:55</time>
      </address>
      <p>خواننده موسیقی پاپ معتقد است که تعریف سلبریتی به هنرمند صاحب تفکر نزدیک است و نه افرادی که لاف‌زنی دارند و صاحب اندیشه نیستند.</p>
      <p>به گزارش تسنیم، رضا صادقی شب گذشته در پشت صحنه رادیو تهران گفت: هنر و هنرمند در کشور ما تعریف خودش را دارد و نمی‌شود آن را با تعریف جهانی یکدست کرد. سلبریتی کسی است که در سرزمین ما بیشترین اعتبار احساس و اعتبار کلام را بین مردم دارد؛ بزرگانی مانند محمدرضا شجریان، جمشید مشایخی و ... . آنها هنر، ارزش و اعتبار دارند و با تکیه بر این هنر دیده می‌شوند و کارشان لاف زدن نیست.</p>
      <p>وی ادامه داد: واژه سلبریتی، فرد مشهور و معروف و هر واژه دیگری که بخواهیم استفاده کنیم، به هنرمند صاحب تفکر نزدیک است نه فرد دچار لاف‌زنی. این هنرمند صاحب تفکر توانسته کسانی را متوجه نگاه خود و نظرش را به آنان ارائه، نه اینکه نگاهش را تحمیل کند. خیلی از سلبریتی‌‌هایی که ما داریم صاحب اندیشه نیستند.</p>
      <p>این هنرمند افزود: وقتی فردی در جایگاه رئیس جمهور مملکتی قرار می‌گیرد، ما انتخاب فکر می‌کنیم و نه انتخاب شخص. وقتی آقای روحانی از آزادی بیان و آسایش مردم صحبت کردند و از اینکه مردم در رفاه نسبی خواهند بود، ما دچار انتخاب فکری شدیم. فکری مبنی بر اینکه به آسایش و آرامش و معیشت مردم نگاه ویژه می‌شود. در عین حال نمی‌توان منکر مسائلِ موجود شد؛ مسائلی که کشور هزینه‌های زیادی بابتشان می‌دهد. همه ما در یک سرزمین زندگی و با این مشکلات دست و پنجه نرم می‌کنیم.</p>
      <p>رضا صادقی در پاسخ به پیام یکی از مخاطبان برنامه که اگر به جای مهناز افشار بودید آیا از ایران می‌رفتید، گفت: من جای خانم افشار نیستم و نمی‌دانم او در چه شرایطی این انتخاب را کرده است. به نظرم قشنگ نیست که وقتی ما از شرایط کسی بی‌خبریم، درباره‌اش داوری کنیم. من بر این باورم که اگر جایی برای من جایگاه داشته باشد، سرزمین خودم است. شاید یک روزی بچه‌های من اگر نتوانستند اینجا درس بخوانند برای تحصیل به جای دیگری بروند. این خیلی خوب است که فردی بتواند به جای بهتر برود اما من قرار است کنار آدم‌هایی باشم که قرار است اینجا را بهتر کنند‌‌.</p>
      <p>این خواننده پاپ درباره کنسرت‌های موسیقی تأکید کرد: زمان اجرا در سالن‌ها قبل از کنسرت‌ها به تهیه‌کنندگان فروخته می‌شود. یعنی اگر تهیه‌کننده‌ای برای خواننده‌اش زمان کنسرت می‌گیرد چند روز را به او می‌دهند. این Sold Out های پشت سر هم شوخی تبلیغاتی است.</p>
      <p>«پشت صحنه» برنامه‌ای است که یک هفته در‌ میان به صورت زنده به تهیه‌کنندگی امیرحسین ثقفی و با اجرای مصطفی امامی روی آنتن رادیو تهران می‌رود. علاقه‌مندان می‌توانند این برنامه را این هفته تا چهارشنبه، هر شب ساعت 21 روی موج اف.ام ردیف 94 مگاهرتز به مدت یک ساعت بشنوند.</p>
    </article>
  </body>
</html>