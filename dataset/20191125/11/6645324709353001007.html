<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/music/posledni-repeticii-predi-koncerta-na-orlin-goranov-i-akaga-v-zala-1-na-ndk-news_1409442.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T11:02:00+00:00"/>
    <meta property="og:title" content="Последни репетиции преди концерта на Орлин Горанов и АКАГА в зала 1 на НДК"/>
    <meta property="og:description" content="Само шест дни делят феновете на поп легендата Орлин Горанов и фънк формацията АКАГА от първото съвместно мащабно шоу „Споделено“! На 30 ноември зала 1 на НДК очаква същински спектакъл – изобилие от любими на родната сцена музиканти и изпълнители, белязали поколения с таланта си, както и бляскави ефекти, които ще превърнат концерта в едно от най-запомнящите се звездни събития малко преди края на 2019 г."/>
  </head>
  <body>
    <article>
      <h1>Последни репетиции преди концерта на Орлин Горанов и АКАГА в зала 1 на НДК</h1>
      <address><time datetime="2019-11-25T11:02:00+00:00">25 Nov 2019, 11:02</time> by <a rel="author" href="https://www.actualno.com/editors/uid/137" target="_blank">Actualno.com</a></address>
      <p>Само шест дни делят феновете на <b>поп легендата Орлин Горанов</b> и <b>фънк формацията АКАГА</b> от първото съвместно мащабно шоу „Споделено“! На <b>30 ноември</b> <b>зала 1 на НДК</b> очаква същински спектакъл – изобилие от любими на родната сцена музиканти и изпълнители, белязали поколения с таланта си, както и бляскави ефекти, които ще превърнат концерта в едно от най-запомнящите се звездни събития малко преди края на 2019 г. <br/><br/><br/>Последните репетиции вече текат в зала 1, а заедно с тях в продажба влизат и последните билети за шоуто. Големият интерес малко преди заключителните дни от подготовката застави организаторите да пуснат в продажба и допълнителни места за феновете на естрадата и любителите евъргрийн парчетата. <i>„Концертът ми с АКАГА е подарък, среща с близки приятели, с които решихме да излезем от уюта на летните ни къмпинг „концерти“ и да <b>Споделим</b> сцената със същата любов, с която споделяме моментите край морето. Затова ще ни видите и чуете в изключително естествена среда, която обаче ще превърнем в пиршество за окото и ухото.“, </i>сподели Орлин Горанов по време на една от репетициите в зала 1. „Светът е за двама“, „Да започнем отначало“, „Писмо в бутилка“ са само част от вечните хитове, превърнали музиката на Орлин Горанов в златна за последните четири десетилетия. Само на 30 ноември обаче всички ценители ще имат възможността да я чуят не само изпълнена от топлия и омайващ глас на господин Горанов, но в страхотен нов аранжимент на неповторимите АКАГА. Бендът, поставил основата на модерното българско звучене, съчетавайки стилове като поп, джаз, фънк, евъргрийн и класическа музика ще „оцвети“ сцената с присъствието и богатото си творчество. АКАГА ще бъдат в пълен състав - Красимир Куртев (бас, вокал), Иво Казасов (тромпет, вокал), Георги Велев (тромпет, вокал), К. Кирилов-Джоджо (тромбон, вокал), Д. Митев-Дънди (барабани), Петър Главанов (китари), Калин Петров (клавишни). Неотлъчно до легендите ще бъде и женското присъствие на чаровното Трио Тринити, както и щрайх квартетът Destiny Quartet. Специална изненада е и участието на Цветан Недялков (китара) и Ясен Велчев (клавишни инструменти). <br/>Последни билети за концерта на 30 ноември в зала 1 на НДК са на цени от 30 до 95 лв. може да намерите в билетен център НДК, OMV, мрежата на Eventim.bg  </p>
    </article>
  </body>
</html>