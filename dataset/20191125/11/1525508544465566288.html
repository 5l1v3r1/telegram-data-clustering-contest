<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780755/%D9%85%D8%B1%D8%AF%D9%85-%D8%A8%D9%88%D8%B4%D9%87%D8%B1-%D9%85%DB%8C-%D8%AA%D8%B1%D8%B3%D9%86%D8%AF-%D8%A8%D9%87-%D8%A8%D8%A7%D8%B2%D8%A7%D8%B1-%D8%A8%DB%8C%D8%A7%DB%8C%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:57:41+00:00"/>
    <meta property="og:title" content="پای سگ‌ها در میان است؛ مردم بوشهر می‌ترسند به بازار بیایند"/>
    <meta property="og:description" content="بوشهر - سگ‌های ولگرد و زمین‌های بلاصاحب و رها شده در مرکز شهر بوشهر باعث شده مجتمع‌های تجاری بوشهر هر روز در معرض جانوران موذی، سگ های بلاصاحب و انواع بیماری قرار داشته باشد."/>
  </head>
  <body>
    <article>
      <h1>پای سگ‌ها در میان است؛ مردم بوشهر می‌ترسند به بازار بیایند</h1>
      <address>
        <time datetime="2019-11-25T11:57:41+00:00">25 Nov 2019, 11:57</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از روابط عمومی اتاق اصناف مرکز استان بوشهر، در هفته های اخیر ورود یک مار سمی به یکی از مراکز تجاری شهر بوشهر خبر ساز شد. این مار که از زمین گودبرداری شده (مدرسه امیرکبیر سابق) به پاساژ ملت رفته بود توسط کسبه این مجموعه تجاری کشته شد.</p>
      <p>وجود جانوران موذی و خزندگان سمی در جوار یکی از مهمترین مراکز تجاری مرکز استان از سویی و ورود آزادانه سگ های ولگرد از دیگر سو علاوه بر اینکه چهره بسیار زشتی از فرهنگ شهروندی و توان مدیریت شهری در اذهان عمومی را در پی دارد موجب ترس مردم از ورود به بازار شده است.</p>
      <p>بیماری هایی نظیر هاری، ضایعات پوستی و عفونت قارچی و ... نتیجه هم جواری سگ های ولگرد با مردم شهر بوشهر در دل بازار است. با رها شدن بحث سگ های ولگرد و نبود برنامه ای مدون برای دور کردن این حیوانات امروز شاهد افزایش ریسک حضور مردم در بازار هستیم.</p>
      <p>کسبه بوشهر به شدت از این موضوع ناراضی هستند. آنها می گویند شهرداری و شورای شهر بوشهر هیچ برنامه مدونی برای تعیین تکلیف زمین های گودبرداری شده در بازار و دور کردن سگ های ولگرد از سطح بازار ندارند. سگ های ولگرد باعث ترس مردم از حضور در بازار و مجتمع های تجاری شده است. مدیران شهر و استان به فکر کار و کسب ما نیستند.</p>
      <p>همین موضوع باعث شد رئیس اتحادیه صنف فروشندگان پوشاک و خرازان شهرستان بوشهر شکایت کسبه بازاریان اتحادیه تحت پوشش خود را به اتاق اصناف منتقل کند. عبدالمجید رجبی در این نامه درخواست کرده است که هر چه زودتر سگ های ولگرد از سطح بازار جمع آوری شود.</p>
    </article>
  </body>
</html>