<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710047"/>
    <meta property="og:site_name" content="ישראל היום"/>
    <meta property="article:published_time" content="2019-11-25T11:08:23+00:00"/>
    <meta property="og:title" content="טורקיה החדשה: האליפות לא תישאר העונה באיסטנבול?"/>
    <meta property="og:description" content="חמש נקודות מפרידות בין מוליכת הליגה הטורקית סיבאספור לבין גלאטסראיי, האלופה שתקועה במקום ה־8 • האלופת תנדוד? כדורגל עולמי"/>
  </head>
  <body>
    <article>
      <h1>טורקיה החדשה: האליפות לא תישאר העונה באיסטנבול?</h1>
      <h2>חמש נקודות מפרידות בין מוליכת הליגה הטורקית סיבאספור לבין גלאטסראיי, האלופה שתקועה במקום ה־8 • האם תואר האליפות ייצא העונה מחוץ לאיסטנבול?</h2>
      <address><time datetime="2019-11-25T11:08:23+00:00">25 Nov 2019, 11:08</time> by <a rel="author" href="https://www.israelhayom.co.il/writer_articles?tid=70071" target="_blank">דין שמואל אלמס</a></address>
      <p>אוהדי הכדורגל באירופה יודעים שהליגה הטורקית, גם אם מרוחקת מהמערב, היא מהצבעוניות ביותר שיש ביבשת. העונה התווסף לסופרליג המרתקת נדבך נוסף - תחרותיות יוצאת דופן, שכוללת צפיפות רבה בחצי העליון של הטבלה.</p>
      <p>עם תום המחזור ה־12, הפער בין המוליכה סיבאספור לבין המדורגת שמינית, גלאטסראיי, עומד על חמש נקודות בלבד. להוציא את הבונדסליגה הגרמנית, שבה הפער בין מנשנגלדבאך לבין הופנהיים זהה, בשאר הליגות הגדולות ביבשת הפערים בין מקומות אלו גדולים יותר. </p>
      <p>בליגה הספרדית, ברצלונה וריאל מדריד אינן מבריקות, אך בכל זאת הפער בינן לבין גרנאדה עומד על שבע נקודות (כשלשתיהן משחק פחות); בפרמייר ליג, המרחק בין ליברפול לבין ארסנל עומד כבר על 19 נקודות; בסרייה א', יובנטוס בפער של 17 נקודות מפארמה; בצרפת - פאריס סן ז'רמן השיגה 13 נקודות יותר מנאנט; ובהולנד יש לאייאקס כבר 17 נקודות יותר מהראקלס. </p>
      <p>ברמה ההיסטורית, רק שתי קבוצות בלבד מחוץ לאיסטנבול - טרבזונספור ובורסאספור - זכו באליפות הליגה הטוריקת, ושלוש נוספות הצליחו לסיים את העונה כסגניות. נכון להיום, רק שתי קבוצות מאיסטנבול נמצאות בארבעת המקומות הראשונים - באשקשהיר השלישית ופנרבחצ'ה הרביעית.</p>
      <p>
        <b>אלופה בצרות</b>
      </p>
      <p>מי שהפסידה באיסטנבול שני משחקי דרבי בתוצאה 1:0 בארבעת המחזורים האחרונים זו האלופה גלאטסראיי. ב־27 באוקטובר זה קרה בחוץ מול בשיקטאש, ולא פחות חמור מכך - ביום שישי האחרון הם הפסידו בביתם, אצטדיון טורק טלקום, 1:0 לסגנית בשאקשהיר, משער של החלוץ הנורבגי, פרדריק גולבראנדסן, בדקה ה־78. </p>
      <p>מה שהוסיף לאכזבת האלופה, שבנתה סגל חלומי במושגים טורקיים, זו העובדה כי "ילד הפלא" של גלא - ארדה טוראן, עלה מספסל בשאקשהיר בדקה ה־86. במקרה זה, שני הצדדים נראים אובדי עצות - האלופה מול מכת הפציעות שלה וארדה שבגיל 32 נראה כבר בשלהי הקריירה עם השפעה שולית על המגרש ומחוצה לו. פתיח טרים, שקבוצתו מדורגת במקום השמיני, אחרי אלניאספור שבעצמה איבדה גובה עם שני הפסדים רצופים, יתנחם בכך שהוא לא הפסיד באצטדיונה של באשקשהיר, שנושא את השם הלא־מקרי - "אצטדיון פתיח טרים".</p>
      <figure>
        <img src="https://www.israelhayom.co.il/sites/default/files/u56067/GettyImages-1183938072%20%282%29.jpg"/>
        <figcaption>
          <b>גלאטסראיי לא הצליחה לעצור גם את בשאקשהיר. פתיח טרים בלחץ  // צילום: גטי אימג'ס</b>
        </figcaption>
      </figure>
      <p>מי ששמו הועלה כמועמד להגיע לגלא הוא חלוץ נבחרת ישראל וסביליה מונאס דאבור, אך עדיין אין לכך אישור מכיוונו של טרים וסביבתו. בינתיים, האלופה, שכאמור בנתה סגל רווי כוכבים, סובלת מפציעות רבות, ובהן של החלוץ הרומני פלורין אנדונה שמושאל מברייטון; הקשר הטורקי אמרה אקבאבה; המגן הטורקי סנר אוזבאירקלי; שוער נבחרת אורוגוואי פרננדו מוסלרה; הבלם הקונגולזי כריסטיאן לויינדאמה, שנפצע במשחק נבחרתו בשבוע שעבר מול גמביה; ובמיוחד - רדמאל פלקאו, החלוץ הקולומביאני שקרע לא מעט רשתות באירופה. </p>
      <p>בשבוע הבא מצפה לחניכיו של טרים משחק חוץ קשה במיוחד מול טרבזונספור וטוני וואקמה. אקס הפועל ב"ש, שבשני המחזורים האחרונים בישל וכבש, הוא אחד ממצטייני הליגה. </p>
      <p>
        <b>סיבאס למסיבה</b>
      </p>
      <p>מוליכת הליגה, סיבאספור, היא סיפור יוצא דופן בפני עצמו. הקבוצה אמנם לא עם המאזן ההגנתי הטוב ביותר או ההתקפי הטוב מכולן, אך האיזון בשני צידי המגרש הוא נפלא. בשער הקבוצה עומד ממאדו סמאסה, שהגיע בקיץ האחרון מטרואה מהליגה הצרפתית השנייה. למרות יכולתו המרשימה, הוא לא עמד בשער נבחרת מאלי מאז חודש מארס. </p>
      <p>ואילו בהתקפה, השם המוכר שלהם הוא אמנם ארונה קונה, אך הכובש המצטיין של הקבוצה הוא מוסטאפה יטבארה, שחקן נוסף שמאמן נבחרת מאלי, מוחמד מגאסובה, בוחר לא לזמן לנבחרתו על אף ההתקדמות מאז הקיץ האחרון. העובדה כי הוא כבש ארבעה שערים בלבד מתוך ה־24 של הקבוצה כולה העונה - מעיד על האיזון הנפלא בסגל של ריזה צ'אלימבאי.</p>
      <p>בהתחשב בתחרותיות הרבה של הליגה הטורקית העונה, המאבק המרתק והעשיר לצופים צפוי להמשיך גם בחודשים הקרובים, נקווה שעד למאי.</p>
      <figure>
        <img src="https://www.israelhayom.co.il/sites/default/files/u56067/432.jpg"/>
      </figure>
    </article>
  </body>
</html>