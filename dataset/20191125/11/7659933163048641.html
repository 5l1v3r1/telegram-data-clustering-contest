<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2007596/kripto-krali%C3%A7esi-4-milyar-dolarla-kay%C4%B1plara-kar%C4%B1%C5%9Ft%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-25T11:00:00+00:00"/>
    <meta property="og:title" content="Kripto Kraliçesi 4 milyar dolarla kayıplara karıştı"/>
    <meta property="og:description" content="Dijital para sektöründe dolandırıcılık vakalarına rastlansa da Onecoin vakası dünya dolandırıcılık tarihinin en büyük soygunu olarak tarihe geçti. OneCoin’in sanal para sisteminden ziyade aslında bir ‘saadet zinciri’ olduğu anlaşıldı. 3 milyon kişini"/>
  </head>
  <body>
    <article>
      <h1>Kripto Kraliçesi 4 milyar dolarla kayıplara karıştı</h1>
      <address>
        <time datetime="2019-11-25T11:00:00+00:00">25 Nov 2019, 11:00</time>
      </address>
      <p>Dijital para sektöründe dolandırıcılık vakalarına rastlansa da Onecoin vakası dünya dolandırıcılık tarihinin en büyük soygunu olarak tarihe geçti.<br/><br/>OneCoin’in sanal para sisteminden ziyade aslında bir ‘saadet zinciri’ olduğu anlaşıldı. 3 milyon kişinin üye olduğu OneCoin sistemiyle 4 milyar dolar (23 milyar TL) toplanmıştı.<br/><br/>Bulgaristan'ın başkenti Sofya'da doğan Ignatova, dünyanın dört bir yanındaki yatırımcıları toplam 4 milyar dolar, başka bir iddiaya göre ise yaklaşık 15 milyar dolar ödemeye ikna etti.<br/><br/>Yatırımcılar, 39 yaşındaki Dr. Ruja Ignatova'nın dünya çapında düzenlenen bir dizi etkinlikte sunduğu yeni bir fon vizyonu olarak tanıtımına katkıda bulundular. Bunlardan biri de 2016'da OneCoin'in "sınırsız, güvenli ve kullanımı kolay" olacağı mesajını aktardığı Londra'daki Wembley Stadyumu'ndaydı.<br/><br/>Ignatova, kalabalıklara seslenmekte ve OneCoin'in ilerlemesini anlatmaktaydı. Kripto Kraliçe ünlü para birimi Bitcoin'e alternatif olacağını iddia ediyordu.<br/><br/>Şarku'l Avsat'ın haberine göre BBC, OneCoin'in tanıtımını tüm dünyaya yaymayı başardı. Şirket belgeleri, 175 ülkeden müşterinin parasını şirkete yatırdığını gösteriyor. Yatırımların çoğu 2016'dan sonraki altı ay içinde Dr. Ruja Ignatova'nın bir turnesi sırasında toplandı.<br/><br/>Belgeler, sadece Çin'li yatırımcıların 2016 yılında yaklaşık 427 milyon euro katkıda bulunduğunu ve çok sayıda yatırımın Güney Kore, Hong Kong ve Almanya'dan geldiğini gösteriyor. OneCoin'e İngiliz yatırımı 96 milyon sterlin olarak gerçekleşti.<br/><br/>Dr. Ruja Ignatova 2017'de yeni serveti ile Sofya'da milyonlarca dolarlık gayrimenkul satın aldıktan ve Karadeniz'deki Suzopol tatil beldesinde özel  lüks bir yatta görüldükten sonra bir daha ortadan kayboldu.<br/><br/>Kripto Kraliçesi geçen yıl ABD'de kara para aklama suçundan gıyaben hüküm giydi. ABD Adalet Bakanlığı, OneCoin'in geleneksel dolandırıcılık biçimlerinden sadece biri olduğunu açıkladı. Kasım ayının ilk ahftası ilk duruşması görülen davada savcılar, Dr. Ruja’nın ‘tarihin gördüğü en büyük dolandırıcı’ olduğunu söyledi.<br/><br/>Mart ayında, ABD Federal Soruşturma Bürosu (FBI) Ruja Ignatova’nın erkek kardeşi ve OneCoin'in proje yöneticisi Constantine Ignatov’u, ABD’den Türkiye’ye giden bir uçağa binmek istediği sırada gözaltına alındı. Ignatov ardından elektronik dolandırıcılık yapmak için komplo kurmak suçlamasıyla tutuklandı.<br/><br/>OneCoin şirketi ise "dijital para biriminin tüm gereksinimlerini karşıladığını" iddia ederek tüm dolandırıcılık suçlamalarını reddediyor.<br/><br/>OneCoin yatırımcıları bunun bir ponzi/saadet zinciri yapısı olmadığını düşünse de, ABD Adalet Bakanlığı OneCoin’in ‘eski tip bir piramit yapısı’ olduğunu tescilledi. OneCoin’in hala Bulgaristan içerisinde ofisleri olduğu biliniyor ve mevcut olmayan kripto para için yatırım fırsatları satıyorlar.<br/><br/>Oxford mezunu ve üstün zekalı olduğu belirtilen Dr. Ruja’nın nerede olduğuna dair hiçbir ipucu yok. FBI ve Avrupa Polis Teşkilatı (Europol) koordineli olarak Dr. Ruja’yı tüm dünyada arıyor.<br/><br/><b>En önemli soru: Ignatova nerede?</b><br/><br/>Bu yılın başlarında, ABD'li yetkililer Kripto Kraliçesinin 25 Ekim 2017'de Yunanistan'ın başkenti Atina'ya seyahat ettiğini açıkladılar. Bu Ignatova'nın son resmi kayıtlı uçuşu ve o tarihten beri kimse nereye gittiğini bilmiyor.<br/><br/>Kripto Kraliçesinin Rus ve Ukrayna pasaportu olduğuna dair söylentiler var. Ayrıca memleketi Bulgaristan'da onu koruyan güçlü isimler olduğu da iddialar arasında.<br/><br/>Ruja Ignatova'nın estetik operasyon ile tamamen kimlik değiştirdiği, İngiltere'nin başkenti Londra'da yaşadığı ya da öldürülme ihtimali de spekülasyonlar arasında.</p>
    </article>
  </body>
</html>