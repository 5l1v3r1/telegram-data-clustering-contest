<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843320"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T11:42:00+00:00"/>
    <meta property="og:title" content="'পুলিশ অ্যাসল্ট' মামলায় হবিগঞ্জে জেলা ছাত্রদল সভাপতি গ্রেপ্তার"/>
    <meta property="og:description" content="হবিগঞ্জে পুলিশ অ্যাসল্ট মামলায় জেলা ছাত্রদল সভাপতি এমদাদুল হক ইমরানকে গ্রেপ্তার করেছে পুলিশ। রবিবার দিবাগত রাত ৩টায় হবিগঞ্জ সদর উপজেলার গোপায়া গ্রাম থেকে তাকে গ্রেপ্তার করা হয়।  হবিগঞ্জ সদর থানার ওসি মাসুক আলী জানান, ইমরানের বিরুদ্ধে আদালতের পরোয়ানা থাকায় রবিবার দিবাগত রাতে সদর থানার এসআই আলমগীর হোসেন এবং এসআই অমিতাভের নেতৃত্বে একদল পুলিশ অভিযান পরিচালনা করে ইমরানকে গ্রেপ্তার করে। আদালতের মাধ্যমে তাকে কারাগারে প্রেরণ করা হবে। আদালত সূত্রে জানা যায়, বিগত জাতীয় সংসদ নির্বাচনে শায়েস্তাগঞ্জ উপজেলার ব্রাক্ষণডুরা গ্রামে সংঘর্ষের ঘটনায় পুলিশের দায়েরকৃত মামলার আসামি ইমরান। এ ব্যাপারে আদালত তার বিরুদ্ধে গ্রেপ্তারি পরোয়ানা জারি করেন। হবিগঞ্জ জেলা ছাত্রদলের সাধারণ সম্পাদক রুবেল চৌধুরী এই গ্রেপ্তারের তীব্র প্রতিবাদ ও নিন্দা জানান। তিনি অবিলম্বে ইমরানের নিঃশর্ত মুক্তির দাবি জানিয়ে বলেন, বর্তমান সরকার তার ক্ষমতাকে চিরস্থায়ী করতে বিএনপির জনপ্রিয় নেতাদের গ্রেপ্তার ও হয়রানি করছে।"/>
  </head>
  <body>
    <article>
      <h1>'পুলিশ অ্যাসল্ট' মামলায় হবিগঞ্জে জেলা ছাত্রদল সভাপতি গ্রেপ্তার</h1>
      <address><time datetime="2019-11-25T11:42:00+00:00">25 Nov 2019, 11:42</time> by <a rel="author">হবিগঞ্জ প্রতিনিধি</a></address>
      <p>হবিগঞ্জে পুলিশ অ্যাসল্ট মামলায় জেলা ছাত্রদল সভাপতি এমদাদুল হক ইমরানকে গ্রেপ্তার করেছে পুলিশ। রবিবার দিবাগত রাত ৩টায় হবিগঞ্জ সদর উপজেলার গোপায়া গ্রাম থেকে তাকে গ্রেপ্তার করা হয়। </p>
      <p>হবিগঞ্জ সদর থানার ওসি মাসুক আলী জানান, ইমরানের বিরুদ্ধে আদালতের পরোয়ানা থাকায় রবিবার দিবাগত রাতে সদর থানার এসআই আলমগীর হোসেন এবং এসআই অমিতাভের নেতৃত্বে একদল পুলিশ অভিযান পরিচালনা করে ইমরানকে গ্রেপ্তার করে। আদালতের মাধ্যমে তাকে কারাগারে প্রেরণ করা হবে।</p>
      <p>আদালত সূত্রে জানা যায়, বিগত জাতীয় সংসদ নির্বাচনে শায়েস্তাগঞ্জ উপজেলার ব্রাক্ষণডুরা গ্রামে সংঘর্ষের ঘটনায় পুলিশের দায়েরকৃত মামলার আসামি ইমরান। এ ব্যাপারে আদালত তার বিরুদ্ধে গ্রেপ্তারি পরোয়ানা জারি করেন।</p>
      <p>হবিগঞ্জ জেলা ছাত্রদলের সাধারণ সম্পাদক রুবেল চৌধুরী এই গ্রেপ্তারের তীব্র প্রতিবাদ ও নিন্দা জানান। তিনি অবিলম্বে ইমরানের নিঃশর্ত মুক্তির দাবি জানিয়ে বলেন, বর্তমান সরকার তার ক্ষমতাকে চিরস্থায়ী করতে বিএনপির জনপ্রিয় নেতাদের গ্রেপ্তার ও হয়রানি করছে।</p>
    </article>
  </body>
</html>