<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/wroclaw-buduje-obiekt-sportowy-za-15-mln-zl,135513.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T11:30:00+00:00"/>
    <meta property="og:title" content="Wrocław buduje obiekt sportowy za 15 mln zł"/>
    <meta property="og:description" content="Dwukondygnacyjna hala sportowa z widownią na 600 kibiców, boisko, wokół zielone skwery, a w przyszłości hotel i internat. Na przełomie lat 2021/2022 na wrocławskich Krzykach zostanie oddany do użytku nowy, wielofunkcyjny obiekt sportowy&lt;br /&gt;&lt;br /&gt;&lt;br /&gt;"/>
  </head>
  <body>
    <article>
      <h1>Wrocław buduje obiekt sportowy za 15 mln zł</h1>
      <address><time datetime="2019-11-25T11:30:00+00:00">25 Nov 2019, 11:30</time> by <a rel="author">Tomasz Jakubowski  </a></address>
      <h4>Dwukondygnacyjna hala sportowa z widownią na 600 kibiców, boisko, wokół zielone skwery, a w przyszłości hotel i internat. Na przełomie lat 2021/2022 na wrocławskich Krzykach zostanie oddany do użytku nowy, wielofunkcyjny obiekt sportowy</h4>
      <hr/>
      <p>Jak podkreślają wrocławscy włodarze, nowy obiekt, który stanie przy ul. Racławickiej będzie przystosowany przede wszystkim do uprawiania boksu, dżudo, zapasów i podnoszenia ciężarów. Znajdą się tam m.in. pomosty do podnoszenia ciężarów i dla zapaśników, dwa ringi, które można łatwo montować i demontować (jeden treningowy, a drugi do walk mistrzowskich), worki i gruszki bokserskie, maty dla dżudoków i zapaśników, zamontowane na suficie liny do wspinania.</p>
      <p>Powierzchnie przeznaczone dla różnych dyscyplin zostaną rozdzielone przesuwnymi ściankami działowymi. To rozwiązanie ma umożliwić zamykanie i otwieranie przestrzeni, np. powiększanie jej podczas zawodów. Ponadto budynek będzie miał przeszkloną elewację, dzięki czemu w środku będzie jasno. Osoby, które poruszają się na wózkach, dostaną się na I piętro dzięki windzie.</p>
      <p>Znaleźć maja się tutaj również sale do gry w tenisa stołowego i bilard, a także sanitariaty z natryskami - osobne dla kobiet i dla mężczyzn, pomieszczenia i szatnie dla sportowców, pokoje trenerów poszczególnych sekcji, bar z kawiarenką, sauna i pomieszczenia odnowy biologicznej i fizjoterapii, gabinet pierwszej pomocy.</p>
      <p>Łączna powierzchnia terenu do zagospodarowania przy Racławickiej ma 25 tys. mkw., sama hala - 3 tys. 200 mkw. Szacowany koszt tej inwestycji to 15 mln zł brutto. Od momentu podpisania umowy wykonawca, wyłoniony w drodze przetargu, będzie miał półtora roku na zakończenie prac. Władze Wrocławia dodają, że w przyszłości ma tam powstać również hotel dla sportowców i internat dla młodzieży. Łącznie ma się pojawić 110 miejsc noclegowych.</p>
    </article>
  </body>
</html>