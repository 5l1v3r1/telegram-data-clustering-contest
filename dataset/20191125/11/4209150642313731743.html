<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Kosarac-Nadam-se-da-nece-biti-politicki-neugodnih-pitanja-za-Tegeltiju/570386?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T11:42:35+00:00"/>
    <meta property="og:title" content="Košarac: Nadam se da neće biti politički neugodnih pitanja za Tegeltiju"/>
    <meta property="og:description" content="SARAJEVO - Predsjedavajući Komisije za pripremu izbora Savjeta ministara Staša Košarac očekuje će u demokratskoj atmosferi proteći sutrašnja sjednica Komisije na kojoj je predviđeno razmatranje podobnosti i davanje preporuke za potvrđivanje imenovanja Zorana Tegeltije za obavljanje dužnosti predsjedavajućeg Savjeta ministara."/>
  </head>
  <body>
    <article>
      <h1>Košarac: Nadam se da neće biti politički neugodnih pitanja za Tegeltiju</h1>
      <address><time datetime="2019-11-25T11:42:35+00:00">25 Nov 2019, 11:42</time> by <a rel="author">Srna</a></address>
      <p>SARAJEVO - Predsjedavajući Komisije za pripremu izbora Savjeta ministara Staša Košarac očekuje će u demokratskoj atmosferi proteći sutrašnja sjednica Komisije na kojoj je predviđeno razmatranje podobnosti i davanje preporuke za potvrđivanje imenovanja Zorana Tegeltije za obavljanje dužnosti predsjedavajućeg Savjeta ministara.</p>
      <p>"Vjerujem da će biti određenih pitanja za Tegeltiju, ali isto tako i da su kompentencije predsjedavajućeg na potrebnom nivou. Nadam se da neće biti politički neugodnih pitanja", rekao je Srni Košarac.</p>
      <p>On je napomenuo da je sutrašnja sjednica u skladu sa Poslovnikom Predstavničkog doma Parlamentarne skupštine BiH.</p>
      <p>"Značajno je da se sve odvija kako je predviđeno poslovnikom i ne očekujem nikakva iznenađenja. Važno je da se drži ta vrsta dinamike u skladu sa Poslovnikom", rekao je Košarac, koji je i predsjedavajući Kluba poslanika SNSD-a u Predstavničkom domu parlamenta BiH.</p>
      <p>On je podsjetio da je dokument iz Predsjedništva došao u predviđenom roku i da je, u skladu sa Poslovnikom, zakazana sjednica.</p>
      <p>Košarac kaže da je po završetku postupka obaveza Komisije da obavijesti Predstavnički dom kako bi se ušlo u proces potvrde predsjedavajućeg Savjeta ministara.</p>
      <p>Predsjedništvo BiH na vanrednoj sjednici održanoj 19. novembra imenovalo je Zorana Tegeltiju za predsjedavajućeg Savjeta ministara.</p>
    </article>
  </body>
</html>