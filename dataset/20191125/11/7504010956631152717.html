<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/attualita/politica/2019/11/25/giornata-violenza-donne-italia/"/>
    <meta property="og:site_name" content="Wired"/>
    <meta property="article:published_time" content="2019-11-25T11:32:09+00:00"/>
    <meta property="og:title" content="Violenza sulle donne, in Italia ce n'è tanta ed è spesso sottostimata"/>
    <meta property="og:description" content="Ogni giorno nel nostro Paese 88 casi di violenza sulle donne, 95 donne uccise dall’inizio dell’anno. L'omicidio è l'ultimo riflesso di una società ancora sbilanciata dalla disparità di genere"/>
  </head>
  <body>
    <article>
      <h1>Violenza sulle donne, in Italia ce n'è tanta ed è spesso sottostimata</h1>
      <address><time datetime="2019-11-25T11:32:09+00:00">25 Nov 2019, 11:32</time> by <a rel="author" href="https://www.wired.it/author/lmastrodonato/" target="_blank">Luigi Mastrodonato</a></address>
      <h3>Ogni giorno nel nostro Paese 88 casi di violenza sulle donne, 95 donne uccise dall’inizio dell’anno. L'omicidio è l'ultimo riflesso di una società ancora sbilanciata dalla disparità di genere</h3>
      <p>Oggi 25 novembre è la <b>Giornata internazionale per l’eliminazione della violenza contro le donne</b>. Una data importante, che accende i riflettori su quella che è una vera e propria <b>emergenza</b>, <a href="https://www.wired.it/attualita/2018/11/24/dati-violenza-donne-stupro-femminicidio/">globale</a> ma anche <b>nazionale</b>. In Italia ci sono stati <b>95 omicidi di donne</b> dall’inizio dell’anno; 80 sono stati commessi in ambito familiare/affettivo e 60 all’interno di una relazione di coppia. Dal <b>2000</b>, <b>3.230 donne </b>sono state<b> assassinate </b>in<b> Italia</b>, di cui 2.355 in ambito familiare e 1.564 per mano del proprio coniuge/partner. <b>Ogni giorno</b> avvengono poi una media di <b>88 casi di violenza sulle donne</b>, mentre gli ultimi dati disponibili del 2017 sottolineano che in quell’anno si sono rivolte ai <a href="https://www.direcontrolaviolenza.it/">centri antiviolenza</a> 43.467 donne.</p>
      <figure>
        <img src="https://images.wired.it/wp-content/uploads/2019/11/25132517/GettyImages-1189606231.jpg"/>
        <figcaption>(Photo by Stefano Montesi – Corbis/ Getty Images)</figcaption>
      </figure>
      <p>Sono numeri impressionanti, che dimostrano come la violenza di genere sia un cancro ben sedimentato nella società italiana. In Italia ogni 72 ore viene uccisa una donna. E l’ultimo caso è stato proprio 72 ore fa, quando venerdì scorso a <b>Palermo</b> una <b>donna di 30 anni</b> è stata <b>uccisa</b> da un <b>italiano 51enne</b>. Erano amanti e lei gli aveva rivelato di essere <b>incinta</b>, quanto basta per scatenare la sua violenza omicida in quello che troppo spesso viene chiamato ‘raptus’, ‘scatto d’ira’, ‘attacco di gelosia’. Una <a href="https://www.wired.it/attualita/media/2019/09/09/elisa-pomarelli-gigante-buono-femminicidio/"><b>narrazione</b></a> che finisce per ridimensionare l’emergenza stessa e a far passare come atto d’istinto quello che invece è ben altro, una violenza maschile dettata da ideali di sopraffazione fisica e ideologica.</p>
      <p>Il femminicidio di Palermo avveniva più o meno in concomitanza con le diverse manifestazioni avvenute nel week end. Le migliaia di persone in piazza <b>a Roma per il corteo femminist</b>a di <a href="https://nonunadimeno.wordpress.com/"><b>Non una di meno</b></a>, ma anche le iniziative negli stadi e gli incontri promossi in diverse città italiane. La <b>sensibilizzazione</b> sul tema è un passaggio fondamentale perché esso occupi una posizione centrale all’interno dell’agenda politica e sociale e proprio in queste ore si sta discutendo un <b>decreto</b> per destinare <b>fondi</b> agli <b>orfani delle vittime di femminicidio</b>.</p>
      <p>Ma c’è ancora molto da fare. A livello mediatico, dove la narrazione della violenza di genere deve evolvere e superare la sua superficialità, ma anche a livello politico-culturale, dove troppo spesso si tende a raccontare il <b>femminicidio</b> attraverso le strumentalizzazione dei fatti, concentrandosi sulla <b>nazionalità del carnefice</b> e ignorando la vittima. È quello che fa la destra sovranista ogni volta che a commettere violenza è una <b>straniero</b>, con i suoi post e i suoi proclami sulla necessità della chiusura della frontiere. E dimenticandosi che in Italia <b>nove donne su dieci</b> sono <b>uccise</b> da <b>maschi bianchi italiani</b>, che l’emergenza dunque non ha colore e nazionalità.</p>
      <p>C’è una tendenza diffusa a parlare solo degli assassini e mai delle <b>vittime</b>, un aspetto che in modo intrinseco finisce per perpetuare quell’ideale sbagliato di <b>fragilità</b> e, in fin dei conti, <b>subordinazione femminile</b>. Ma anche a livello pratico ci sono una serie di azioni che finiscono per ridimensionare il tema della violenza di genere: pensiamo al celebre <b>centro antiviolenza <a href="https://luchaysiesta.wordpress.com/">Lucia Y Siesta</a></b> di <b>Roma</b>, che invece che essere sostenuto vive sotto costante minaccia di sgombero. Questo non aiuta a livello culturale, così come non aiuta la scarsa e deficitaria assistenza finanziaria per questi spazi: <b>solo il 32,4 per cento dei 12,4 milioni stanziati nel 2017 è stato erogato</b>. Un sostegno a parole che poi non si traduce nei fatti.</p>
      <p>Ma più in generale, c’è un problema che sta a monte, in una società dove la <b>parità di genere</b> è ancora <b>lontana</b> dall’essere raggiunta. La violenza di genere è anche specchio di questa situazione. Soltanto il <b>48 per cento delle donne in Italia lavora</b> e la <b>disparità salariale</b> è al 23 per cento. A fine <b>2018</b> solo il <b>14 per cento dei sindaci italiani era di sesso femminile</b> e nei consigli comunali di 11 regioni su 20 gli uomini continuano a rappresentare oltre il 70 per cento degli eletti. A livello aziendale, invece, in Italia le donne che hanno ruoli dirigenziali sono solo il 36 per cento. È dunque una geografia economico-sociale con rapporti di potere divisi in base al sesso quella italiana, e dove dunque l’ideale di subordinazione è diffuso nelle diverse sfere che caratterizzano la nostra quotidianità.</p>
      <p>“<i>Il femminicidio si estende al di là della definizione giuridica di un assassinio e include quelle situazioni in cui la morte della donna rappresenta l’esito e o la conseguenza di atteggiamenti o pratiche sociali misogine</i>”, ha sottolineato <b>Diana Russel</b>, femminista, sociologa e criminologa statunitense. La lotta per la parità di genere, la sensibilizzazione delle persone sulla natura obsoleta di queste differenze, l’affermarsi di una cultura femminista diffusa e condivisa sono allora passaggi fondamentali per combattere la violenza sulle donne.</p>
    </article>
  </body>
</html>