<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/romania-president-klaus-iohannis-wins-second-term"/>
    <meta property="og:site_name" content="euronews"/>
    <meta property="article:published_time" content="2019-11-25T11:39:32+00:00"/>
    <meta property="og:title" content="پیروزی مجدد یوهانیس در انتخابات ریاست جمهوری رومانی"/>
    <meta property="og:description" content="کلاوس یوهانیس موفق شد با پیروزی قاطع در دور دوم انتخابات رومانی در مقام ریاست جمهوری این کشور باقی بماند."/>
  </head>
  <body>
    <article>
      <h1>پیروزی مجدد یوهانیس در انتخابات ریاست جمهوری رومانی</h1>
      <address><time datetime="2019-11-25T11:39:32+00:00">25 Nov 2019, 11:39</time> by <a rel="author">یورونیوز </a></address>
      <p>کلائوس یوهانیس با پیروزی در دور دوم انتخابات رومانی در مقام ریاست جمهوری این کشور باقی ماند. رهبر راست‌های میانه‌روی رومانی موفق شد در مرحله دوم انتخابات بیش از ۶۶ درصد آرای ریخته شده در صندوق‌ها را از آن خود کند.</p>
      <p>رقیب او در این مرحله ویوریکا دانسیلا، نخست‌وزیر پیشین این کشور از حزب سوسیال دموکرات بود. این زن سیاستمدار نزدیک به سه میلیون و پانصد هزار رای بدست آورد و با کسب تنها ۳۳ درصد آرا در انتخابات شکست خورد.</p>
      <p>آقای یوهانیس که یکی از حامیان سیاست‌های اتحادیه اروپا است، پس از پیروزی و کسب رای اکثریت گفت که رومانی بیش از همیشه نیاز به «اصلاحات» دارد.</p>
      <p>هجده میلیون نفر از شهروندان رومانی در این انتخابات حق رای داشتند که تقریبا نیمی از آنها نزدیک به ۹ میلیون نفر در انتخابات اخیر شرکت کردند. میزان شرکت در دور اول انتخابات رومانی کمتر از ۵۰ درصد بود.</p>
      <p>نقش اصلی رئیس جمهوری در رومانی، گزینش یا حمایت از نخست‌وزیری است که رای اکثریت در پارلمان را دارد.</p>
      <p>رومانی یکی از کشورهای عضو اتحادیه اروپا است که هنوز عضو واحد پولی این اتحادیه یعنی یورو نشده است.</p>
      <p>کلائوس یوهانیس با پیروزی مهمی که بدست آورد، اکنون شانس بزرگی دارد تا از نخست‌وزیری حمایت کند که در راستای مبارزه با فساد و گسترش مافیا پیشگام است. در همین زمینه به نظر می‌رسد لودویک اوربان، نخست‌وزیر کنونی بهترین گزینه باشد. او هم‌حزبی آقای یوهانیس است و موفق شد سه هفته پیش از این، رای اعتماد در پارلمان این کشور را بدست آورد.</p>
      <p>آقای یوهانیس اولین بار در سال ۲۰۱۴ میلادی به مقام ریاست جمهوری رومانی رسید. وی پیش از این شهردار «سیبی یو» بود.</p>
    </article>
  </body>
</html>