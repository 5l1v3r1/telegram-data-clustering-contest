<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/viorica-dancila-misiune-indeplinita/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T11:35:37+00:00"/>
    <meta property="og:title" content="Viorica Dăncilă, misiune îndeplinită"/>
    <meta property="og:description" content="Alegerile prezidenţiale nu numai că nu aduc linişte în viaţa politică, ci, din contră, abia dacă deschid spre evoluţii spectaculoase în perioada următoare"/>
  </head>
  <body>
    <article>
      <h1>Viorica Dăncilă, misiune îndeplinită</h1>
      <address><time datetime="2019-11-25T11:35:37+00:00">25 Nov 2019, 11:35</time> by <a rel="author">Ion Spanu</a></address>
      <p>Prezenţa lui Gabriel Oprea în sediul PSD în seara alegerilor prezidenţiale poate fi dovada că, <b><i>în ciuda „războiului public” dintre Klaus Iohannis şi Viorica Dăncilă, între aceştia a existat un pact, o înţelegere, urmată pas cu pas încă din vremea cînd Liviu Dragnea conducea PSD!</i></b> Nu cred că mai este nevoie să demonstrăm că Gabriel Oprea a fost ani de zile artizanul tuturor combinaţiilor politice dubioase din politică, începînd cu şezătoarea din sufrageria sa din ziua alegerilor prezidenţiale din 2009, la care au participat Codruţa Kovesi şi George Maior.</p>
      <p>Ştiu, ştiu! Este o afirmaţie gravă, dar nu este prima oară cînd scriu despre o asemenea înţelegere şi nu sînt nici pe departe singurul care a sesizat existenţa unui asemenea pact. Doar pentru a justifica acest lucru, citez dintr-un articol din <a href="https://www.cotidianul.ro/matematica-arata-ca-viorica-dancila-va-intra-in-turul-doi-cu-iohannis-sau-barna/">„<i>Cotidianul</i>” din <b><i>21 iulie 2019</i></b></a>, în care arătam că Viorica Dăncilă are toate şansele să intre în turul doi ca parte a unui pact cu Iohannis! Iată cîteva pasaje din acest text:</p>
      <p>„<i>Aşadar, cei din preajma Vioricăi Dăncilă ştiu că şansa ei de a cîştiga alegerile este aproape nulă, dar <b>şansa de a ajunge în finala prezidenţială este să întărească poziţia lui Klaus Iohannis</b>, astfel încît Dan Barna să nu rişte să intre în bătălie directă cu acesta. Aşa se explică faptul că, deşi Iohannis este cel care a mitraliat permanent PSD, <b>Viorica Dăncilă lasă impresia că are un pact cu Iohannis, îndeplinindu-i dorinţele ca şi cum ar fi aliaţi</b> (demiterea lui Carmen Dan şi a lui Teodor Meleşcanu, atitudinea faţă de legile Justiţiei şi numirea Anei Birchall ca ministru)… Sigur că, pînă în toamnă, pot să intervină multe evenimente care pot schimba jocurile: ieşirea ALDE de la guvernare, urmată de căderea Guvernului prin moţiune de cenzură, retragerea lui Dan Barna din cursa prezidenţială în favoarea lui Iohannis etc… Doar Iohannis şi cei care-l conduc din umbră le pot promite rămînerea la guvernare şi după alegerile prezidenţiale. <b>Dacă nu cumva îi vor păcăli şi pe ei, aşa cum au făcut cu Liviu Dragnea</b>, căruia i-au cerut să-l înlăture pe Tudorel Toader din fruntea ministerului Justiţiei, după care l-au trimis la Jilava să mediteze despre cuvîntul de onoare în politică</i>”.</p>
      <p>Acest articol apărea cu o lună înainte ca Viorica Dăncilă să fie desemnataă candidat PSD la prezidenţiale şi înainte ca ALDE să iasă de la guvernare! Nu e vorba de nici o premoniţie, ci de rezultatul unei analize care lua în calcul lucruri deja întîmplate şi observaţii subtile asupra comportamentului liderilor politici de la acea vreme.</p>
      <p>Or, dacă <a href="https://www.cotidianul.ro/matematica-arata-ca-viorica-dancila-va-intra-in-turul-doi-cu-iohannis-sau-barna/">în 21 iulie 2019,</a> noi vedeam limpede existenţa unui pact între Dăncilă şi Iohannis, în aşa fel încît preşedintele să obţină fără emoţii un al doilea mandat, nu are rost ca liderii PSD să încerce să nege această înţelegere, ci <b><i>ar trebui ca ei să-i ceară Vioricăi Dăncilă să plece imediat din PSD!</i></b> Asta dacă nu vor să vadă şi finalul acestui pact, aşa cum îl afirmă explicit Klaus Iohannis, adică distrugerea PSD!</p>
      <p>Momentul este prielnic pentru că PSD nu se află încă într-o situaţie critică, deţinînd un număr de parlamentari atît de mare, încît poate oricînd să refacă şi chiar să întărească o majoritate parlamentară care să-i permită inclusiv să revină la guvernare înainte de alegerile locale din vară şi să construiască o alianţă care să cîştige şi alegerile parlamentare din toamnă!</p>
      <p>Plecarea Viorică Dăncilă şi desemnarea unui nou lider care să poată purta astfel de negocieri sînt lucruri pe care PSD trebuie să le facă în cîteva zile, astfel încît să fie demarate discuţii cu Călin Popescu Tăriceanu şi Victor Ponta, oricît de complicate ar fi acestea în urma evenimentelor petrecute în trecutul mai apropiat sau mai îndepărtat.</p>
      <p>Semnalul că aceste lucruri sînt absolut necesare pentru supravieţuirea PSD l-a dat însuşi Klaus Iohannis, care, în ciuda prevederilor Constituţiei, şi-a făcut un adevărat program din implicarea sa în constituirea unei majorităţi parlamentare în jurul guvernului PNL. Ce înseamnă asta? Că vrea să atragă ALDE alături de PNL, poate chiar fuziunea cu foştii liberali şi să determine plecarea cît mai multor pesedişti din partid, astfel încît PSD să nu mai poată iniţia vreo moţiune de cenzură împotriva guvernului PNL, care, în acest moment, are încă şanse să treacă! Iar, ca final de drum, distrugerea oricărei Opoziţii la PNL!</p>
      <p>Un PSD renăscut, aflat din nou în alianţe majoritare, i-ar crea lui Iohannis cel puţin două situaţii necontrolabile:</p>
      <p>– o moţiune de cenzură a PSD, susţinută de ALDE şi ProRomânia, l-ar pune din nou în situaţia de a decide dacă numeşte sau nu un Prim-ministru de la PSD, pe care nu poate s-o tranşeze decît cu ameninţarea alegerilor anticipate.</p>
      <p>– Iohannis ar putea oricînd să fie suspendat de această majoritate refăcută, ceea ce Iohannis nu-şi doreşte în ruptul capului.</p>
      <p>Toate acestea arată că alegerile prezidenţiale nu numai că nu aduc linişte în viaţa politică, ci, din contră, abia dacă deschid spre evoluţii spectaculoase în perioada următoare, care depind foarte mult de deciziile pe care PSD le va lua în aceste zile.</p>
      <p><b><i>Aici şi acum este rolul pe care îl poate juca Gabriel Oprea</i></b>, artizan al acestui tip de jocuri de culise, cu implicarea serviciilor secrete şi al instituţiilor de forţă ale statului! Nu trebuie uitat că acest Gabriel Oprea, personaj pestilenţial în viaţa politică, a ajuns cu asemenea jocuri de culise de la bodyguardul lui Miron Cozma, pînă în funcţia de viceprim-ministru, fiind la un pas să conducă chiar guvernul! A fost în alianţă cu PDL-ul lui Traian Băsescu, pe care l-a trădat în favoarea PSD la dărîmarea Guvernului Ungureanu, după care a devenit viceprim-ministru în Guvernul Ponta! Cine omite aceste realităţi nu va înţelege niciodată prezenţa lui Gabriel Oprea în sediul PSD tocmai în seara prezidenţialelor.</p>
      <p>Numai pentru invitarea, aseară, a lui Gabriel Oprea în sediul PSD, Viorica Dăncilă trebuie să debarcata, mai ales că membrii PSD au aflat abia acum că acest personaj dubios făcea parte din Cex-ul partidului, adică avea drept de vot în deciziile PSD!</p>
      <p>Aceasta poate fi, de altfel, şi explicaţia acelei decizii păguboase prin care PSD a decis ca Viorica Dăncilă să fie candidat la prezidenţiale, în loc să-l desemneze candidat comun PSD-ALDE pe Călin Popescu Tăriceanu, ceea ce ar fi dus nu numai la maximizarea şanselor în alegeri, ci şi la păstrarea Guvernului!</p>
      <p>Înfrîngerea zdrobitoare a Viorică Dăncilă la votul de ieri trece astfel pe locul doi, căci era previzibilă, în ciuda unei campanii electorale decente, uneori chiar peste cea a lui Klaus Iohannis. Acea fotografie, difuzată de România TV, în care este surprins Gabriel Oprea în sediul PSD, alăturată declaraţiilor unor vicepreşedinţi ai partidului, care au spus că nu ştiau de această prezenţă, trece în prim-plan, devoalînd jocurile de culise puse la cale de structuri din afara PSD, ca parte a unui plan teribil, prin care cineva vrea să-i pună în braţe lui Klaus Iohannis toată Puterea!</p>
      <figure>
        <img src="https://www.cotidianul.ro/wp-content/uploads/2019/11/25/oprea-sediul-psd.jpg"/>
      </figure>
      <p>Acum este foarte limpede pentru cei care nu sînt implicaţi în aceste jocuri de culise (fie politicieni, fie jurnalişti) de ce Ludovic Orban şi-a permis să recunoască de la microfonul PPE că planul căderii Guvernului Dăncilă viza numirea unui comisar european de către PNL, declaraţia sa fiind la un pas să treacă neobservată dacă nu ar fi fost scoasă la iveală de <a href="https://www.cotidianul.ro/iohannis-si-orban-au-darimat-guvernul-romaniei-pentru-ppe/">Cornel Nistorescu</a>. Acum se poate înţelege de ce a fost obligat Călin Popescu Tăriceanu să se retragă din alianţa de guvernare şi tot acum se poate înţelege de ce au fost refuzate propunerile lui Victor Ponta, agreate şi de Tăriceanu, de a forma o alianţă mai mare la guvernare, care să aibă un candidat comun la prezidenţiale, alta decît Viorica Dăncilă!</p>
      <p>Îmi este foarte greu să anticipez ce se va întîmpla în perioada următoare, care vor fi deciziile din PSD sau cine va prelua sarcina de a duce în continuare bătălia cu un Iohannis supradimensionat, căci nu este treaba mea de jurnalist. E bine, însă, ca noi, jurnaliştii, să nu lăsăm impresia că nu observăm nuanţele acestea care duc spre jocuri de culise în politică, pe care le conduc alte structuri decît ale partidelor.</p>
      <p>Nu de alta, dar, se ştie, o democraţie înseamnă mai multe partide, o bătălie firească între acestea pentru Putere, nicidecum scenarii făcute de structurile secrete ale statului, care nu au ce să caute în viaţa politică, nici direct, prin intermediul unor „acoperiţi”, nici prin intermediul unor partide create în laboratoarele lor!</p>
      <p>Dacă noi avem dreptate, adică Viorica Dăncilă şi-a îndeplinit misiunea de a-i oferi lui Klaus Iohannis al doilea mandat, rămîne să vedem dacă ea va participa la un „<i>next level</i>” al planului de la Cotroceni sau altcineva va fi desemnat să apere democraţia, păstrînd-o în curtea partidelor politice, astfel încît ea să nu se rătăcească prin Pădurea Băneasa.</p>
      <related>
        <h4>Articole asemănătoare</h4>
        <a href="https://www.cotidianul.ro/iohannis-prima-reactie-directa-la-scandalul-din-psd/"/>
        <a href="https://www.cotidianul.ro/iohannis-ii-arunca-porcul-in-brate-lui-dancila-episodul-ii/"/>
        <a href="https://www.cotidianul.ro/invatatura-lui-dragnea-pentru-iohannis-despre-politica-externa/"/>
      </related>
    </article>
  </body>
</html>