<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_novij-prokuror-harkivschini-filchakov-vlashtuvav-korupcijnu-zachistku/939739?utm_referrer=https%3A%2F%2Fzen.yandex.com"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T11:33:00+00:00"/>
    <meta property="og:title" content="Новий прокурор Харківщини Фільчаков влаштував &quot;корупційну зачистку&quot;"/>
    <meta property="og:description" content="У Харківській області після призначення нового прокурора Олександра Фільчакова проводиться активна робота з виявлення корумпованих чиновників, завдяки чому, за останній тиждень вдалося виявити кілька корупційних схем. Зокрема, органи прокуратури Харківської області вручили підозри ще ..."/>
  </head>
  <body>
    <article>
      <h1>Новий прокурор Харківщини Фільчаков влаштував "корупційну зачистку"</h1>
      <address><time datetime="2019-11-25T11:33:00+00:00">25 Nov 2019, 11:33</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939739_w_300.jpg?v=0"/>
        <figcaption>Новопризначений прокурор Харківської області Олександр Фільчаков за останній тиждень виявив кілька корупційних схем. Фото: NewsRoom</figcaption>
      </figure>
      <p>У Харківській області після призначення нового прокурора Олександра Фільчакова проводиться активна робота з виявлення корумпованих чиновників, завдяки чому, за останній тиждень вдалося виявити кілька корупційних схем.</p>
      <p>Зокрема, органи прокуратури Харківської області <a href="https://khar.gp.gov.ua/ua/news.html?_m=publications&amp;_c=view&amp;_t=rec&amp;id=261514">вручили підозри</a> ще чотирьом керівникам одного з департаментів Харківської міської ради про розтрату майна територіальної громади.</p>
      <p>Йдеться про махінації з ремонтом доріг. Минулого тижня стало відомо, що керівники одного з департаментів міської ради Харкова підозрюються в розтраті 5,3 млн гривень при закупівлі асфальту. Але після того, як спливли нові факти і підозрювані, сума збитку збільшилася і вже перевищує 6 млн грн.</p>
      <p>Порушено кримінальну справу за статтею "розтрата майна в особливо великих розмірах". Чиновникам загрожує тюремний термін від 7 до 12 років з конфіскацією майна.</p>
      <p>Крім цього, обласна прокуратура <a href="https://khar.gp.gov.ua/ua/news.html?_m=publications&amp;_c=view&amp;_t=rec&amp;id=261517">повідомила про підозру</a> одному з керівників Держгеокадастру в Харківській області за фактом зловживання службовим становищем.</p>
      <p>З'ясувалося, що кілька років тому чиновник незаконно передав в оренду фермерському господарству земельну ділянку сільськогосподарського призначення загальною площею майже 25 га і вартістю 545 000 грн.</p>
      <p>У разі підтвердження провини, він може отримати від 3 до 6 років в'язниці зі штрафом від 500 до 1000 неоподатковуваних мінімумів доходів громадян.</p>
      <p>Ще один корупційний випадок виявився також пов'язаний з місцевим управлінням Держгеокадастру.</p>
      <p>Прокуратура Харківської області <a href="https://khar.gp.gov.ua/ua/news.html?_m=publications&amp;_c=view&amp;_t=rec&amp;id=261480">розпочала кримінальне провадження</a> за фактами незаконного відчуження земель природно-заповідного фонду, що знаходяться в межах ландшафтного парку "Великобурлуцький степ".</p>
      <p>"Встановлено, що посадовими особами ДУ Держгеокадастру в Харківській області та Великобурлуцької районної державної адміністрації були передані у власність і довгострокову оренду землі, що відносяться до категорії земель природно-заповідного фонду", - розповів прокурор Харківської області Олександр Фільчаков.</p>
      <p>Як стало відомо, протягом 2018-2019 років чиновники Держгеокадастру змінили цільове призначення земельних ділянок парку площею 312 га з земель природно-заповідного фонду на землі сільськогосподарського призначення. Частина земель встигли "безкоштовно" передати приватним особам і планували так само вчинити з рештою.</p>
      <p>Крім цього, посадові особи Великобурлуцької районної державної адміністрації в 2002-2006 роках безкоштовно передали в приватну власність 38 га земель природно-заповідного фонду. Вони також незаконно передали в користування терміном на 49 років два водних об'єкта заповідника.</p>
      <p>Загальна вартість незаконно відчужених земель становить близько 300 млн грн.</p>
      <p>Порушено кримінальну справу, підозрюваним пред'явлені позови і готується скасування незаконних рішень чиновників.</p>
      <blockquote>Нагадаємо, Олександр Фільчаков був призначений на посаду прокурора Харківської області 1 жовтня. Під його керівництвом відомство вже встигло провести ряд гучних затримань, зокрема пов'язаних зі знищенням в регіоні природних ресурсів.</blockquote>
    </article>
  </body>
</html>