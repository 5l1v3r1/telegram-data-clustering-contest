<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780738/%D8%A7%D8%B9%D8%B2%D8%A7%D9%85-%DB%B4%DB%B0-%DA%AF%D8%B1%D9%88%D9%87-%D8%AC%D9%87%D8%A7%D8%AF%DB%8C-%D8%A8%D9%87-%D9%86%D9%82%D8%A7%D8%B7-%D9%85%D8%AD%D8%B1%D9%88%D9%85-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:51:43+00:00"/>
    <meta property="og:title" content="اعزام ۴۰ گروه جهادی به نقاط محروم سیستان و بلوچستان"/>
    <meta property="og:description" content="زاهدان - مسئول بسیج سازندگی سپاه سلمان سیستان و بلوچستان گفت: همزمان با هفته بسیج ۴۰ گروه جهادی با هدف محرومیت‌زدایی، سازندگی و آبادانی به نقاط مختلف استان اعزام می‌شوند."/>
  </head>
  <body>
    <article>
      <h1>اعزام ۴۰ گروه جهادی به نقاط محروم سیستان و بلوچستان</h1>
      <address>
        <time datetime="2019-11-25T11:51:43+00:00">25 Nov 2019, 11:51</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از روابط عمومی سپاه سلمان سیستان و بلوچستان، علی‌اکبر جعفری با اشاره به اینکه شعار «۴۰ سال خدمت، جهاد و شهادت» برای هفته بسیج امسال تعیین شده، اظهار داشت: طبق برنامه‌ریزی انجام شده همزمان با هفته بسیج ۵۰۰ پروژه و عرصه محرومیت‌زدایی، اقتصاد مقاومتی و جهادی به همت بسیج سازندگی در سیستان و بلوچستان اجرا می‌شود.</p>
      <p>مسئول بسیج سازندگی سپاه سلمان سیستان و بلوچستان گفت: یکی از اقدامات مهم بسیج سازندگی استان همزمان با هفته بسیج اعزام ۴۰ گروه جهادی با هدف محرومیت‌زدایی، سازندگی و آبادانی به نقاط مختلف استان و توزیع ۱۵۰ سری جهیزیه و اقلام حمایتی در شهرستان هیرمند بین سیل‌زدگان به ارزش بیش از دو میلیارد و ۵۰۰ میلیون تومان است.</p>
      <p>وی با اشاره به اینکه تمرکز بسیج سازندگی بر پیشرفت و آبادانی مناطق محروم است، خاطرنشان کرد: برگزاری نمایشگاه اقتصاد مقاومتی در شهرستان چابهار و توزیع ۷۰۰ سبد کالا میان مردم محروم استان از دیگر برنامه‌های بسیج سازندگی استان در هفته جاری است.</p>
    </article>
  </body>
</html>