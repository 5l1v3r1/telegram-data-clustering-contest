<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2111653"/>
    <meta property="og:site_name" content="www.bta.bg"/>
    <meta property="article:published_time" content="2019-11-25T11:06:00+00:00"/>
    <meta property="og:title" content="Лалета с цветовете на българския трибагреник бяха посадени в София по случай 110-та годишнина на дипломатическите отношения с Кралство Холандия"/>
    <meta property="og:description" content="София, 25 ноември /БТА/ Лалета от специално селектиран сорт &quot;Сердика&quot;, които цъфтят с цветовете на българския трибагреник - бяло, зелено, червено, бяха посадени в градинката &quot;Св.Климент Охридски&quot; в София по повод 110 години от установяването на дипломатически отношения между България и Холандия. Сертификат за дарението бе връчен на вицепремиера и министър на външните работи Екатерина Захариева от холандския външен министър Стеф Блок по време на посещението му у нас през юни. В церемонията участваха министър Захариева, кметът на София Йорданка Фандъкова и посланикът на Кралство Холандия в София Берендина Мария Тен Тъшър. Захариева обясни, че е искала цветята да бъдат засадени не в двора на МВнР, а на място, където да им се насладят повече хора. Тя информира, че България е подарила на холанското правителство 110 рози дамасцена. Йорданка Фандъкова посочи, че в последните години София се е превърнала в цветен и зелен град и това е нейна лична кауза. Тя съобщи, че вече са засадени есенните луковици, които са над 600…"/>
  </head>
  <body>
    <article>
      <h1>Лалета с цветовете на българския трибагреник бяха посадени в София по случай 110-та годишнина на дипломатическите отношения с Кралство Холандия</h1>
      <address>
        <time datetime="2019-11-25T11:06:00+00:00">25 Nov 2019, 11:06</time>
      </address>
      <p>София, 25 ноември /БТА/</p>
      <p>Лалета от специално селектиран сорт "Сердика", които цъфтят с цветовете на българския трибагреник - бяло, зелено, червено, бяха посадени в градинката "Св.Климент Охридски" в София по повод 110 години от установяването на дипломатически отношения между България и Холандия.</p>
      <p>Сертификат за дарението бе връчен на вицепремиера и министър на външните работи Екатерина Захариева от холандския външен министър Стеф Блок по време на посещението му у нас през юни.</p>
      <p>В церемонията участваха министър Захариева, кметът на София Йорданка Фандъкова и посланикът на Кралство Холандия в София Берендина Мария Тен Тъшър.</p>
      <p>Захариева обясни, че е искала цветята да бъдат засадени не в двора на МВнР, а на място, където да им се насладят повече хора. Тя информира, че България е подарила на холанското правителство 110 рози дамасцена.</p>
      <p>Йорданка Фандъкова посочи, че в последните години София се е превърнала в цветен и зелен град и това е нейна лична кауза. Тя съобщи, че вече са засадени есенните луковици, които са над 600 хиляди, като над 300 хиляди са лалетата. Според Фандъкова не става дума само за красота, а и за възпитание на децата. Столичният кмет припомни кампанията "Моето зелено училище", в рамките на която са подарени над 3 хиляди луковици на лалета на училищата и детските градини в София.</p>
      <p>Посланик Берендина Мария Тен Тъшър отбеляза, че подарените на България лалета в цветовете на българското знаме - бяло, зелено, червено ще символизират приятелските отношения между двете страни. По думите й тези цветя, както и българските рози, които ще бъдат посадени в Холандия, ще изградят още един мост между двете държави.</p>
      <p>
        <i>Източник: София</i>
      </p>
    </article>
  </body>
</html>