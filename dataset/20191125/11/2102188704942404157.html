<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654080/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T11:23:00+00:00"/>
    <meta property="og:title" content="Скасування &quot;майданчиків Яценка&quot;: нардеп розповів, хто подав 1000 правок"/>
    <meta property="og:description" content="До законопроєкту 2047-Д (скасування “майданчиків Яценка”) подали 1000 правок, найбільше - нардеп від “Європейської солідарності” Степан Кубів (118)."/>
  </head>
  <body>
    <article>
      <h1>Скасування "майданчиків Яценка": нардеп розповів, хто подав 1000 правок</h1>
      <address>
        <time datetime="2019-11-25T11:23:00+00:00">25 Nov 2019, 11:23</time>
      </address>
      <p>До законопроєкту 2047-Д (скасування "майданчиків Яценка") подали 1000 правок, найбільше - нардеп від "Європейської солідарності" Степан Кубів (118).</p>
      <p>Про це у Facebook <a href="https://www.facebook.com/motovilovets.andrey?__tn__=%2CdC-R-R&amp;eid=ARArIKMFCwz0UzrY95Mqcb3lTvWqf_tXSArBF5XkpzHjUk84TPvRGjDuJrkfIQofQymFIxEd8mcCHhBO&amp;hc_ref=ARRCu3a3_twkOXlGy1ghyD85cIQyyRz6eWqELAisw3HNef9u35ayi5AQrYhtbj7K94c&amp;fref=nf">повідомив</a> нардеп від "Слуги народу" Андрій Мотовиловець.</p>
      <p>За його словами, 92 правки подав нардеп від ОПЗЖ Михайло Папієв, 95 - позафракційний Олександр Ковальов, 7 - сам Антон Яценко, 59 - нардеп від "Європейської солідарності" Ніна Южаніна.</p>
      <p>86 правок - позафракційний Руслан Требушкін, 78 - Рудик, 148 - Тетяна Плачкова (ОПЗЖ), 93 - Олександр Колтунович (ОПЗЖ), 63 - Бондар, 63 - Олег Волошин (ОПЗЖ).</p>
      <p><b>Читайте детальніше</b>: <a href="https://www.epravda.com.ua/publications/2019/10/22/652852/">Детектор брехні і $30 тисяч для "Слуги народу". Як депутати Зеленського посварилися через схеми Яценка</a>.</p>
      <p>
        <a href="https://www.epravda.com.ua/publications/2019/11/4/653275/">Фінал історії з детектором брехні для "слуг народу": як будуть позбуватися "майданчиків Яценка"</a>
      </p>
      <p>
        <b>Нагадаємо:</b>
      </p>
      <p>
        <i>Після ухвалення бюджету на 2018 рік всі продавці або покупці нерухомості були зобов'язані звіряти ціни на нерухомість з електронною базою Фонду державного майна. Мета – унеможливити заниження оціночної вартості об'єктів.</i>
      </p>
      <p>
        <i>Пізніше з’явилися перші компанії-посередники, які забезпечували доступ до електронної бази Фонду держмайна бази. Їх назвали "авторизованими електронними майданчиками". Всі ці посередники, ймовірно, мають одного бенефіціара і пов’язані з депутатом <a href="https://www.epravda.com.ua/publications/2014/08/27/486452/">Антоном Яценком</a>.</i>
      </p>
      <p>
        <i>Майданчики просто "пересилали дані" від оцінщика до Єдиної бази ФДМУ і отримували за це з кожної оцінки по кілька сотень гривень, зараз – 500-1 800 гривень.<br/><br/>В жовтні 2019 народні депутати від "Слуги народу" та "Голосу" зареєстрували в Раді законопроєкт №2047, який прибирав схему з електронними майданчики, але не торкався проблеми заниження вартості нерухомості оцінювачами.</i>
      </p>
      <p>
        <i>Як альтернативою іншою групою депутатів "Слуги народу" було зареєстровано законопроєкт №2047-1, який розширював діяльність майданчиків і знищував оцінщиків.<br/><br/>Врешті решт був зареєстрований ще один законопроєкт 2047-д, який ліквідовував діяльність майданчиків, і на який не вдалося назбирати голосів в комітеті.<br/><br/>Саме це голосування фігурувало в скандалі про 30 тисяч доларів, які нібито пропонували депутатам "Слуги народу" за бойкотування ініціативи про ліквідацію авторизованих майданчиків.</i>
      </p>
      <p>
        <i>31 жовтня комітет з питань фінансів, податкової та митної політики <a href="https://www.epravda.com.ua/news/2019/10/31/653201/">підтримав ліквідацію приватних електронних майданчиків</a> для оцінки нерухомого майна.</i>
      </p>
      <p>Економічна правда</p>
    </article>
  </body>
</html>