<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/politica/fifor-cauta-nou-stapan-psd-gabi-firea-perfecta-dreptate-1_5ddbb24a5163ec427165b630/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T11:02:28+00:00"/>
    <meta property="og:title" content="Fifor caută un nou stăpân în PSD. „Gabi Firea are perfectă dreptate!“"/>
    <meta property="og:description" content="După ce i-a trădat pe Victor Ponta şi Liviu Dragnea, secretarul general al PSD, Mihai Fifor, se dezice şi de Viorica Dăncilă. Într-o postare pe Facebook, Fifor i-a dat dreptate Gabrielei Firea, care a criticat aducerea lui Gabriel Oprea în partid. Fifor nu spune însă că s-a numărat printre puţinii lideri PSD care au ştiut de colaborarea PSD cu Gabriel Oprea. Gabriela Firea se pregăteşte să candideze pentru şefia PSD, susţin surse politice"/>
  </head>
  <body>
    <article>
      <h1>Fifor caută un nou stăpân în PSD. „Gabi Firea are perfectă dreptate!“</h1>
      <address><time datetime="2019-11-25T11:02:28+00:00">25 Nov 2019, 11:02</time> by <a rel="author">Sebastian Zachmann</a></address>
      <h4>După ce i-a trădat pe Victor Ponta şi Liviu Dragnea, secretarul general al PSD, Mihai Fifor, se dezice şi de Viorica Dăncilă. Într-o postare pe Facebook, Fifor i-a dat dreptate Gabrielei Firea, care a criticat aducerea lui Gabriel Oprea în partid. Fifor nu spune însă că s-a numărat printre puţinii lideri PSD care au ştiut de colaborarea PSD cu Gabriel Oprea. Gabriela Firea se pregăteşte să candideze pentru şefia PSD, susţin surse politice</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/fifor-analiza-partid-absolut-normal-partid-alegeri-faca-analize-discute-1_5ddb4d475163ec427162cf31/index.html"/>
      </related>
      <p>”Gabi Firea are perfectă dreptate! Nu putem începe reconstrucţia PSD cu oameni care nu mai au nimic de-a face cu ceea ce ar trebui să devină acest partid. Ar fi o contradicţie cu termenul de «reformare». PSD nu îşi mai permite să îşi dezamăgească la nesfârşit electoratul. Trebuie să începem să promovăm o garnitură politică nouă, care să ofere o perspectivă credibilă, cu adevărat promiţătoare”, a scris, luni, pe Facebook, Mihai Fifor.</p>
      <p>Acesta susţine că PSD are ”mulţi oameni buni în partid, care au fost aici şi au luptat şi care pot fi promovaţi oricand în structurile de conducere ale PSD”.</p>
      <p>”Nu sunt împotriva venirii sau revenirii unor oameni din afara partidului. Trebuie să fim deschişi către cei care pot aduce un plus PSD. Cred că e nevoie mai mult ca oricând de o analiză profundă şi onestă, de consultare şi de dialog colegial, la toate nivelurile din partid şi acesta trebuie să fie motorul relansării PSD”, a mai scris Fifor.</p>
      <p>Gabriela Firea a reacţionat, luni dimineaţă, după anunţul lui Dăncilă, care a explicat prezenţa lui Gabriel Oprea la sediul PSD în aseara alegerilor prezidenţiale prin faptul că acesta este vicepreşedinte în Comitetul Executiv al PSD,din poziţia de lider sindical.</p>
      <p>”Resping ferm ideea ca aş fi ştiut aşa ceva.Nu ne putem reforma printr-o minciună”, spune Firea.</p>
      <p>Viorica Dăncilă a explicat prezenţa fostului ministru de interne, Gabriel Oprea, la sediul PSD, în seara alegerilor prezidenţiale, spunând că acesta este acum vicepreşedinte în Comitetul Executiv al PSD, unde are şi drept de vot, din poziţia de lider sindical, ca urmare a semnării unui protocol de colaborare cu PSD.</p>
      <p>„Noi am făcut protocol de colaborare cu sindicatele, cu CNSLR Frăţia, cu Uniunea Militarilor şi Poliţiştilor, am făcut cu mai multe sindicate, iar prin aceste protocoale pe care le-am semnat, lidierii sindicatelor respective fac parte din Comitetul Executiv Naţional. Avem cu cinci sindicate. Toţi liderii de sindicate au funcţie de vicepreşedinte la nivel de Comitet Executiv Naţional. Au şi drept de vot”, a argumentat Viorica Dăncilă prezenţa lui Oprea la PSD, surprins într-o imagine, în aceeaşi încăpere cu Codrin Ştefănescu şi cu alţi lideri ai partidului.</p>
      <hr/>
    </article>
  </body>
</html>