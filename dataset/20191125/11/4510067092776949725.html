<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-12/mang-si-pasztor-joaca-teatru-prost-153015.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-25T11:11:00+00:00"/>
    <meta property="og:title" content="Mang şi Pásztor joacă teatru. Prost!"/>
    <meta property="og:description" content="Orbiţi de apartenenţa actorului Daniel Vulcu la PNL, cei doi au pus-o manager interimar pe actriţa Elvira Rîmbu, pentru un mandat de 6 luni, prelungit tot nelegal de peste un an şi jumătate. Sub aceasta, Teatrul l-a scos pe actor până şi de pe site-ul instituţiei, din galeria cu membrii trupei, gest de un stalinism de anii ’50, ruşinos din partea unor oameni de cultură. Care, în treacăt fie spus, nu au mai făcut posibil niciun spectacol memorabil de când cârmuiesc Teatrul Regina Maria."/>
  </head>
  <body>
    <article>
      <h1>Mang şi Pásztor joacă teatru. Prost!</h1>
      <address><time datetime="2019-11-25T11:11:00+00:00">25 Nov 2019, 11:11</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/pasztor_mang.JPG"/>
      </figure>
      <p>Curtea de Apel Oradea a consfinţit luna aceasta ceea ce în primăvară constatase şi Tribunalul Bihor: în mai 2018, actorul Daniel Vulcu a fost înlăturat ilegal de la conducerea Teatrului Regina Maria, printr-un simulacru de evaluare girat de preşedintele Consiliului Judeţean, Pásztor Sándor, şi de vicele Ioan Mang. Vina artistului? De neiertat: în viaţa civilă este liberal!</p>
      <p>În aprilie 2018, Pásztor a dispus o primă „evaluare” a lui Vulcu de către o comisie formată dintr-un fost director de teatru, Lucian Vărşăndan, un politruc PSD-ist de la CJ, Victor Papp, plus un fost şef de Casă de Cultură, Flavius Bunoiu, prezentat în fals ca „specialist” în teatru.</p>
      <p>Întrucât singurul expert îl notase pe manager cu 9, iar ceilalţi doi comisari i-au dat cu mai mult de 2 puncte în minus, trebuia să urmeze o nouă evaluare, încredinţată ulterior unei comisii formate din secretara lui Mang, un cântăreţ de muzică populară din Sălaj şi un bariton din Bucureşti.</p>
      <p>Rezultatul? Vulcu a fost notat cu 6,98, sub pragul minim 7,00 ce impunea prelungirea contractului. Potrivit judecătorilor, aşa-zisa evaluare a fost ilegală, ca atare managerul trebuie repus în funcţie, cu salariile plătite la zi.</p>
      <p>La fel de scandaloase ca evidenţa că perechea Pásztor-Mang a încălcat legea au fost reacţiile acestora după verdictul definitiv. Pásztor a zis că doar a semnat raportul comisiei şi a bălmăjit că va „analiza” dacă CJ se îndreaptă sau nu asupra vinovaţilor pentru a recupera banii. Mang a spus că suma va fi plătită de CJ, adică de toţi bihorenii, pretinzând că vinovaţii... „nu se cunosc”!</p>
      <p>O minciună tipic PSD-istă, ca şi cum contribuabilii ar avea IQ subunitar, ca şi cum nu ar fi clar că trebuie să răspundă toţi funcţionarii obedienţi care şi-au pus semnăturile pe referate - de la şeful Serviciului Monitorizare a Instituţiilor Subordonate, Szállos Nandor, până la şefa juriştilor CJ, Mihaela Roşan - executând mazilirea poruncită de Mang-Pásztor.</p>
      <p>Orbiţi de apartenenţa actorului Daniel Vulcu la PNL, cei doi au pus-o manager interimar pe actriţa Elvira Rîmbu, pentru un mandat de 6 luni, prelungit tot nelegal de peste un an şi jumătate. Sub aceasta, Teatrul l-a scos pe actor până şi de pe site-ul instituţiei, din galeria cu membrii trupei, gest de un stalinism de anii ’50, ruşinos din partea unor oameni de cultură. Care, în treacăt fie spus, nu au mai făcut posibil niciun spectacol memorabil de când cârmuiesc Teatrul Regina Maria.</p>
      <p>În locul oricărui alt comentariu, îl citez pe orădeanul Mircea Morariu, unul dintre cei mai respectaţi critici de teatru din ţară: „Nu mi se pare nicio clipă că cei care se află astăzi în fruntea respectivei instituții de cultură ar avea abilitățile necesare pentru această funcție. Au preferat să nege și să distrugă. Au aruncat la coșul de gunoi proiecte, și-au angajat prietenii recurgând la artificii administrative”. Exact după modelul politrucilor din vârful Judeţului.</p>
    </article>
  </body>
</html>