<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743535"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T11:27:00+00:00"/>
    <meta property="og:title" content="ดับแล้ว'ลูกวิศวะคอม'หั่นศพแม่ ชี้บ้านอยู่ทางสามแพร่ง"/>
    <meta property="og:description" content="เสียชีวิตตามไปเป็นศพที่ 2 ลูกชายวิศวะคอมฆ่าหั่นศพแม่แท้ๆยัดตู้เย็น พบบ้านอยู่ตรงทางสามแพร่ง นอกจากยัดตู้เย็นแล้วยังทิ้งลงชักโครก"/>
  </head>
  <body>
    <article>
      <h1>ดับแล้ว'ลูกวิศวะคอม'หั่นศพแม่ ชี้บ้านอยู่ทางสามแพร่ง</h1>
      <address>
        <time datetime="2019-11-25T11:27:00+00:00">25 Nov 2019, 11:27</time>
      </address>
      <slideshow>
        <figure>
          <img src="https://www.dailynews.co.th/admin/upload/20191125/news_NunhymizQO181632_533.jpg?v=201911260210"/>
        </figure>
        <figure>
          <img src="https://www.dailynews.co.th/admin/upload/20191125/news_fKNdCXKJhf181633_533.jpg?v=201911260210"/>
        </figure>
      </slideshow>
      <p>
        <b>เสียชีวิตตามไปเป็นศพที่ 2 ลูกชายวิศวะคอมฆ่าหั่นศพแม่แท้ๆยัดตู้เย็น พบบ้านอยู่ตรงทางสามแพร่ง นอกจากยัดตู้เย็นแล้วยังทิ้งลงชักโครก</b>
      </p>
      <p>กรณี ลูกชายวัย 20 ปี เรียนชั้นปี 2 วิศวะคอมพิวเตอร์ สถาบันเทคนิคแห่งหนึ่ง ก่อเหตุฆาตกรรมฆ่าหั่นศพมารดาวัย 42 ปี ก่อนแยกชิ้นส่วนยัดใส่ช่องฟรีซในตู้เย็น ภายในบ้านเลขที่ 17 ซอยท่าข้าม 28 แยก 6 แขวงแสมดำ เขตบางขุนเทียน ก่อนที่ตัวลูกชายจะคว้าปืนมายิงใส่ศีรษะเพื่อหนีความผิด<br/><br/>ความคืบหน้าเมื่อวันที่ 25 พ.ย. พล.ต.ต.โชคชัย งามวงศ์ ผบก.น.9 พ.ต.อ.ธีระ เถระพัฒน์ ผกก.สน.ท่าข้าม  พฐ. แพทย์ รพ.ศิริราช และมูลนิธิป่อเต็กตึ๊ง กำลังตรวจสอบบ้านที่เกิดเหตุอย่างละเอียดอีกครั้ง โดยพบว่าบ้านที่เกิดเหตุมีลักษณะเป็นบ้านทาวน์เฮ้าส์ 2 ชั้น ตั้งอยู่บนทางสามแพร่งพอดี ชิ้นส่วนร่างของผู้ตายถูกหั่นยัดไว้ในตู้เย็นยี่ห้อชาร์ป ขนาด 7.9 คิว ตั้งอยู่ชั้นล่างตรงหัวบันไดทางขึ้นชั้น 2</p>
      <figure>
        <img src="https://www.dailynews.co.th/admin/upload/20191125/news_corLTENqqE180956_533.jpg?v=201911260210?v=3335"/>
      </figure>
      <p>                                                                                                                                                                      <br/><br/>ผู้ตายประกอบธุรกิจเกี่ยวกับไฟแนนซ์รถยนต์ถูกฆ่าและหั่นชิ้นส่วนอวัยวะออกเป็น 5 ส่วน ประกอบด้วย 1.ศีรษะตั้งแต่ช่วงคอขึ้นไป 2.แขนตั้งแต่ช่วงไหล่ข้างขวา 3.แขนตั้งแต่ช่วงไหล่ข้างซ้าย 4.บริเวณบั้นเอวลงไปจนถึงขาทั้ง 2 ข้าง และ5.ร่างกายส่วนลำตัวซึ่งเต็มไปด้วยบาดแผลถูกของมีคนทิ่มแทงทั้งด้านหน้าและด้านหลังนับ 10 แห่ง ก้อนเนื้อทรวงอกด้านขวาหายไป<br/><br/>นอกจากนี้ภายในชักโครกห้องน้ำชั้นล่างยังพบอวัยวะเครื่องในอีกหลายชิ้น เจ้าหน้าที่จึงนำร่างและอวัยวะที่พบในชักโครกออกมาทำการตรวจสอบเบื้องต้น ก่อนนำส่งสถาบันนิติเวช รพ.ศิริราช เพื่อชันสูตรอย่างละเอียด สำหรับตัวลูกชายที่ก่อเหตุที่ใช้ปืนขนาด .38 ลั่นไกใส่ศีรษะตนเองนั้น มีรายงานจากเจ้าหน้าที่ รพ.นครธน ว่าเจ้าตัวได้เสียชีวิตลงแล้ว.<br/><br/><br/><b>ข่าวที่เกี่ยวข้อง...<br/><a href="https://www.dailynews.co.th/crime/743516">ช็อกเปิดตู้เย็นเจอศพเพื่อน ลูกเด็กช่างหั่นร่างยัดช่องฟรีซ</a></b><br/><br/><br/><br/> </p>
    </article>
  </body>
</html>