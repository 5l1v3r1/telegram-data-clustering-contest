<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27109/mistrzowski-powrot-aalto/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-25T11:50:00+00:00"/>
    <meta property="og:title" content="Mistrzowski powrót Aalto"/>
    <meta property="og:description" content="Kontuzja kostki wykluczyła Anttiego Aalto z udziału w inauguracji nowego sezonu Pucharu Świata. Fin, mimo swojej absencji w Wiśle, zdążył już jednak wrócić na skocznię. Co więcej, w godnym pozazdroszczenia stylu."/>
  </head>
  <body>
    <article>
      <h1>Mistrzowski powrót Aalto</h1>
      <address>
        <time datetime="2019-11-25T11:50:00+00:00">25 Nov 2019, 11:50</time>
      </address>
      <p>
        <b>Kontuzja kostki wykluczyła Anttiego Aalto z udziału w inauguracji nowego sezonu Pucharu Świata. Fin, mimo swojej absencji w Wiśle, zdążył już jednak wrócić na skocznię. Co więcej, w godnym pozazdroszczenia stylu.</b>
      </p>
      <p>Lider Suomi pojawił się na starcie sobotnich mistrzostw Finlandii, które odbyły się w Rovaniemi. Skoki na odległość odpowiednio 100 oraz 96 metrów pozwoliły mu odnieść zwycięstwo z dużą przewagą. Drugi z Finów, Henri Kavilo (94 i 88 metrów), stracił do Aalto 33,5 punktu, natomiast trzeci Kalle Heikkinen (96 i 86 metrów) aż 34. Sposobu na olimpijczyka z Pjongczangu nie znaleźli również uczestnicy spoza granic nordyckiego kraju. Japończyk Tomofumi Naito (100 i 96 metrów) oraz Austriak Janni Reisenauer (91,5 i 93 metry) musieli zadowolić się miejscami w pierwszej „3”. Czy próbka umiejętności zaprezentowana kibicom zgromadzonym pod kompleksem Ounasvaara usatysfakcjonowała 24-latka? - Jestem dość zadowolony ze swoich skoków. Zważywszy na to, że za mną całkiem niezłe lato, spodziewałem się prób na wysokim poziomie.</p>
      <p>
        <a href="https://www.hiihtoliitto.fi/site/assets/files/26631/ma_kihypyn_sm_-_erikoisma_ki_-_miehet-_tulokset.pdf?fbclid=IwAR3_NbWZNuzsdwsu_52spu0NF04C6tGXV6jHJoC1Bv6IPRSX7wG5jCtZ-Q8">Kliknij, aby zobaczyć pełne wyniki konkursu mężczyzn &gt;&gt;&gt;</a>
      </p>
      <p>Skoczek z Kitee, mimo znakomitej postawy, nie może zapominać o feralnej kostce. Uraz, choć został zażegnany, w przypadku braku odpowiedniej troski może odnowić się w mgnieniu oka. - Kontuzja miała niewątpliwy wpływ na moje plany, aczkolwiek rehabilitacja przebiegła pomyślnie. Niemniej jednak wciąż muszę być ostrożny - zdradził Aalto.</p>
      <p>W momencie, w którym 25. zawodnik ostatniej edycji Pucharu Świata odbierał złoty medal krajowego czempionatu, jego koledzy szykowali się do rywalizacji drużynowej w Wiśle. Z perspektywy Aalto była to niecodzienna sytuacja. - To trochę dziwne śledzić konkurs w telewizji. Rzecz jasna mam nadzieję, że chłopaki pokażą się z dobrej strony - skwitował. Przypominamy, że ostatecznie reprezentacja Finlandii ukończyła zawody na skoczni im. Adama Małysza na 8. miejscu.</p>
      <p>Kolejnym przystankiem pucharowej karuzeli będzie Rukatunturi. Oznacza to, że w przyszły weekend podopieczni Lauriego Hakoli będą mieli okazję zaprezentować się przed własną publicznością. Czy Aalto będzie jednym z wybrańców 39-letniego szkoleniowca? - Tak, mogę potwierdzić, że wybieram się do Ruki - zakończył sam zainteresowany.</p>
      <p>W miniony weekend na kompleksie Ounasvaara rywalizowały też panie. Najlepiej spisała się Elena Runggaldier z Włoch, która skokami na 92. i 93. metr zapewniła sobie triumf z przewagą szesnastu punktów nad swoją rodaczką - Lara Malsiner (87 i 92,5 metra). Trzecie miejsce w zawodach przypadło złotej medalistce rozgrywanych przy tej okazji mistrzostw Finlandii - Susannie Forsstroem (91 i 81 metrów). Srebro zgarnęła Jenny Rautionaho (72,5 oraz 85 metrów), a brąz Julia Tervahartiala (77 i 78 metrów).</p>
      <p>Na starcie pojawiły się też Chinki szkolone w Finlandii pod kątem zimowych igrzysk olimpijskich w Pekinie, a najlepsza z nich - Liangyao Wang - uzyskała 63 i 65 metrów. W stawce mężczyzn najlepiej spośród jej rodaków poradził sobie Xiaoyang Zhou - 24. miejsce (80 i 74,5 metra).</p>
      <p>
        <a href="https://www.hiihtoliitto.fi/site/assets/files/26631/ma_kihypyn_sm_-_erikoisma_ki_-_naiset_-_tulokset.pdf?fbclid=IwAR3BfPzkhLRUCWBsB-bE3oef6sMeA3V6pcNjUyDgiifG6drK6sKr2V0dZeQ">Kliknij, aby zobaczyć pełne wyniki konkursu kobiet &gt;&gt;&gt;</a>
      </p>
      <figure>
        <iframe data-src="https://twitter.com/DominikFormela/status/1198555861628727296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <hr/>
      <p>Michał Grzela, źródło: Informacja własna</p>
    </article>
  </body>
</html>