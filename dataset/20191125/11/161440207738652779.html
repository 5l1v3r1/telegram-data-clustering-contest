<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/mondo/2019/11/25/cimeli-di-hitler-all-asta-li-compra-un-libanese-e-li-regala-agli-137-956897.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T11:15:42+00:00"/>
    <meta property="og:title" content="Cimeli di Hitler all'asta, li compra un libanese e li regala agli ebrei"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">germania</h6>
      <h1>Cimeli di Hitler all'asta, li compra un libanese e li regala agli ebrei</h1>
      <h2>"Volevo impedire che finissero nelle mani sbagliate", ha detto l'uomo d'affari che ha speso 600mila euro per aggiudicarsi tutti gli oggetti</h2>
      <address>
        <time datetime="2019-11-25T11:15:42+00:00">25 Nov 2019, 11:15</time>
      </address>
      <p>Ha fatto molto discutere l'asta che si è tenuta nei giorni scorsi a Monaco di Baviera, in cui sono stati venduti dei cimeli appartenuti ad Adolf Hitler.</p>
      <p>L'asta ha avuto tuttavia uno sviluppo imprevisto: si è infatti appreso che l'acquirente dell'intera collezione (gli oggetti più "preziosi" sono un cappello a cilindro del Fuhrer, un portasigari di Hermann Goering e un vestito di Eva Braun) è un uomo d'affari libanese residente in Svizzera, che ha speso 600mila euro per acquistare gli oggetti e li ha consegnati gratuitamente all'istituzione ebraica Karen ha-Yesod, affinché ne faccia l'uso che ritiene più opportuno.</p>
      <p>"Volevo impedire a tutti i costi che quegli oggetti finissero in mani sbagliate", ha spiegato l'acquirente, Abdallah Shatila. "Ho agito spinto da un senso di umanità", ha aggiunto.</p>
      <p>La sua azione è stata celebrata da tutta la stampa israeliana, e il presidente dell'associazione dei rabbini europei, Menachem Margolin, che nei giorni scorsi aveva lanciato un appello per impedire lo svolgimento dell'asta, ha parlato di "gesto nobile e commovente".</p>
      <p>(Unioneonline/L)</p>
    </article>
  </body>
</html>