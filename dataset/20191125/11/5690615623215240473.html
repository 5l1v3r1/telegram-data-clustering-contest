<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837639-v-ukrayini-podorozhchali-usi-vidi-myasa-amku"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T11:40:00+00:00"/>
    <meta property="og:title" content="В Україні подорожчали усі види м'яса – АМКУ"/>
    <meta property="og:description" content="КИЇВ. 25 листопада. УНН. Протягом останніх двох років в Україні подорожчали усі види м’яса, повідомляє Антимонопольний комітет України, передає УНН."/>
  </head>
  <body>
    <article>
      <h1>В Україні подорожчали усі види м'яса – АМКУ</h1>
      <address><time datetime="2019-11-25T11:40:00+00:00">25 Nov 2019, 11:40</time> by <a rel="author">Петро Івасюк</a></address>
      <p><b>КИЇВ. 25 листопада. УНН.</b> Протягом останніх двох років в Україні подорожчали усі види м’яса, повідомляє Антимонопольний комітет України, передає <b>УНН</b>.</p>
      <p>Посилаючись на дані Державної служби статистики, в АМКУ поінформували, що середні споживчі ціни на тушку курки протягом 2017 року подорожчали на 33 %, протягом 2018 року — на 9 %.</p>
      <p>“Отже, середня ціна за 1 кілограм тушки курячої у 2017 році становила 48,58 грн, а в 2018 році — 56,18 грн”, — повідомили у Комітеті.</p>
      <p>Крім того, подорожчали середні споживчі ціни на свинину: протягом 2017 року — на 45 %, протягом 2018 року — на 10 %.</p>
      <p>“Отже, середня ціна за 1 кілограм свинини у 2017 році становила а 94,92 грн, а в 2018 році — 113,08 грн”, — зазначили в АМКУ.</p>
      <p>Також, зросли в ціні споживчі ціни на яловичину: у 2017 році — на 28 %, а протягом 2018 року — на 9 %, від 101,88 грн до 122,63 грн за кг продукту.</p>
      <p>За підсумком аналізу даних Держстатистики у Комітеті зробили висновок, що ціни на свинину та яловичину як у 2017 році, так і в 2018 році були приблизно вдвічі вищими, ніж ціни на тушку курячу.</p>
      <p>“Отже, для придбання м’яса свинини кінцевому споживачу у 2018 році необхідно було витратити удвічі більше, ніж для придбання аналогічного обсягу м’яса курячого. У свою чергу для придбання аналогічного обсягу м’яса яловичини споживачу необхідно було витратити на 118 % більше, ніж на м’ясо куряче”, — резюмували в АМКУ.</p>
      <p>Раніше в Асоціації “Союз птахівників” порахували, які чинники вплинули на здорожчання курятини в 2017 році. Йдеться, зокрема, про:</p>
      <ul>
        <li>зростання цін на корми на 17%;</li>
        <li>зростання цін на комунальні послуги на 10%;</li>
        <li>зростання цін на паливно-мастильні матеріали на 30%;</li>
        <li>підвищення заробітних плат в секторі більш ніж на 25%;</li>
        <li>знецінення національної валюти щодо євро більш ніж на 20% (а це прямий вплив на вартість ветеринарних препаратів, вітамінів, кормових добавок, обладнання, що закуповується переважно в європейських виробників).</li>
      </ul>
      <p>Водночас, нагадаємо, курятина на сьогодні <a href="https://www.unn.com.ua/uk/news/1836515-myaso-ptitsi-v-ukrayini-mayzhe-vdvichi-deshevshe-za-svininu">залишається</a> найдешевшим м’ясним продуктом в Україні.</p>
    </article>
  </body>
</html>