<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/firstclass/2019/11/25/ebben-az-urhajo-villaban-meg-naomi-campbell-is-megfordult/"/>
    <meta property="og:site_name" content="Vezess"/>
    <meta property="article:published_time" content="2019-11-25T11:07:43+00:00"/>
    <meta property="og:title" content="Ebben az űrhajó-villában még Naomi Campbell is megfordult"/>
    <meta property="og:description" content="Az orosz milliárdos birodalmát korunk egyik legnagyobb tervezője, az elhunyt Zaha Hadid álmodta meg."/>
  </head>
  <body>
    <article>
      <h1>Ebben az űrhajó-villában még Naomi Campbell is megfordult</h1>
      <address><time datetime="2019-11-25T11:07:43+00:00">25 Nov 2019, 11:07</time> by <a rel="author" href="https://www.vezess.hu/author/feher-patrik/" target="_blank">Fehér Patrik</a></address>
      <p>
        <b>Az orosz milliárdos birodalmát korunk egyik legnagyobb tervezője, az elhunyt Zaha Hadid álmodta meg.</b>
      </p>
      <p>Vlagyiszlav Doronyin igazán szerencsés embernek mondhatja magát. Az 57 éves ingatlanbefektető és üzletember körül mindig megfordultak a szép nők: közülük Naomi Campbell a leghíresebb, akivel 2008 és 2013 között alkottak egy párt.</p>
      <figure>
        <img src="https://vezess2.p3k.hu/app/uploads/2019/11/naomi-campbell-vladislav-doronin-700x465.jpg"/>
      </figure>
      <p>A férfi úgy tervezte, hogy a szupermodellel Oroszországban, egy Barvikha nevű kistelepülésen fognak élni. A néhány ezres település persze nem egy átlagos orosz falu: az ország vezetőinek már a szovjet időkben is voltak itt dácsái, fából készült nyaralói, jelenleg pedig ide járnak a befolyásos emberek pihenni.</p>
      <slideshow>
        <figure>
          <img src="https://vezess2.p3k.hu/app/uploads/2019/11/03-4.jpg"/>
          <figcaption>A képre kattintva galéria nyílik</figcaption>
        </figure>
        <figure>
          <img src="https://vezess2.p3k.hu/app/uploads/2019/11/01-6.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/04-4.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/06-3.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/02-6.jpg"/>
        </figure>
      </slideshow>
      <p>Itt épült fel a Zaha Hadid tervezte Capital Hill Residence is: a munkálatok 2006-ban kezdődtek, és ez az egyetlen privát célokra készült ingatlan, melyet korunk egyik legnagyobb építésze megálmodott. A futurisztikus stílusban megálmodott négyszintes villában bőven van hely, összesen 2650 négyzetméteres a leginkább űrhajóra hasonlító épület.</p>
      <p>A becslések szerint 140 millió dolláros (42,5 milliárd forintos) költségű építkezés eredménye most eladóvá vált, túladna az ingatlanon a milliárdos. Doronyin azonban beérné azzal, ha valaki 30,5 milliárd forintnyi rubelt átutalna a számlájára, és boldogan aláírná az adásvételi szerződést.</p>
      <footer>Forrás: Englishrussia</footer>
    </article>
  </body>
</html>