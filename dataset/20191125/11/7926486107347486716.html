<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013422/%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D8%A7%D9%85%D9%84-%D8%AA%D8%AE%D8%B1%DB%8C%D8%A8-%D8%B4%D8%B9%D8%A8%D9%87-%D8%A8%D8%A7%D9%86%DA%A9-%D9%85%D8%B3%DA%A9%D9%86-%D8%AF%D8%B1-%D8%BA%D8%B1%D8%A8-%D8%AA%D9%87%D8%B1%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T11:49:56+00:00"/>
    <meta property="og:title" content="دستگیری عامل تخریب شعبه بانک مسکن در غرب تهران"/>
    <meta property="og:description" content="رئیس پایگاه دوم پلیس امنیت عمومی پایتخت از دستگیری عامل تخریب یکی از شعبات بانک مسکن در غرب پایتخت خبر داد و گفت: این فرد شرور از لیدرهای اغتشاشات اخیر غرب تهران بود که دستگیر شد."/>
  </head>
  <body>
    <article>
      <h1>دستگیری عامل تخریب شعبه بانک مسکن در غرب تهران</h1>
      <address>
        <time datetime="2019-11-25T11:49:56+00:00">25 Nov 2019, 11:49</time>
      </address>
      <p>
        <i>رئیس پایگاه دوم پلیس امنیت عمومی پایتخت از دستگیری عامل تخریب یکی از شعبات بانک مسکن در غرب پایتخت خبر داد و گفت: این فرد شرور از لیدرهای اغتشاشات اخیر غرب تهران بود که دستگیر شد.</i>
      </p>
      <p>به گزارش مشرق، سرهنگ علی محمدی با بیان اینکه با تخریب و آتش زدن تعدادی از بانک‌ها و شکستن شیشه آنها در شهر تهران توسط تعدادی از آشوبگران در ناآرامی های اخیر، تیم هایی از ماموران این پلیس بررسی موضوع را در اختیار گرفتند، گفت: با دریافت تخریب و به آتش کشاندن یکی از شعبات بانک مسکن در غرب تهران، بلافاصله کارشناسان پایگاه دوم پلیس امنیت عمومی پایتخت به محل وقوع جرم در حوالی خیابان جنت آباد شمالی اعزام شدند.</p>
      <blockquote>بیشتر بخوانید:<br/><a href="https://www.mashreghnews.ir/news/1013389/%D8%AF%D9%BE%D9%88%DB%8C-%D9%85%D9%88%D8%A7%D8%AF%D9%85%D9%86%D9%81%D8%AC%D8%B1%D9%87-%D8%AF%D8%B1-%D8%A2%D8%B1%D8%A7%DB%8C%D8%B4%DA%AF%D8%A7%D9%87-%D8%A8%D8%B1%D8%A7%DB%8C-%D8%A7%D8%B3%D8%AA%D9%81%D8%A7%D8%AF%D9%87-%D8%AF%D8%B1-%D8%A7%D8%BA%D8%AA%D8%B4%D8%A7%D8%B4%D8%A7%D8%AA">دپوی موادمنفجره در آرایشگاه برای استفاده در اغتشاشات<br/></a><a href="https://www.mashreghnews.ir/news/1012636/%D8%AF%D8%B3%D8%AA%DA%AF%DB%8C%D8%B1%DB%8C-%DB%8C%DA%A9%DB%8C-%D8%A7%D8%B2-%D9%84%DB%8C%D8%AF%D8%B1%D9%87%D8%A7%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87"><i>دستگیری</i> یکی از «لیدرهای» اغتشاشات اخیر در کرمانشاه</a></blockquote>
      <p>وی گفت: با در تحقیقات میدانی مشخص شد، تعدادی از آشوبگران با حمله ور شدن به برخی اماکن دولتی به ویژه بانک مسکن قصد ایجاد بلوا و اغتشاش و برهم زدن نظم عمومی در این منطقه را داشتند که پس از تخریب و آتش زدن بانک مورد اشاره قبل از حضور ماموران از محل گریخته اند.</p>
      <p>این مقام انتظامی با بیان اینکه با بررسی های تکمیلی سر نخ هایی از هویت عامل اصلی این تخریب بدست آمد، عنوان کرد: با شناسایی مخفیگاه متهم، هماهنگی های قضائی انجام و در نهایت وی روز گذشته دستگیر و برای تحقیقات بیشتر به پایگاه دوم پلیس امنیت عمومی این پلیس انتقال یافت.</p>
      <p>رئیس پایگاه دوم پلیس امنیت عمومی در پایان با بیان اینکه متهم ۳۰ ساله و برای سیر مراحل قانونی تحویل مراجع قضائی شده است، خاطر نشان کرد: تحقیقات پلیسی برای دستگیری سایر همدستان وی ادامه دارد.</p>
      <p>منبع: مهر</p>
    </article>
  </body>
</html>