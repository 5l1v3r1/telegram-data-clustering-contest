<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904063.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T11:16:00+00:00"/>
    <meta property="og:title" content="سخنگوی وزارت خارجه: قطعی اینترنت اقدامی ضروری بود/ واکنش به قتل مرموز یک تبعه ایرانی در ترکیه/ شکایت جیسون رضائیان از ایران سوءاستفاده است"/>
    <meta property="og:description" content="به گزارش الف، سیدعباس موسوی سخنگوی وزارت خارجه ایران در ابتدای نشست خبری هفتگی با اصحاب رسانه گفت: هم دولت و هم وزارت خارجه همیشه تعامل گسترده و سازنده‌ای را با مجلس داشته و کمتر وزیر خارجه‌ای بعد از انقلاب بوده که مثل دکتر ظریف به مجلس پاسخگو بوده و به سوالات نمایندگان پاسخ داده باشد."/>
  </head>
  <body>
    <article>
      <h1>سخنگوی وزارت خارجه: قطعی اینترنت اقدامی ضروری بود/ واکنش به قتل مرموز یک تبعه ایرانی در ترکیه/ شکایت جیسون رضائیان از ایران سوءاستفاده است</h1>
      <address>
        <time datetime="2019-11-25T11:16:00+00:00">25 Nov 2019, 11:16</time>
      </address>
      <p>عباس موسوی در پاسخ به سوال الف درباره قتل یک تبعه ایران در ترکیه که گفته می‌شود ادمین یکی از کانال‌های معروف تلگرامی است، تصریح کرد: او به عنوان یک ایرانی، مورد توجه وزارت خارجه است منتظر دریافت گزارش دستگاه‌های قضایی و امنیتی ترکیه در مورد دلایل قتل هستیم همکاران ما آماده ارائه خدمات کنسولی هستند.</p>
      <p>به گزارش الف، سیدعباس موسوی سخنگوی وزارت خارجه ایران در ابتدای نشست خبری هفتگی با اصحاب رسانه گفت: هم دولت و هم وزارت خارجه همیشه تعامل گسترده و سازنده‌ای را با مجلس داشته و کمتر وزیر خارجه‌ای بعد از انقلاب بوده که مثل دکتر ظریف به مجلس پاسخگو بوده و به سوالات نمایندگان پاسخ داده باشد.</p>
      <p>
        <b>عباس موسوی در پاسخ به سوال الف درباره قتل یک تبعه ایران در ترکیه که گفته می‌شود ادمین یکی از کانال‌های معروف تلگرامی است، تصریح کرد: او به عنوان یک ایرانی، مورد توجه وزارت خارجه است منتظر دریافت گزارش دستگاه‌های قضایی و امنیتی ترکیه در مورد دلایل قتل هستیم همکاران ما آماده ارائه خدمات کنسولی هستند.</b>
      </p>
      <p>سخنگوی وزارت خارجه با اشاره به تحولات اخیر در کشور و دخالت کشورهای خارجی در این زمینه گفت: اتفاقاتی در کشور رخ داد و اتفاقات ناخوشایند بود و از آن ناخوشایندتر دخالت برخی از خارجی‌ها بود. ما تجمعات مسالمت آمیز را در کشور به رسمیت می‌شناسیم و در گذشته مردم اعتراضات خود را بیان کردند. اما حساب اغتشاشگران از معترضان جدا است. امیدواریم کشورهایی که دانسته و نادانسته که بیشتر دانسته است، از این اغتشاشات حمایت کردند، مسئولیت آن را بپذیرند. تعجب می‌کنیم که سطح سیاست خارجی و وزرای خارجه برخی کشورها به سطحی تنزل یافته که می‌خواهند از بانک سوزی و خودپرداز سوزی فیلم تهیه کنند و برایشان بفرستند. حق قانونی و حق اعتراض مردم ما به رسمیت شناخته شده و در چارچوب قانون می‌توانند اعتراض کنند.</p>
      <p>موسوی در ادامه و درباره سفر مقام‌های کشورهای دیگر به ایران گفت: یک سری سفرهای مقامات خارجی به ایران داشتیم که سفر فرستاده نخست وزیر مالزی به ایران بود که سفر بی نظیری داشتند. سفر آقای عراقچی به هلند را داشتیم. امروز هم سفر فرستاده کره جنوبی را داریم که به ایران خواهد آمد.</p>
      <p>وی در خصوص درخواست مقامات آمریکایی برای فشار بیشتر بر ایران و راهبرد وزرات خارجه برای مقابله با آن، گفت: حمایت این‌ها را ما دخالت در امور داخلی ایران می‌دانیم و آن را در راستای سیاست فشار حداکثری و خصمانه می‌بینیم. ما این اظهارات و مداخلات را از باب خیرخواهی و دوستی با مردم ایران نمی‌بینیم. این‌ها به دنبال افزایش فشار و اغتشاشات هستند. اقداماتی هم اندیشیده شده برای مقابله با این فشارها که از طریق قانونی و مستندسازی بتوانیم آنها را به سازمان‌های بین‌المللی ارائه کنیم.</p>
      <p>ما در اتفاقات اخیر در کشور علاوه بر اینکه حساب مردم را از اغتشاشگران جدا کردیم، دیدیم که برخی بیگانگان از اغتشاشات هم حمایت امنیتی و هم حمایت رسانه‌ای کردند. دیدیم که برخی شبکه‌ها برنامه خود را قطع کردند و سعی کردند با نوع پوشش خود مسیر دیگری را به اتفاقات اخیر بدهند. ما شکایت‌هایی که تنظیم کردیم را ارائه خواهیم کرد و آنها باید پاسخگو باشند.</p>
      <p>سخنگوی وزارت خارجه در ادامه گفت: ما هرگونه ورود و نقش آفرینی نیروهای بیگانه در منطقه را محکوم می‌کنیم و آن را باعث افزایش بی ثباتی و تنش در منطقه می‌دانیم. همه کشورهای (منطقه) باید در تامین امنیت منطقه نقش داشته باشند. طرح ایران در همین راستای تامین امنیت منطقه است. امیدواریم کشورهای منطقه به این ندای صلح خواهی ایران پاسخ مثبت بدهند. اعلام کردیم که کشورهای بیگانه هر جا ورود کردند با خودشان ناامنی آورده‌اند. چند کشور پاسخ نامه رئیس جمهور را مکتوب داده و از طرح استقبال کرده‌اند. سه کشور این کار را کرده‌اند.</p>
      <p>شنیدیم که قرار است در مکانیزم دسته جمعی طرح (صلح) ایران در بین کشورهای خلیج فارس بررسی شود.</p>
      <p>عادل الجبیر هر از گاهی سخنانی بر زبان می‌راند که با واقعیت‌های عربستان همخوانی ندارد. لفاظی‌های او را دیروز جواب دادم. اظهارات او را محکم و قانع کننده نمی‌بینیم. اینکه ایران خواهان گفتگو و منطقه امن است نباید آنها را به توهم و تعیین شرط و شروط بیندازد. ایران اعلام کرده و در عمل هم نشان داده که ایران خواهان روابط خوب بر اساس حسن همجواری است.</p>
      <p>وی درباره مواضع اروپایی‌ها در قبال ایران نیز گفت: موضع دائمی کشورهای اروپایی است که در لفظ بیان می‌کنند ولی در عمل به آن عمل نمی‌کنند. شیوه لفظی و گفتار درمانی اروپایی خوب نیست. اظهارات مقام فرانسوی (وزیر دفاع فرانسه) را که آمریکا را علیه ایران تشویق کرده محکوم می‌کنیم.</p>
      <p>آنچه که دکتر روحانی فرمودند، طرحی بود که توسط کشورهای باقیمانده برجام مطرح شد که با بن بست هوایی برخورد کردند. همانطور که فرمودند در کلیات به تفاهم رسیده شد که در اجرا به مشکل خوردند و آنها نیاز داشتند که از کسی دیگری اجازه بگیرند. با این وجود تلاش‌ها و بن بست شکنی‌ها ادامه دارد تا ببینیم می‌توانند به تعهدات خود عمل کنند یا خیر.</p>
      <p>سخنگو در واکنش به سفر جنجالی معاون رئیس جمهور آمریکا به عراق نیز گفت: روابط ما هم با دولت مرکزی عراق و هم با دولت اقلیم کردستان عراق روابط خوبی بوده است. ایران در مواقع سختی به کمک هم دولت مرکزی عراق و هم دوستانمان در اربیل رفته است. پایتخت عراق متحد بغداد است و مناسبات از آن طریق پیگیری خواهد شد.</p>
      <p>موسوی همچنین درباره وضعیت روابط ایران و یمن هم گفت: دولت مستقر در صنعا دولت قانونی است که مراودات منطقه‌ای و جهانی دارد. ایران هم سفیر آنها را می‌پذیرد و با آنها به عنوان کشور دوست رفتار خواهد شد.</p>
      <p>سخنگوی وزارت خارجه درباره سفر فرمانده ارتش پاکستان به ایران گفت: پاکستان با توجه به روابط خوبی که با ایران داشته‌، علاقمند به کاهش تنش‌ها در منطقه است و خواهان گفتگو بین کشورهای موثر در منطقه است که ایران هم از آن استقبال می‌کند.</p>
      <p>وی همچنین گفت: ما مقامات آمریکایی را در موقعیتی نمی‌بینیم که درباره تعهدات ما در برجام اظهار نظر کنند و اینکه ایران چه‌کار خواهد کرد هیچ ارتباطی به آنها ندارد. اما همکاری‌های ایران با آژانس همواره برقرار بوده و امیدواریم که مدیرکل جدید تعیین شده آژانس دور از سوگیری سیاسی با ایران به همکاری ادامه دهد.</p>
      <p>موسوی درباره اتفاقات پیرامون جیسون رضاییان محکوم امنیتی در ایران و طرح دعوی وی علیه کشورمان گفت: جیسون رضاییان بر اساس اسناد و مدارک و اعترافات خودش متهم امنیتی بوده و ایران در همان زمان که اشد مجازات صادر شده بود تخفیف داد و به حبس تقلیل یافت. بعداً عفو گرفت و در تبادلی که شکل گرفت آزاد شد. اینکه بعداً مبلغ تعیین و اینکار را می‌کنند، مردود است. ایران لطف کرد و او را آزاد کرد و می‌توانست این کار را نکند. در خصوص صدور اینگونه حکم‌ها هم هشدار می‌دهیم که مراقب باشند که چه کاری می‌کنند.</p>
      <p>سخنگوی دستگاه دیپلماسی کشورمان درباره کشته شدن یک تبعه ایرانی در استانبول گفت:‌ منتظر گزارش های بیشتر درباره فرد کشته شده در ترکیه هستیم و درباره علت این حادثه باید منتظر گزارش رسمی دولت ترکیه باشیم.</p>
      <p>وی در خصوص گزارش نیویورک تایمز (700 سند) و ادعاهای صورت گرفته در آن درباره روابط ایران و عراق گفت: بررسی‌های اولیه که صورت گرفته، این اسناد ادعایی مورد تایید نیست. ما چیز پنهانی در عراق نداریم. روابط بسیار خوبی با عراق داریم. زمانی که داعش به عراق حمله کرد بر اساس درخواست دولت رسمی عراق، ایران به این کشور کمک کرد. اولین کشوری بودیم که به درخواست کمک دولت عراق پاسخ دادیم. اگر می‌خواهند از اینها سند دربیاورند، خوش به حالشان.</p>
      <p>قرار است که حدود 6 دسامبر (15 آذرماه) نشست کمیسیون مشترک برجام در سطح معاونین وزرا برگزار شود آخرین تحولات برجام بررسی شده و گام‌هایی که ایران برداشته از طرف آنها مطرح شود.</p>
      <p>وی در خصوص اینکه آیا نشست در وین برگزار خواهد شد یا نه گفت: احتمالا. باب دیپلماسی باز است و مذاکراتی در جریان است. مذاکراتی که با کشورهای اروپایی نتیجه مشخصی نداشته است. نشست کمیسیون مشترک برجام در همین راستا است. ما معطل این گفتگو نیستیم و بخش‌های مختلف کار خود را انجام می‌دهند.</p>
      <p>موسوی در واکنش به مانور آمریکا در دریای عرب هم گفت: از این مانورها زیاد دارند و در حد مانور خواهد ماند. ایران هم به وظایف ذاتی خود برای تامین امنیت ادامه خواهد داد.</p>
      <p>سخنگوی وزارت خارجه با اشاره به وضعیت عراق گفت: با توجه به شرایط جاری در عراق فکر می‌کنم توصیه سفری ما کماکان پابرجا باشد و این را آژانس‌های گردشگری می‌توانند با مقامات مطرح کنند و آخرین وضعیت را بگیرند و بعد از آن به کشور عراق سفر کنند.</p>
      <p>وی در مورد آیا اتفاقات اخیر بر کیفیت مذاکرات ایران با طرف‌های خارجی و سیاست خارجی ایران تاثیر خواهد داشت یا نه، گفت: اتفاقات که افتاد اتفاقات ناخوشایندی بود. اما عده‌ای تصور کنند که بر اثر فشارهای آنها این اتفاقات رخ داده این را قبول ندارم. اما سواستفاده آنها را رد نمی‌کنم و مستندهایی برای این وجود دارد. پامپئو گفته بود که باید به مردم ایران آنقدر گرسنگی داد تا تغییر ایجاد کنند. ما خیلی اثرگذاری ویژه‌ای را در این حوزه (مذاکرات) نمی‌بینیم و امیدواریم که برخی کشورها به خود بیایند.</p>
    </article>
  </body>
</html>