<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/9a39448f968cd923/ce-spune-sis-despre-interceptarea-jurnalistilor-politicienilor-si-liderilor-de-opinie.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T11:22:33+00:00"/>
    <meta property="og:title" content="Ce spune SIS despre interceptarea jurnaliștilor, politicienilor și liderilor de opinie"/>
    <meta property="og:description" content="Serviciul de Informaţii şi Securitate a venit cu o reacție la informațiile privind interceptările la care ar fi fost supuși mai mulți jurnaliști, activiști civici și politicieni în ultimii ani, pe acest fapt existând și o cauză penală la Procuratură."/>
  </head>
  <body>
    <article>
      <h1>Ce spune SIS despre interceptarea jurnaliștilor, politicienilor și liderilor de opinie</h1>
      <address><time datetime="2019-11-25T11:22:33+00:00">25 Nov 2019, 11:22</time> by <a rel="author">Jurnal.md</a></address>
      <p>
        <b>Serviciul de Informaţii şi Securitate a venit cu o reacție la informațiile privind <a href="http://www.jurnal.md/ro/news/6e6d7ffcdee6dacd/foto-lista-cu-jurnalisti-si-activisti-care-ar-fi-fost-interceptati-de-fostul-regim.html">interceptările la care ar fi fost supuși mai mulți jurnaliști, activiști civici și politicieni</a> în ultimii ani, pe acest fapt existând și o <a href="http://www.jurnal.md/ro/news/fa1099d61de928c4/interceptarile-ilegale-procuratura-a-pornit-urmarire-penala-in-septembrie-4-ofiteri-si-3-procurori-cu-statut-de-invinuiti.html">cauză penală la Procuratură</a>.</b>
      </p>
      <p>„Serviciul de Informaţii şi Securitate respinge afirmaţiile apărute în spaţiul public despre presupusa implicare a instituţiei în interceptarea unor reprezentanţi mass-media, lideri de opinie şi politicieni. Este regretabil faptul că se încearcă atragerea SIS într-o zonă a speculațiilor, prin lansarea în spaţiul public a informaţiilor neverificate, trunchiate sau distorsionate, ce generează dezinformare, manipulare şi intoxicare a opiniei publice”, se spune într-o declarație emisă de SIS.</p>
      <p>Instituția mai afirmă că este vorba despre „încercări de denigrare” şi „manifestări de implicare a SIS în dispute cu substrat politic”, ceea ce „afectează imaginea şi credibilitatea instituţiei în calitate de garant al securităţii naţionale”.</p>
      <p>Amintim că, săptămâna trecută, <a href="http://jurnal.md/ro/news/6e6d7ffcdee6dacd/foto-lista-cu-jurnalisti-si-activisti-care-ar-fi-fost-interceptati-de-fostul-regim.html">președintele Comisiei securitate națională, apărare și ordine publică, Chiril Moțpan, a declarat că fostul regim ar fi interceptat mii de oameni</a>, printre care jurnaliști, activiști civici, lideri ai opoziției, oameni de rând care au participat la proteste, profesori, etc.</p>
      <p>În urma declarațiilor, <a href="http://www.jurnal.md/ro/news/fa1099d61de928c4/interceptarile-ilegale-procuratura-a-pornit-urmarire-penala-in-septembrie-4-ofiteri-si-3-procurori-cu-statut-de-invinuiti.html">Procuratura a anunțat că cercetează interceptările ilegale, iar 4 ofițeri de investigație din cadrul INI și 3 procurori au deja statut de învinuiți în această cauză penală</a>. Urmărirea penală a fost pornită la începutul lunii septembrie 2019, de către Procurorul General, în trei cauze penale, care au fost transmise Procuraturii Anticorupție pentru efectuarea urmăririi penale în continuare. Cele trei cauze au fost, ulterior, conexate într-o singură procedură.</p>
    </article>
  </body>
</html>