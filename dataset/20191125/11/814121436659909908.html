<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/zycie/10274445/izabela-olchowicz-marcinkiewicz-o-bylym-mezu-dojrzalosc-byla-tylko-w-metryce.html"/>
    <meta property="og:site_name" content="Wprost"/>
    <meta property="article:published_time" content="2019-11-25T11:59:00+00:00"/>
    <meta property="og:title" content="Izabela Olchowicz-Marcinkiewicz o byłym mężu: Dojrzałość była tylko w metryce"/>
    <meta property="og:description" content="Izabela Olchowicz-Marcinkiewicz była gościem programu „Skandaliści” Polsat News. Opowiedziała w nim m.in. o relacjach z byłym premierem, a także o swoim dzieciństwie."/>
  </head>
  <body>
    <article>
      <h1>Izabela Olchowicz-Marcinkiewicz o byłym mężu: Dojrzałość była tylko w metryce</h1>
      <address>
        <time datetime="2019-11-25T11:59:00+00:00">25 Nov 2019, 11:59</time>
      </address>
      <p>
        <b>Izabela Olchowicz-Marcinkiewicz była gościem programu „Skandaliści” Polsat News. Opowiedziała w nim m.in. o relacjach z byłym premierem, a także o swoim dzieciństwie.</b>
      </p>
      <p>– Muszę ważyć słowa. Dostałam sądowny zakaz wypowiadania się na temat prywatnego życia mojego byłego małżonka – powiedziała Izabela Olchowicz-Marcinkiewicz w programie „Skandaliści” Polsat News. Kazimierz Marcinkiewicz został poproszony o skomentowanie obecnej sytuacji między nim, a byłą żoną. „Nie widzę powodu, żeby osobiste problemy rozważać publicznie. Nie wpisywałem się do żadnego serialu ani »Big brothera«" – przekazał w krótkim komunikacie.</p>
      <p>W „Skandalistach” pokazano nagranie wykonane przez Izabelę Olchowicz-Marcinkiewicz, na którym były premier mówił do niej, aby „wzięła się do pracy”. Agnieszka Gozdyra zapytała, po co kobieta nagrała film. – Nagrałam to ze strachu o siebie. (…) Moim celem było to, żeby ta osoba, wiedząc, że jest nagrywana, przestała wypowiadać te słowa – stwierdziła Olchowicz-Marcinkiewicz. Dodała, że nagranie zostało „przekazane do sprawy rozwodowej”.</p>
      <h3>„Dojrzałość była tylko w metryce”</h3>
      <p>Oprócz rozmowy na temat relacji łączących Izabelę Olchowicz-Marcinkiewicz z jej byłym mężem, został również poruszony temat dzieciństwa kobiety. – Mając około trzech lat zostałam adoptowana. (…) Mogę powiedzieć, że dzieciństwo wspominam dobrze, jednak rzeczywiście mogę powiedzieć, że tej miłości i takiej bliskości, tak naprawdę nie zaznałam – wyznała na antenie Polsat News.</p>
      <p>Olchowicz-Marcinkiewicz bierze pod uwagę, że to, w jaki sposób czuła się w dzieciństwie mogło przełożyć się na podejmowane przez nią decyzje w późniejszym okresie. – Być może później już jako osoba dorosła poszukiwałam tego i mój były mąż, po innych mężczyznach, z którymi wcześniej byłam, wydawał mi się dojrzały. A mogłabym powiedzieć humorystycznie, że ta dojrzałość była tylko w metryce – powiedziała Olchowicz-Marcinkiewicz.</p>
      <related>
        <h4>Czytaj także:</h4>
        <a href="https://www.wprost.pl/polityka/10274412/biejat-przewodniczaca-sejmowej-komisji-rodziny-rzecznik-pis-potrafimy-przyznac-sie-do-bledu.html"/>
      </related>
      <footer>Źródło: <a href="http://www.polsatnews.pl/">Polsat News</a></footer>
    </article>
  </body>
</html>