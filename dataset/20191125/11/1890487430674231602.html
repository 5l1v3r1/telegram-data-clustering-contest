<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521198-duvera-je-v-tuzemske-ekonomice-nejslabsi-od-cervence-roku-2014/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T11:05:57+00:00"/>
    <meta property="og:title" content="Důvěra je v tuzemské ekonomice nejslabší od července roku 2014"/>
    <meta property="og:description" content="Důvěra v české ekonomice v listopadu dále klesla, když horší sentiment hlásí jak podnikatelský sektor, tak spotřebitelé. Celková důvěra je v tuzemské ekonomice aktuálně nejslabší od července roku 2014 a vysílá tak signál, že tempo růstu HDP v závěru letošního roku dále zpomalí."/>
  </head>
  <body>
    <article>
      <h1>Důvěra je v tuzemské ekonomice nejslabší od července roku 2014</h1>
      <address><time datetime="2019-11-25T11:05:57+00:00">25 Nov 2019, 11:05</time> by <a rel="author">Radomír Jáč</a></address>
      <p>
        <b>Důvěra v <a href="https://www.kurzy.cz/makroekonomika/">české ekonomice</a> v listopadu dále klesla, když horší sentiment hlásí jak podnikatelský sektor, tak spotřebitelé.<br/>Celková důvěra je v tuzemské <a href="https://www.kurzy.cz/makroekonomika/">ekonomice</a> aktuálně nejslabší od července roku 2014 a vysílá tak signál, že tempo růstu <a href="https://www.kurzy.cz/makroekonomika/hdp/">HDP</a> v závěru letošního roku dále zpomalí.</b>
      </p>
      <p>Při pohledu na jednotlivé sektory <a href="https://www.kurzy.cz/makroekonomika/">ekonomiky</a> je patrné zhoršení nálady v <a href="https://www.kurzy.cz/makroekonomika/prumysl/">průmyslu</a>, stavebnictví a ve službách. Výrazné zlepšení sentimentu naopak hlásí obchod.</p>
      <p>V případě <a href="https://www.kurzy.cz/makroekonomika/prumysl/">průmyslu</a> se zhoršilo hodnocení zahraniční poptávky a snížil se výhled exportu na příští tři měsíce.<br/>Tuzemský <a href="https://www.kurzy.cz/makroekonomika/prumysl/">průmysl</a> tak hlásí nejslabší náladu od srpna 2013, negativní vliv má především slabší hospodářský růst na našich hlavních exportních trzích. I nadále si myslím, že zklidnění na poli obchodních válek a rýsující se vyřešení <a href="https://www.kurzy.cz/brexit/">brexitu</a> by mohlo v dalších měsících náladu v <a href="https://www.kurzy.cz/makroekonomika/">české ekonomice</a> zlepšit, což platí jak pro tuzemské podniky, tak i pro spotřebitele.</p>
      <p>
        <b>V poklesu nálady spotřebitelů se promítají především jejich obavy ze zhoršení vlastní finanční situace.<br/>Nálada spotřebitelů je na svém nejnižším bodě od října 2014.</b>
      </p>
      <p>V případě spotřebitelů i nadále platí konstatování, že situace na tuzemském <a href="https://www.kurzy.cz/cnb/ekonomika/prace-a-mzdy/">trhu práce</a> zůstává příznivá a v tomto smyslu se spotřebitelům vede dobře.<br/>Náladu v posledních měsících zřejmě zhoršovaly zprávy ze světové <a href="https://www.kurzy.cz/makroekonomika/">ekonomiky</a> a jejich možný dopad na tuzemskou ekonomiku a tím i na finanční situaci domácností.<br/>Pokud zprávy ze světové <a href="https://www.kurzy.cz/makroekonomika/">ekonomiky</a> budou hlásit zklidňování situace, tak by se nálada tuzemských spotřebitelů mohla zlepšit či alespoň stabilizovat.</p>
      <p>
        <b>Celkový vzkaz z průzkumu za říjen a listopad lze interpretovat tak, že růst <a href="https://www.kurzy.cz/makroekonomika/">české ekonomiky</a> vykáže v letošním závěrečném čtvrtletí zpomalení: prakticky jisté se to zdá být v případě meziročního růstu <a href="https://www.kurzy.cz/makroekonomika/hdp/">HDP</a>.</b>
      </p>
      <p>Pro letošní rok očekávám růst <a href="https://www.kurzy.cz/makroekonomika/hdp/">HDP</a> České republiky tempem 2,5 %, v <a href="https://www.kurzy.cz/finance/2020/">roce 2020</a> pak může dojít ke zpomalení do oblasti 2 %.<br/>Takový scénář ovšem zároveň předpokládá, že mezičtvrtletní tempo růstu <a href="https://www.kurzy.cz/makroekonomika/hdp/">HDP</a> se v průběhu <a href="https://www.kurzy.cz/finance/2020/">roku 2020</a> již začne oživovat.<br/>V <a href="https://www.kurzy.cz/finance/2021/">roce 2021</a> by mělo následovat oživení celoročního růstu <a href="https://www.kurzy.cz/makroekonomika/">české ekonomiky</a>, můj odhad pro růst <a href="https://www.kurzy.cz/makroekonomika/hdp/">HDP</a> v <a href="https://www.kurzy.cz/finance/2021/">roce 2021</a> činí 2,4 %.</p>
      <related>
        <h4>Příbuzné stránky</h4>
        <a href="https://zpravy.kurzy.cz/347453-duvera-v-tuzemskou-ekonomiku-se-v-unoru-mirne-zvysila/"/>
        <a href="https://www.kurzy.cz/tema/4696975.html"/>
        <a href="https://www.kurzy.cz/tema/4623423.html"/>
        <a href="https://www.kurzy.cz/tema/4733427.html"/>
        <a href="https://www.kurzy.cz/zpravy/487700-duvera-v-ceskou-ekonomiku-je-nejslabsi-za-posledni-2-roky-propada-se-hlavne-mezi-spotrebiteli/"/>
        <a href="https://www.kurzy.cz/tema/4717755.html"/>
        <a href="https://www.kurzy.cz/zpravy/274847-csu-duvera-v-ekonomiku-v-cervenci-mezimesicne-klesla-o-0-5-bodu/"/>
        <a href="https://www.kurzy.cz/zpravy/181058-spotrebitelska-duvera-v-ekonomiku-v-usa-v-cervenci-klesla-na-nejnizsi-uroven-od-brezna/"/>
        <a href="https://www.kurzy.cz/zpravy/182981-csu-duvera-v-ceskou-ekonomiku-v-cervenci-mirne-vzrostla/"/>
        <a href="https://www.kurzy.cz/tema/5470339.html"/>
        <a href="https://www.kurzy.cz/zpravy/427751-eurozona-index-duvery-v-ekonomiku-v-cervenci-stoupl/"/>
        <a href="https://www.kurzy.cz/zpravy/164466-podnikatelska-duvera-japonska-je-nejslabsi-v-historii-tankan/"/>
      </related>
    </article>
  </body>
</html>