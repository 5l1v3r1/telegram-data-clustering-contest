<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1120057357_Koy_beshe_tozi_Taynoto_prilojenie_na_Facebook_koeto_dava_otgovor"/>
    <meta property="og:site_name" content="webcafé"/>
    <meta property="article:published_time" content="2019-11-25T11:58:00+00:00"/>
    <meta property="og:title" content="&quot;Кой беше този?&quot;: Тайното приложение на Facebook, което дава отговор"/>
    <meta property="og:description" content="И защо по него вече не се работи"/>
  </head>
  <body>
    <article>
      <h1>"Кой беше този?": Тайното приложение на Facebook, което дава отговор</h1>
      <address><time datetime="2019-11-25T11:58:00+00:00">25 Nov 2019, 11:58</time> by <a rel="author" href="https://www.webcafe.bg/author/id_22_Mobilecafe" target="_blank">Mobilecafe</a></address>
      <figure>
        <img src="https://images.webcafe.bg/2019/11/25/facialrecognition1/1170x777.jpg"/>
        <figcaption>И защо по него вече не се работи.<cite>Снимка: © iStock / Getty</cite></figcaption>
      </figure>
      <p>Вървите си по улицата, заровили врат в шала и скрили ръка в джобовете си, за да ги предпазите от хапещия вятър, когато един от хората, с които се разминавате, вдига ръка за поздрав. "Здрасти!", изстрелва с усмивка на лице. Или "Как е?", "Привет!" или нещо подобно.</p>
      <p>Вие се рязко спирате, отвръщате с лека усмивка, приветливо кимане и може би някой друг подобен, нищо незначещ поздрав. Следва размяна на банални реплики – за живота, здравето, работата, жената/мъжа, децата. После - ръкостискане, някой изтърсва задължителното "Трябва да се разберем да се видим", което всеки знае, че няма да бъде изпълнено, и двамата продължавате по пътищата си.</p>
      <p>След това минути, ако не и часове наред не можете да си отговорите на два въпроса: "Кой, по дяволите, беше този човек и откъде го познавам?".</p>
      <p>
        <b>Тайно приложение на Facebook, което е било само за вътрешно ползване в компанията, е имало възможността да дава бърз отговор на подобни чудения.</b>
      </p>
      <p>Стига, разбира се, да има как да насочите камерата на смартфона си към лицето на конкретния човек. Във времена, в които хората водят видеоразговори, гледат клипове и ровят из социалните мрежи, докато се разхождат, това не е чак толкова сложно.</p>
      <p>Приложението, разработено от компанията на Марк Зукърбърг в периода 2015-2016 г., е било е тествано само във вътрешна среда – т.е. сред самите служители на Facebook.</p>
      <p>
        <b>За да изпълнява задачата си, то разчита на широката база данни на социалната мрежа, качени от потребителите снимки и информация от лицево разпознаване.</b>
      </p>
      <p>Самото разпознаване чрез смартфона става за време между 3 и 5 секунди, след което приложението е показва името и профилната снимка във Facebook на разпознатия човек.</p>
      <p>За съществуването на подобно приложение първо съобщи изданието Business Insider, но по-късно от Facebook потвърдиха, че то наистина е било създадено, макар никога да не е публично обявявано, нито да е било достъпно за по-широка аудитория. Според източници на BI приложението е демонстрирано на служители на компанията през 2015 г. като "пример за бъдещи иновации", които технологиите и данните, с които Facebook разполага, могат да направят възможни.</p>
      <p>Година по-късно – през 2016 г. – бета версия на приложението е била достъпна за сваляне от служители на компанията.</p>
      <p>
        <b>Чрез него те са имали възможност да разпознаят чрез смартфона си всеки, за който социалната мрежа има достатъчно информация, без значение дали също е служител на Facebook или не.</b>
      </p>
      <p>Едва на по-късен етап е било включено ограничение – смартфоните да разпознават само хора, които вече са приятели във Facebook на неговия притежател. Според източниците едва тогава служителите на компанията са започнали да използват приложението върху лицата на своите познати. Говорител на компанията обаче отрича приложението някога да е имало възможност да идентифицира непознати, които не работят в компанията.</p>
      <p>"Описаното приложение беше достъпно само за служители на Facebook и можеше да разпознава само служители и техните приятели, при които лицевото разпознаване е било включено като опция", се посочва в становище до CNET.</p>
      <p>
        <b>Нещо повече, говорителят отбелязва, че работата по приложението е била спряна.</b>
      </p>
      <p>Facebook от години използва технология за лицево разпознаване, за да може бързо да препоръчва на потребителите да отбележат своите приятели на снимките, които са качили. Тази версия на технологията обаче се използва само за снимки и не е достъпна в реално време.</p>
      <p>През септември от технологичната компания съобщиха, че ще има промени по тази възможност, за да не се приема по подразбиране, че потребителите са съгласни лицата им да бъдат сканирани.</p>
      <p>Приложението за реалновремево разпознаване е било разработено преди скандала с Cambridge Analytica от 2018 г., при който базираната във Великобритания консултантска фирма събра данните на 87 милиона потребители на социалната мрежа, за да ги използва за политически цели. Този скандал доведе до поредица от подобни проблеми за Facebook и по-сериозен и задълбочен поглед към това как компанията зад социалната мрежа борави с личните данни на потребителите.</p>
      <related>
        <a href="https://www.webcafe.bg/mobilecafe/badeshteto/id_657159882_Kak_litsevoto_razpoznavane_zavladyava_edin_frenski_grad"/>
        <a href="https://www.webcafe.bg/mobilecafe/socialni-mrezhi/id_815826366"/>
        <a href="https://www.webcafe.bg/mobilecafe/socialni-mrezhi/id_639037526"/>
        <a href="https://www.webcafe.bg/webcafe/svyat/id_83961126"/>
        <a href="https://www.webcafe.bg/webcafe/parite/id_1976268801"/>
        <a href="https://www.webcafe.bg/mobilecafe/socialni-mrezhi/id_1387320723"/>
      </related>
    </article>
  </body>
</html>