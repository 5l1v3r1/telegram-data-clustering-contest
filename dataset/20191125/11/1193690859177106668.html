<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/advokat-rodyn-nebesnoi-sotni-zakrevska-rozpovila-chomu-vidmovylasia-pratsiuvaty-v-hpu-203415.html"/>
    <meta property="og:site_name" content="5 канал"/>
    <meta property="article:published_time" content="2019-11-25T11:10:00+00:00"/>
    <meta property="og:title" content="Адвокат родин Небесної Сотні Закревська розповіла, чому відмовилася працювати в ГПУ"/>
    <meta property="og:description" content="Закревська оголосила голодування через те, що парламент досі не прийняв поправку, яка б дозволила переводити слідчих у &quot;справах Майдану&quot; з Генпрокуратури в ДБР без конкурсу"/>
  </head>
  <body>
    <article>
      <h1>Адвокат родин Небесної Сотні Закревська розповіла, чому відмовилася працювати в ГПУ</h1>
      <address>
        <time datetime="2019-11-25T11:10:00+00:00">25 Nov 2019, 11:10</time>
      </address>
      <p>Є небезпека, що доки парламент прийматиме необхідні поправки до законодавства, у Генпрокуратурі не залишиться слідчих, які працювали над "справами Майдану". Про це в інтерв'ю <a href="https://www.ukrinform.ua/rubric-society/2824415-advokat-rodin-nebesnoi-sotni-zakrevska-rozpovila-comu-vidmovilas-pracuvati-v-gpu.html">"Укрінформу"</a> сказала адвокат родин Небесної Сотні Євгенія Закревська.</p>
      <p>Закревська також пояснила, чому не пристала на пропозицію генпрокурора Руслана Рябошапки очолити департамент процесуальних керівників над слідством: "Я не пішла в Генпрокуратуру, бо на посаді держслужбовця не зможу робити те, що зараз. Я не змогла б чинити тиск, як зараз. Я тут більш ефективна".</p>
      <p>Як відомо, Закревська оголосила голодування через те, що парламент досі не прийняв поправку, яка б дозволила переводити слідчих у "справах Майдану" з Генпрокуратури в ДБР без конкурсу.</p>
      <p>Закревська сказала: "Не знаю точно, коли буде розглядатися поправка, другого чи п'ятого грудня. Але на сьогодні існує небезпека, що поки Верховна Рада її прийматиме, слідчі, які ці роки займалися "справами Майдану" і мають цінний досвід, не перейдуть до ДБР. Наприклад, усередині прокуратури нема бачення, що ця поправка взагалі буде, в це там не вірять".</p>
      <p>Вона розповіла, що ще за пів року до створення відповідного управління ДБР слід було оголосити конкурс на вакансії слідчих, включивши до вимог таку перевагу, як обізнаність щодо "справ Майдану".</p>
      <p>"Ми писали звернення і до попереднього президента, і до чинного, і до голови ДБР, щоб почати формувати групу. Для розслідувань цих справ необхідне глибоке занурення в матеріали. Але жодного бажання та мотиву зберегти розслідування у влади не було. Родини Небесної Сотні переживають це важко", – зазначила адвокат.</p>
      <blockquote>На запитання про те, щодо яких топчиновників відкрито справи, вона відповіла, що є справи щодо колишніх голови Київської міської державної адміністрації Олександра Попова, глави Адміністрації президента Андрія Клюєва, міністра внутрішніх справ Віталія Захарченка, голови СБУ Олександра Якименка. На переконання Закревської, усі "справи Майдану" мають бути розслідувані: і щодо масового розстрілу, і переслідування активістів, і економічні.</blockquote>
      <p>Закревська також сказала: "Водночас уся правоохоронна система стала антиправоохоронною. Слід змінювати філософію правоохоронців. Вони не можуть боротися проти протестувальників. Це не війна, цього не повинно бути навіть у голові".</p>
      <p>На її переконання, "справи Майдану" мають бути пріоритетними для судів. Але успішність їх судового розгляду залежатиме від того, чи стежитимуть журналісти та суспільство за цими справами.</p>
      <blockquote>Як повідомляв 5.UA, 22 листопада адвокат сімей Небесної Сотні <a href="https://www.5.ua/suspilstvo/advokat-simei-nebesnoi-sotni-oholosyla-holoduvannia-iaka-prychyna-203270.html">оголосила голодування</a>. 24 листопада до неї <a href="https://www.5.ua/suspilstvo/advokat-zakrevska-holoduie-4-dni-do-nei-doluchylysia-dvoie-aktyvistiv-203378.html">долучилися двоє активістів</a>.</blockquote>
    </article>
  </body>
</html>