<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/entertainment/2019/11/25/843317"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T11:32:00+00:00"/>
    <meta property="og:title" content="জ্যাকি শ্রফ ও গোবিন্দর জরিমানা"/>
    <meta property="og:description" content="৭ বছর আগে একটি ব্যথানাশক ভেষজ তেলের বিজ্ঞাপনের অন্যতম মুখ ছিলেন বলিউড অভিনেতা জ্যাকি শ্রফ এবং গোবিন্দা। এ বার সেই বিজ্ঞাপনের জেরই আর্থিক জরিমানার মুখে পড়তে হলো দু’জনকে। জানা গেছে, ২০১২ সালে উত্তরপ্রদেশের মুজফফরনগরের বাসিন্দা অভিনব আগরওয়াল নামের এক আইনজীবী একটি ব্যথানাশক ভেষজ তেলের বিজ্ঞাপন দেখে তাঁর বাবা ব্রিজভূষণ আগরওয়ালের জন্য সেটি অর্ডার করেছিলেন। বিজ্ঞাপনে ব্যথানাশক ভেষজ তেল প্রস্তুতকারী ওই সংস্থার দাবি ছিল, ১৫ দিনে ব্যাথা না সারলে টাকা ফেরত দেওয়া হবে। ওই বিজ্ঞাপনে প্রভাবিত হয়ে ৩,৬০০ টাকা দিয়ে ওই তেল কেনেন অভিনব আগরওয়াল। ক্রেতার দাবি, ১৫ দিনে পরিস্থিতির তেমন কোনও পরিবর্তন হয়নি। এ দিকে ওই ব্যথানাশক ভেষজ তেল প্রস্তুতকারী সংস্থাও তাদের প্রতিশ্রুতি রাখেনি। বিজ্ঞাপনে টাকা ফেরানোর আশ্বাস দিলেও টাকা ফেরাতে অস্বীকার করে ওই সংস্থা। এর পরই ক্রেতা সুরক্ষা আদালতে মামলা করেন অভিনব আগরওয়াল। সম্প্রতি ওই মামলার রায় দিয়েছে ক্রেতা সুরক্ষা আদালত। আদালত তার রায়ে ঘটনার জন্য সরাসরি দায়িত্বপ্রাপ্ত পাঁচ জনকে অর্থাৎ তেল প্রস্তুতকারী সংস্থা, সংস্থার দুই সেলিব্রিটি অ্যাম্বাসেডর গোবিন্দ এবং জ্যাকি শ্রফ, প্রচারক সংস্থা টেলিমার্ট শপিং…"/>
  </head>
  <body>
    <article>
      <h1>জ্যাকি শ্রফ ও গোবিন্দর জরিমানা</h1>
      <address><time datetime="2019-11-25T11:32:00+00:00">25 Nov 2019, 11:32</time> by <a rel="author">কালের কণ্ঠ অনলাইন</a></address>
      <p>৭ বছর আগে একটি ব্যথানাশক ভেষজ তেলের বিজ্ঞাপনের অন্যতম মুখ ছিলেন বলিউড অভিনেতা জ্যাকি শ্রফ এবং গোবিন্দা। এ বার সেই বিজ্ঞাপনের জেরই আর্থিক জরিমানার মুখে পড়তে হলো দু’জনকে।</p>
      <p>জানা গেছে, ২০১২ সালে উত্তরপ্রদেশের মুজফফরনগরের বাসিন্দা অভিনব আগরওয়াল নামের এক আইনজীবী একটি ব্যথানাশক ভেষজ তেলের বিজ্ঞাপন দেখে তাঁর বাবা ব্রিজভূষণ আগরওয়ালের জন্য সেটি অর্ডার করেছিলেন। বিজ্ঞাপনে ব্যথানাশক ভেষজ তেল প্রস্তুতকারী ওই সংস্থার দাবি ছিল, ১৫ দিনে ব্যাথা না সারলে টাকা ফেরত দেওয়া হবে। ওই বিজ্ঞাপনে প্রভাবিত হয়ে ৩,৬০০ টাকা দিয়ে ওই তেল কেনেন অভিনব আগরওয়াল।</p>
      <p>ক্রেতার দাবি, ১৫ দিনে পরিস্থিতির তেমন কোনও পরিবর্তন হয়নি। এ দিকে ওই ব্যথানাশক ভেষজ তেল প্রস্তুতকারী সংস্থাও তাদের প্রতিশ্রুতি রাখেনি। বিজ্ঞাপনে টাকা ফেরানোর আশ্বাস দিলেও টাকা ফেরাতে অস্বীকার করে ওই সংস্থা। এর পরই ক্রেতা সুরক্ষা আদালতে মামলা করেন অভিনব আগরওয়াল।</p>
      <p>সম্প্রতি ওই মামলার রায় দিয়েছে ক্রেতা সুরক্ষা আদালত। আদালত তার রায়ে ঘটনার জন্য সরাসরি দায়িত্বপ্রাপ্ত পাঁচ জনকে অর্থাৎ তেল প্রস্তুতকারী সংস্থা, সংস্থার দুই সেলিব্রিটি অ্যাম্বাসেডর গোবিন্দ এবং জ্যাকি শ্রফ, প্রচারক সংস্থা টেলিমার্ট শপিং নেটওয়ার্ক প্রাইভেট লিমিটেড এবং ম্যাক্স কমিউনিকেশনকে ২০ হাজার টাকা জরিমানার নির্দেশ দিয়েছে। </p>
      <p>এর সঙ্গেই ক্রেতার ওই তেলের দাম বাবদ ৩,৬০০ টাকা এবং তার প্রতি বছরের ৯ শতাংশ হারে সুদ-সহ সমস্ত আইনি খরচ মিটিয়ে দেওয়ার নির্দেশ দেওয়া হয়েছে। জিনিউজ</p>
    </article>
  </body>
</html>