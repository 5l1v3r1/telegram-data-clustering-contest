<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/estils/iniciatives-esquivar-Black-Friday_0_2350564991.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T11:59:54+00:00"/>
    <meta property="og:title" content="4 iniciatives per esquivar el Black Friday"/>
    <meta property="og:description" content="Comprar marques sostenibles, fer intercanvis o evitar les compres compulsives són algunes opcions"/>
  </head>
  <body>
    <article>
      <h1>4 iniciatives per esquivar el Black Friday</h1>
      <h2>Comprar marques sostenibles, fer intercanvis o evitar les compres compulsives són algunes opcions</h2>
      <address>
        <time datetime="2019-11-25T11:59:54+00:00">25 Nov 2019, 11:59</time>
      </address>
      <p>Ja fa dies que s’està fent una crida massiva perquè tothom s’apunti a l’agenda una data clau: el Black Friday. Anuncis amb suposats descomptes d’infart i oportunitats úniques han quallat entre els consumidors, fins al punt que ja es calcula que el 84% dels espanyols participaran en aquesta jornada amb un pressupost mitjà de 266 euros, segons un estudi fet per la consultora especialitzada en <i>pricing</i> Simon-Kucher &amp; Partners.</p>
      <p>L’altra cara de la moneda són les iniciatives que han anat sorgint els últims anys amb l’objectiu d’evitar la bogeria consumista i tenir més consciència mediambiental, i no només durant les campanyes prenadalenques. De fet, a Suècia ha aparegut el fenomen conegut com a <i>köpskam</i>, que es podria traduir com “la vergonya de comprar”, un moviment centrat sobretot a remarcar la irresponsabilitat que suposa comprar roba de forma compulsiva per poder seguir els dictàmens de la moda. I també el que es coneix com a <i>fast fashion</i>, que produeix peces de roba a baix preu i de forma insostenible.</p>
      <figure>
        <img src="https://www.ara.cat/2019/11/25/imatges/Botigues-anuncis-descomptes-Black-Friday_2350575049_67635850_117x66.jpg"/>
      </figure>
      <p>
        <a href="https://www.ara.cat/estils/Black-consequencies-Friday-planeta-mediambient_0_2350565000.html">Què suposa el Black Friday per al medi ambient?</a>
      </p>
      <p>Precisament en el mateix país nòrdic també ha nascut el conegut com a White Monday [Dilluns Blanc], que s’ha celebrat aquesta setmana i que, segons el seu impulsor, Henning Gillberg, vol ser <a href="https://www.ara.cat/societat/White-Monday-alternativa-Black-Friday-sostenible_0_2127987292.html">una alternativa sostenible al consumisme massiu del Black Friday</a>.</p>
      <p>Per aconseguir-ho, durant tot el dia s’intenta donar visibilitat a les empreses que contribueixen a l’economia circular. És el cas de botigues que, per exemple, venen articles de segona mà, fabriquen mobles amb materials reciclats o roba feta amb productes sostenibles. En aquesta edició ja hi han participat 9 països –entre els quals encara no hi ha Espanya–, més de 150 negocis i una cinquantena d’organitzacions. Tot i que el White Monday ja ha passat, encara queden algunes alternatives per a aquells que no volen participar a la gran festa del consum del Black Friday. Us les expliquem.</p>
      <h3>Dia Sense Compres</h3>
      <p>La primera proposta és molt simple i fàcil de seguir: no comprar. Esclar que si el que es vol és que aquest acte tingui un simbolisme especial, un sempre es pot adscriure al Buy Nothing Day [Dia Sense Compres]. Es tracta d’un moviment creat fa més de 25 anys al Canadà i que des d’aleshores es reivindica sempre els divendres després d’Acció de Gràcies, que és quan se celebra el Black Friday. Els seus seguidors aposten per incentivar l’economia local i també intenten difondre la idea que un objecte no dona la felicitat. Això sí, la idea original és mantenir aquesta filosofia la resta de l’any, no només durant un dia.</p>
      <h3>Green Friday</h3>
      <p>Una altra opció és sumar-se a les diverses campanyes alternatives que es fan el mateix dia sota el nom de Green Friday [Divendres Verd], en què s’intenta incentivar que les compres es facin en negocis sostenibles i que cuidin el medi ambient. Una d’aquestes iniciatives que ha tingut bastant ressò és la creada fa tres anys per María Negro, responsable de l’agència creativa El Hervidero de Ideas, que des dels inicis vol ajudar a promoure i visibilitzar les marques i negocis considerats <i>ecofriendly</i>, així com fomentar el consum responsable i sostenible. En les últimes edicions ja hi han participat més de 500 empreses i sembla que la tendència a optar per aquest tipus de firmes sostenibles va a l’alça: un estudi fet per Nielsen Holdings el 2015 ja assegurava que el 66% dels mil·lennials arreu del món estaven disposats a comprar marques sostenibles, encara que haguessin de pagar més. L’èxit del seu Green Friday particular ha estat tan satisfactori que ara María Negro acaba d’estrenar <i>Consume con coco</i>, una plataforma de consum responsable, visibilització i divulgació del que suposa el consum sostenible que es podrà consultar durant tot l’any. “Volem fer veure als consumidors que el consum és una forma d’activisme: s’ha de ser conscient de com es consumeix i que els nostres diners, ben gestionats, també poden ser un vot per construir una societat més justa i equitativa”, explica Negro.</p>
      <h3>Giving Tuesday</h3>
      <p>No és només el Black Friday el que s’intenta combatre aquests dies amb propostes alternatives. Dilluns vinent, tres dies després del Black Friday, se celebra el CyberMonday, una altra de les cites en què es vol seduir els consumidors amb grans descomptes en les compres per internet. Davant d’això, des de fa uns quatre anys ha arribat a casa nostra una iniciativa global sorgida als Estats Units anomenada <a href="http://givingtuesday.cat/">Giving Tuesday</a>, que aquest any serà el dimarts 3 de desembre i que consisteix a dedicar el dia a fer alguna mena de donació: des de donar diners a organitzacions benèfiques o oferir aliments fins a fer alguna mena de voluntariat. A la seva pàgina web es poden veure totes les possibilitats en què es pot col·laborar, en una acció que cada any millora els seus resultats: el 2018 va arribar a recaptar 697.265 euros destinats a més de 300 projectes socials. Fins i tot el <i>hashtag</i> #GivingTuesday va ser <i>trending topic</i> durant 11 hores aquella jornada.</p>
      <h3>Activisme online</h3>
      <p>Per als més avesats al món d’internet i les xarxes socials, una altra manera de participar activament en contra del Black Friday és fent d’investigador i intentant detectar possibles fraus en alguns dels suposats descomptes que ofereixen les marques durant aquesta jornada. De fet, les transaccions fraudulentes es podrien incrementar fins a un 36% durant el Black Friday, segons un estudi fet per l’empresa de <i>big data</i> Hocelot. En aquest sentit, des de fa temps l’organització Facua anima els usuaris a fer servir el <i>hashtag</i> Black Fraude per donar a conèixer i denunciar a través de les xarxes aquestes possibles estafes.</p>
      <figure>
        <a href="https://www.ara.cat/2019/11/25/estils/Anuncis-descomptes-pel-Black-Friday_2350575042_67635237_1500x1000.jpg">
          <img src="https://www.ara.cat/2019/11/25/estils/Anuncis-descomptes-pel-Black-Friday_2350575042_67635237_1500x1000.jpg"/>
        </a>
        <figcaption>Anuncis de descomptes pel Black Friday / MARC ROVIRA</figcaption>
      </figure>
      <h3>Consells per als que volen aprofitar els descomptes</h3>
      <p>Si tot i les alternatives proposades ets dels que estan disposats a aprofitar la jornada dels descomptes i endur-se alguna cosa a casa, la professora i col·laboradora dels estudis d’economia i empresa de la UOC Neus Soler ofereix alguns consells per fer una compra raonable.</p>
      <p><b>Valorar la necessitat.</b> Durant uns dies el reclam publicitari per atraure clients serà més alt que mai. I no només això, sinó que molts amics i familiars poden contribuir a fer més pressió social, amb preguntes com “No ho aprofitaràs?”. Ser conscient d’això et pot evitar caure en compres que, segons l’experta, potser ni t’havies plantejat uns dies enrere. “Una bona manera de saber si realment necessites alguna cosa és preguntar-te, per exemple, quantes vegades et posaràs aquelles sabates en un mes”, aconsella Soler.</p>
      <p><b>Fer una llista del que es vol comprar.</b> En aquest sentit, l’experta no es refereix a fer una llista com la del supermercat, que es fa per no oblidar-se de res. “El fet d’escriure el que volem ens obliga a reflexionar més sobre si tenim una veritable necessitat de comprar-ho o no”, matisa Soler, que creu que la longitud de la llista també és clau a l’hora de prendre consciència.</p>
      <p><b>Investigar preus reals.</b> Encara que potser ja és massa tard, l’ideal és començar a investigar els preus reals de cada producte unes setmanes abans per no caure en fraus i estafes, com les botigues que apugen els preus uns dies abans per tornar-los a abaixar durant el Black Friday.</p>
      <p><b>Pagar en efectiu.</b> Un cop et decideixes a sortir a comprar, Soler recomana haver-se fixat prèviament un pressupost màxim i pagar en efectiu, així s’és més conscient del que es va gastant.</p>
      <p><b>Vigilar l’estat d’ànim.</b> Per acabar, l’experta recomana evitar anar a comprar si en aquell moment s’està amb un estat d’ànim baix, perquè està comprovat que s’és molt més procliu a consumir per “apujar la moral”. De la mateixa manera, també recomana vigilar amb qui vas a comprar: “Hi ha persones més emocionals i impulsives que et poden arribar a fer consumir més del que tenies previst”, conclou.</p>
    </article>
  </body>
</html>