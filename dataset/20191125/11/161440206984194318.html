<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/25/il-papa-di-luca-sacchi-anastasia-nasconde-qualcosa-non-escludo-ch-137-956903.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T11:37:05+00:00"/>
    <meta property="og:title" content="Il papà di Luca Sacchi: &quot;Anastasia nasconde qualcosa, non escludo che c'entri anche lei&quot;"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">roma</h6>
      <h1>Il papà di Luca Sacchi: "Anastasia nasconde qualcosa, non escludo che c'entri anche lei"</h1>
      <h2>Dubbi anche sull'amico che era al pub quella sera, Giovanni Princi: "Perché con Luca a terra gravemente ferito è andato a spostare la macchina di Anastasia? Aveva qualcosa da nascondere"</h2>
      <address>
        <time datetime="2019-11-25T11:37:05+00:00">25 Nov 2019, 11:37</time>
      </address>
      <p>Lo aveva lasciato intendere più di una volta, mai lo aveva detto esplicitamente come ha fatto oggi, in un'intervista rilasciata al quotidiano romano "Il Messaggero".</p>
      <p>"Anastasia probabilmente nasconde qualcosa, visti i suoi comportamenti non escludo che c'entri anche lei", ha detto Alfonso Sacchi a proposito della fidanzata del figlio Luca, <a href="https://www.unionesarda.it/articolo/news/italia/2019/10/25/luca-ucciso-per-uno-zainetto-fermati-nella-notte-i-due-presunti-r-137-944785.html">ucciso</a> con un colpo di pistola alla testa in zona Colli Albani, a Roma.</p>
      <p>All'uomo non basta vedere in carcere Valerio Del Grosso e Paolo Pirino, i due giovani accusati dell'omicidio. Papà Alfonso vuole sapere anche perché il figlio è morto, e su questo sono troppi i punti oscuri.</p>
      <p>Quei 2mila euro in contanti nello zaino di Anastasia Kylemnyk, che probabilmente servivano per acquistare marijuana o cocaina e che sarebbero all'origine dell'aggressione poi costata la vita al giovane personal trainer.</p>
      <p>Dubbi anche sulla figura di Giovanni Princi, amico di Luca e indicato dai pusher come intermediario per l'acquisto della partita di droga. "Si è scoperto che, dopo l'omicidio di mio figlio, Princi ha spostato l'auto di Anastasia. Probabilmente doveva nascondere qualcosa, è l'unica spiegazione. Anche perché, in quel contesto, un amico avrebbe dovuto pensare a Luca e non a spostare una macchina".</p>
      <p>Tanti i misteri, e papà Alfonso torna anche ai giorni immediatamente precedenti la morte del figlio, quando "Anastasia si era allontanata da noi e si comportava in maniera più distaccata".</p>
      <p>(Unioneonline/L)</p>
    </article>
  </body>
</html>