<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/39-manniskor-hittades-doda-foraren-erkanner-brott/"/>
    <meta property="og:site_name" content="DN.SE"/>
    <meta property="article:published_time" content="2019-11-25T11:15:48+00:00"/>
    <meta property="og:title" content="39 människor hittades döda – föraren erkänner brott"/>
    <meta property="og:description" content="Lastbilschauffören som misstänks i den mordutredning som drogs igång efter att 39 människor hittats döda i en lastbil i England har erkänt medhjälp till"/>
  </head>
  <body>
    <article>
      <h1>39 människor hittades döda – föraren erkänner brott</h1>
      <address><time datetime="2019-11-25T11:15:48+00:00">25 Nov 2019, 11:15</time> by <a rel="author" href="https://www.dn.se/av/jonas-desai/" target="_blank">Jonas Desai</a></address>
      <p>
        <b>Lastbilschauffören som misstänks i den mordutredning som drogs igång efter att 39 människor hittats döda i en lastbil i England har erkänt medhjälp till människosmuggling, rapporterar Reuters. </b>
      </p>
      <p>Containerlastbilen hittades i ett industriområde i Essex den 23 oktober i år. I ett kylutrymme i det vita släpet hittade polisen 39 döda män, kvinnor och barn. </p>
      <p>Ungefär två veckor efter att lastbilen påträffats kunde polisen bekräfta att samtliga döda var vietnamesiska migranter. Det äldsta offret var 44 år och de yngsta var 15 år.</p>
      <p><b>Föraren, en 23-årig man</b> som suttit häktad misstänkt för dråp, penningtvätt och människosmuggling, erkände på måndagen att han hjälpt människor in i landet illegalt. Han erkände även till två åtalspunkter om penningtvätt.</p>
      <p>Mannen är nordirländsk medborgare<b> </b>och ska ingå i ett <a href="https://www.dn.se/nyheter/varlden/23-aring-misstankt-for-inblandning-i-lastbilstragedin/">globalt nätverk av människosmugglare som för migranter till Storbritannien</a>. 23-åringen framträdde via videolänk från fängelset Belmarsh i London, i samband med ett domstolsförfarande. </p>
      <p>Inget rättegångsdatum är ännu satt men mannen ska åter höras den 13 december. </p>
      <p>En 22-årig man från Nordirland greps i torsdags för 39 åtalspunkter om dråp. Mannen anklagas för att ha kört lastbilen från Zeebrugge i Belgien till Storbritannien, innan den hämtades av den 23-årigen mannen i Essex, skriver the Guardian. </p>
      <p>Vidare har åtta personer med koppling till fallet gripits av polisen i Vietnam.</p>
      <p>
        <a href="https://www.dn.se/nyheter/varlden/polisen-namnger-offren-i-lastbilstragedin/">Läs mer: Polisen namnger offren i lastbilstragedin</a>
      </p>
    </article>
  </body>
</html>