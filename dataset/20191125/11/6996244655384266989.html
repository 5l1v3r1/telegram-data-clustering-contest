<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710067"/>
    <meta property="og:site_name" content="ישראל היום"/>
    <meta property="article:published_time" content="2019-11-25T11:48:47+00:00"/>
    <meta property="og:title" content="סוף למושבה: תכירו את אצטדיון שלמה ביטוח בפ&quot;ת"/>
    <meta property="og:description" content="עיריית פתח תקווה בחרה בהצעה של חברת &quot;שלמה ביטוח&quot;, ולכן בקרוב אצטדיון &quot;המושבה&quot; ישנה את שמו • החוזה לארבע שנים כדורגל ישראלי"/>
  </head>
  <body>
    <article>
      <h1>סוף למושבה: תכירו את אצטדיון שלמה ביטוח בפ"ת</h1>
      <h2>עיריית פתח תקווה בחרה בהצעה של חברת "שלמה ביטוח", ולכן בקרוב אצטדיון "המושבה" ישנה את שמו • החוזה לארבע השנים הקרובות</h2>
      <address><time datetime="2019-11-25T11:48:47+00:00">25 Nov 2019, 11:48</time> by <a rel="author" href="https://www.israelhayom.co.il/writer_articles?tid=11169" target="_blank">שי ארצי</a></address>
      <p>סוף לאצטדיון "המושבה". אצטדיון הכדורגל העירוני בפתח תקוה ישנה את שמו בקרוב מאוד לאחר שחברת "שלמה ביטוח" זכתה במכרז למתן חסות לאצטדיון, שייקרא מעתה "אצטדיון שלמה ביטוח". חברת שלמה ביטוח, אשר זכתה במכרז, תיתן את החסות כאשר שווי העסקה יעמוד על 2.5 מיליון שקלים למשך ארבע שנים.</p>
      <p>כאמור, לפני כחודשיים, עיריית פתח תקוה, באמצעות החברה לפיתוח פ"ת, יצאה במכרז לצורך מתן חסות מסחרית וקריאת שם לאצטדיון המוכר. אתמול הודיעה העירייה כי בחרה בהצעה של חברת "שלמה ביטוח", כאשר אצטדיון "המושבה" ייקרא "אצטדיון שלמה ביטוח" ב-4 שנים הקרובות. האצטדיון ימותג וישולט הן במעטפת החיצונית והן בחללים הפנימיים בשם וסמל נותן החסות.</p>
      <p>יצוין כי בזמן תחילת בנייתו של האצטדיון העירוני בפתח תקוה,  אף גוף מסחרי או פרטי לא לקח חלק במימון בניית האצטדיון והמימון היה ציבורי, ועל כן שמו טרם נקבע והוא נשא את הכותרת "אצטדיון עירוני" ללא כל כינוי נוסף. בהמשך, הודיעה עיריית פתח תקווה כי הוחלט לקרוא לאצטדיון בשם "אצטדיון המושבה".</p>
      <p>טובי שמלצר, מבעלי חברת "שלמה ביטוח": "אנו שמחים על בחירתנו כזוכים במכרז למתן החסות של אצטדיון הכדורגל העירוני בפתח תקווה. בתור חברה שמשרדיה ממוקמים מזה שנים רבות בעיר פתח תקווה, ומעסיקה מאות עובדים תושבי העיר, אנו מחוברים לעשייה המקומית וחיים אותה מדי יום".</p>
      <p>לירון גולדנברג, מנכ"ל החברה לפיתוח פ"ת הוסיף: "בהתאם להנחיית ראש העיר, פעלה החברה לשווק חבילת זכויות מיתוג וחשיפה של האצטדיון העירוני. האתגר היה משמעותי בשל העובדה שפרט לתל אביב, מכרזים מסוג זה לא צלחו. אני שמח וגאה על כך שמספר רב של חברות עסקיות, מהמובילות במשק, התעניינו במכרז. התעניינות זו מלמדת על האטרקטיביות והפוטנציאל של האצטדיון ועל האמון הרב שהביעו החברות בעיר פתח תקווה ובעומד בראשה".</p>
    </article>
  </body>
</html>