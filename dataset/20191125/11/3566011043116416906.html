<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549882.html/%D9%85%D8%AF%D8%A7%D8%AE%D9%84%D8%A7%D8%AA-%D8%AE%D8%A7%D8%B1%D8%AC%DB%8C-%D8%B1%D8%A7-%D8%A7%D8%B2-%D8%A8%D8%A7%D8%A8-%D8%AE%DB%8C%D8%B1%D8%AE%D9%88%D8%A7%D9%87%DB%8C-%D9%88-%D8%AF%D9%88%D8%B3%D8%AA%DB%8C-%D8%A8%D8%A7-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D9%86%D9%85%DB%8C-%D8%AF%D8%A7%D9%86%DB%8C%D9%85--%D9%86%D8%B4%D8%B3%D8%AA-%DA%A9%D9%85%DB%8C%D8%B3%DB%8C%D9%88%D9%86-%D9%85%D8%B4%D8%AA%D8%B1%DA%A9-%D8%A8%D8%B1%D8%AC%D8%A7%D9%85----%D8%A2%D8%B0%D8%B1-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T11:12:00+00:00"/>
    <meta property="og:title" content="مداخلات خارجی را از باب خیرخواهی و دوستی با ملت ایران نمی دانیم/ نشست کمیسیون مشترک برجام ۱۵ آذر برگزار می‌شود"/>
    <meta property="og:description" content="سخنگوی وزارت خارجه مداخلات خارجی از جمله از سوی آمریکایی ها در امور داخلی ایران را از باب خیرخواهی و دوستی با ملت ایران ندانست و گفت: آنها به دنبال زنده کردن تنش ها هستند."/>
  </head>
  <body>
    <article>
      <h1>مداخلات خارجی را از باب خیرخواهی و دوستی با ملت ایران نمی دانیم/ نشست کمیسیون مشترک برجام ۱۵ آذر برگزار می‌شود</h1>
      <h2>سخنگوی وزارت خارجه مطرح کرد:</h2>
      <address>
        <time datetime="2019-11-25T11:12:00+00:00">25 Nov 2019, 11:12</time>
      </address>
      <p>سخنگوی وزارت خارجه مداخلات خارجی از جمله از سوی آمریکایی ها در امور داخلی ایران را از باب خیرخواهی و دوستی با ملت ایران ندانست و گفت: آنها به دنبال زنده کردن تنش ها هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سید عباس موسوی سخنگوی وزارت امور خارجه ایران امروز (دوشنبه) در نشست هفتگی با خبرنگاران به آخرین تحولات در عرصه سیاست خارجی پرداخت و به پرسش های آنها پاسخ داد.</p>
      <p>وی در ابتدا هفته بسیج را تبریک گفت و یاد و خاطره شهدا و امام بسیجی را گرامی داشت.   موسوی روز مجلس را هم گرامی داشت و بر نقش و جایگاه مجلس تاکید و عنوان کرد: هم دولت و هم وزارت خارجه همیشه تعامل گسترده و سازنده و خوبی با نمایندگان مجلس داشته و ظریف کمتر وزیر خارجه ای بوده که اینقدر به مجلس پاسخگو بود و همواره در صحن و نشست های کمیسیونها حضور داشته است.   سخنگوی وزارت خارجه همچمنین گفت: اتفاقاتی در کشور رخ داد و ناخوشایند بود و از آن ناخوشایندتر دخالت‌های دیگران بود چون ایران اعتراضات مردم را حق آنها میداند، تجمعات مسالمت آمیز را حق مردم می دانیم ولی حساب اغتشاشگران همیشه جدا بوده حساب گروه هایی که خط گرفتند و مسلحانه در جاهایی وارد این عرصه شدند جدا بوده، کشورهایی که دانسته و نادانسته از این اغتشاشگران حمایت کردند باید مسؤولیت آن را بپذیرند.   وی افزود: گروهک های تروریستی اقداماتی انجام دادند که نهادهای امنیتی در حال بررسی این مسائل هستند.    موسوی گفت: مایه تاسف است که برخی وزرای خارجه در دیگر کشورها از مردم بخواهند از بانک سوزی ها و ... فیلم تهیه و برای آنها بفرستند. حق قانونی و اعتراض مردم ایران به رسمیت شناخته شده و در چارچوب قانون می توانند حرفشان را بزنند و اغتشاش ممنوع است.   موسوی به سفرهای اخیر مقامات خارجی به تهران از جمله فرستاده ویژه نخست وزیر مالزی و فرمانده ارتش پاکستان اشاره کرد و گفت: امروز سفر فرستاده ویژه کره جنوبی به ایران انجام می شود و مقامات ارشد ما هم به کشورهای خارجی سفر می کنند که پس از نهایی شدن اطلاع رسانی می شود.   سخنگوی دستگاه دیپلماسی در پاسخ به سوالی درباره افزایش موج جدیدی از درخواست از سوی مقام های آمریکایی و متحدان منطقه ای برای تشدید فشار به ایران در پی اعتراضات و اغتشاشات اخیر در ایران بیان کرد: حمایت هایی که کردند به نو‌عی دخالت در امور داخلی ایران در راستای سیاست های خصمانه و فشار حداکثری مقامات آمریکایی است که پیگیر آن هستند. این اظهارات و مداخلات را از باب خیرخواهی و دوستی با ملت ایران نمی دانیم. آنها به دنبال زنده کردن تنش ها و افزایش تنش ها هستند.   موسوی ادامه داد: در سطح دستگاه دیپلماسی برای مقابله با این فشارها و تهدیدات هم از نوع بررسی های حقوقی و قانونی و هم مستندسازی های خاص که بتوانیم به مراجع بین المللی ارائه دهیم اقداماتی در حال انجام است و هم یکسری اقدامات را دستگاه های داخلی انجام خواهند داد.   وی در پاسخ به سوالی درباره ادعاهای اخیر عادل الجبیر وزیر مشاور در امور خارجه عربستان علیه ایران با بیان اینکه به لفاظی های ایشان دیروز پاسخ دادم، گفت: ایران همسایگان خودش را اولویت اصلی سیاست خارجی خود می داند.   موسوی درباره صدور حکمی در دادگاه آمریکایی برای پرداخت غرامت ۱۸۰ میلیون دلاری به جیسون رضاییان خبرنگار واشنگتن پست عنوان کرد: جیسون رضاییان براساس شواهد متهم امنیتی بوده و ایران همان زمان که جرمش سنگین بوده به او تخفیف داد و این حکم به حبس تغییر کرد، بعد از مدتی براساس مصوبه شورای عالی امنیت ملی مورد عفو قرار گرفت و با اینکه پرونده بازی داشت آزاد شد. ایران می توانست ایشان را نگهدارد و مجازات های سنگین اعمال کند، اینکه ایشان از این موارد سواستفاده می کند از عجایب روزگار است.    سخنگوی وزارت خارجه اسناد ادعایی روزنامه نیویورک تایمز را مورد تایید ندانست و گفت گشتن در روابط ایران و عراق کار سختی نیست.   وی افزود: شخص سردار سلیمانی به خاطر چهره محبوب ایشان همواره مورد غضب برخی است.   موسوی همچنین اعلام کرد که ششم دسامبر نشست کمیسیون مشترک برجام در سطح معاونان وزرای خارجه ایران و ۱+۴ به احتمال قوی در وین برگزار می شود.    سخنگوی وزارت خارجه در پاسخ به سوال خبرنگار فارس درباره سفر فرستاده ویژه کره جنوبی به تهران و بحث توقف صادرات دارو و غذا به ایران از سوی این کشور عنوان کرد: امیدواریم به سرعت اقدامات خلاف قانون و تعهد آنها متوقف شده و تجارت عادی و صادرات اقلام دارویی به ایران از سر گرفته شود.   سخنگوی وزارت خارجه در واکنش به اظهارات دبیرکل اتحادیه عرب درباره پذیرش سفیر یمن در تهران گفت: دولت مستقر در صنعا دولت قانونی است که مراودات منطقه ای و جهانی دارد و مورد گفتگوی کشورهای مختلف از جمله اتحادیه اروپا و سازمان ملل است و دولت مستقر قانونی در یمن به کشورهایی که مایلند سفیر می فرستد و ایران سفیر آنها را می پذیرد.   خبر در حال تکمیل است...  </p>
    </article>
  </body>
</html>