<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_tetris_snake_egyszerre_jatek_bongeszoben"/>
    <meta property="og:site_name" content="HVG.hu"/>
    <meta property="article:published_time" content="2019-11-25T11:03:00+00:00"/>
    <meta property="og:title" content="Ha ezzel elbír, ön egy zseni: összerakták egy játékba a Tetrist és a Snake-et"/>
    <meta property="og:description" content="Nagyon nehéz játékot sikerült alkotni a kockapakolgatás és a kígyózás összegyúrásával: a két kihívásának egyszerre kell megfelelni."/>
  </head>
  <body>
    <article>
      <h1>Ha ezzel elbír, ön egy zseni: összerakták egy játékba a Tetrist és a Snake-et</h1>
      <address><time datetime="2019-11-25T11:03:00+00:00">25 Nov 2019, 11:03</time> by <a rel="author">hvg.hu</a></address>
      <p>
        <b>Nagyon nehéz játékot sikerült alkotni a kockapakolgatás és a kígyózás összegyúrásával: a két kihívásának egyszerre kell megfelelni.</b>
      </p>
      <p>Nem az a baj, hogy Grégoire Divaret-Chauveau kitalált valamit, hanem hogy meg is valósította. A francia fejlesztő a Codevember nevű kezdeményezéshez csatlakozva november minden napján nekiáll teljesíteni valamilyen kisebb programozási kihívást. A játék témakörben arra jutott, házasítja a Tetrist és a Snake-et. Ezt a két játékot egyszerre játszani még két készüléken sem túl könnyű, de aki nem tud elképzelni annál nagyobb kihívást, most kipróbálhatja, milyen is, ha egy monitoron, egy billentyűzette irányítva kell művelni a dolgot.</p>
      <p><a href="https://grgrdvrt.com/codevember_2019/9_game/">Az ide kattintva elérhető böngészős játékban</a> a képernyő bal oldalán zajlik a tetrisezés, jobb oldalán pedig halad a piros négyzetekre éhes kígyó, amely önmagába és a falba sem ütközhet. A játékokat – egyszerre mindkettőt – a klaviatúránkon lévő nyilakkal (vagy ha jobban kézre esik, akkor a W-A-S-D billentyűkkel) irányíthatjuk, ezek mellé jön még a Space gomb, mellyel azonnal az ablak aljára parancsolhatjuk a fentről érkező elemet. (A tetrisbéli forgatásra a felfele nyíl szolgál.)</p>
      <p>Ha megnyomjuk a balra mutató nyilat, akkor a Tetrisben lévő építőelem balra lép egyet (mint mindig) és a Snake-ben lévő kígyó is balra fordul (ahogy azt megszokhattuk). Ez eddig rendben is lenne, csakhát ugyanaz a lépés nagyon ritkán jön ki jól mindkét ablakban. Arról már nem is beszélve, hogy a figyelem ilyen mértékű megosztása sem túl egyszerű feladat.</p>
      <p>Aki a kihívásokat és a kávét egyaránt szereti, annak érdemes még a játék indítása előtt döntenie, ma melyiket választja. A kettő együttes alkalmazása esetén veszélyes magasságokba szökhet a vérnyomás.</p>
    </article>
  </body>
</html>