<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/mieszkania-socjalne-w-kontenerach-samorzady-wytaczaja-ciezkie-dziala,135322.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T11:20:00+00:00"/>
    <meta property="og:title" content="Mieszkania socjalne w kontenerach. Samorządy wytaczają ciężkie działa"/>
    <meta property="og:description" content="Gmina Łobżenica w woj. wielkopolskim w stanowczy sposób postanowiła walczyć z &quot;trudnymi mieszkańcami&quot;. W jaki sposób? Lokując ich w mieszkalnych kontenerach. Na początek stanął jeden taki obiekt. Zamieszka w nim 7-osobowa rodzina. Niewykluczone, że jeśli rozwiązanie się sprawdzi, powstaną kolejne. Tak stało się też w kilku innych samorządach."/>
  </head>
  <body>
    <article>
      <h1>Mieszkania socjalne w kontenerach. Samorządy wytaczają ciężkie działa</h1>
      <address><time datetime="2019-11-25T11:20:00+00:00">25 Nov 2019, 11:20</time> by <a rel="author">Aneta Kaczmarek  </a></address>
      <h4>Gmina Łobżenica w woj. wielkopolskim w stanowczy sposób postanowiła walczyć z "trudnymi mieszkańcami". W jaki sposób? Lokując ich w mieszkalnych kontenerach. Na początek stanął jeden taki obiekt. Zamieszka w nim 7-osobowa rodzina. Niewykluczone, że jeśli rozwiązanie się sprawdzi, powstaną kolejne. Tak stało się też w kilku innych samorządach.</h4>
      <hr/>
      <ul>
        <li>
          <b>Rozwiązanie nie jest nowe. Podobne zastosowano już w innych lokalizacjach. W Krośnie powstało nawet niewielkie osiedle z kontenerami.</b>
        </li>
        <li>
          <b>Pierwszy kontener w gminie Łobżenica zostanie zamieszkany w grudniu. Wprowadzi się do niego rodzina, która sprawia problemy sąsiedzkie.</b>
        </li>
        <li>
          <b>O ile wyprowadzanie niereformowalnych lokatorów jest rozwiązaniem kontrowersyjnym, to ich reakcja na wizję mieszkania w kontenerze dowodzi, że skutecznym.</b>
        </li>
      </ul>
      <p>Kontener, który stanął we wsi Witogroszcz, został zlokalizowany w pobliżu innych budynków socjalnych. Ma blisko 40 mkw. powierzchni, jest ogrzewany elektrycznie, posiada wszelkie niezbędne media. Na razie obiekt będzie jeden, ale nie znaczy to, że jedyny.</p>
      <p>Jeśli rozwiązanie się sprawdzi, na terenie gminy mogą pojawić się kolejne kontenery. To rozwiązałoby problem z mieszkaniami socjalnymi. Do urzędu co roku wpływa 15-20 nowych wniosków o przyznanie lokalu socjalnego, tymczasem gmina nie dysponuje zasobem, który byłby w stanie w pełni zaspokoić potrzeby wszystkich mieszkańców. Kontenery mogłyby rozwiązać ten problem, a jednocześnie być "motywatorem" dla dłużników czy osób uciążliwych społecznie.  </p>
      <h3>Społeczne kontrowersje</h3>
      <p>Gmina Łobżenica nie jest pierwszą w woj. wielkopolskim, która zdecydowała się na zakup kontenerów na potrzeby mieszkalne. W 2011 r. w samym Poznaniu powstało kontenerowe osiedle. Miały tam trafiać osoby, które utrudniały życie innym mieszkańcom, a także takie, które nie płaciły czynszów. W sumie przy ul. Średzkiej za kwotę 350 tys. zł postawiono 10 blaszanych kontenerów. W każdym znajdowało się 18-metrowe mieszkanie składające się z pokoju i łazienki. </p>
      <p>
        <a href="https://www.portalsamorzadowy.pl/gospodarka-komunalna/inwestycje-w-ramach-mieszkania-plus-liczby-mieszkan-terminy-ukonczenia-budowy,134928.html">Czytaj też: Inwestycje w ramach Mieszkania Plus: liczby mieszkań, terminy ukończenia budowy</a>
      </p>
      <p>Już sama lokalizacja, którą kilkakrotnie zmieniano, budziła kontrowersje mieszkańców. Budziło ją także rozwiązanie samo w sobie. Zarówno społecznicy, jak i środowisko naukowe krytykowały podobne praktyki, twierdząc, że kontenery nie są żadnym rozwiązaniem problemu. </p>
      <p>Nowe władze miasta uspokajały, zapewniając, że nie zamierzają rozbudowywać osiedla i stawiać kolejnych kontenerów. Ostatecznie, w 2016 r., zdecydowano o likwidacji osiedla. </p>
      <h3>Efekt osiągnięty</h3>
      <p>Planów rezygnacji z kontenerów nie mają władze Krosna, gdzie na osiedlu Białobrzegi, w okolicy Zakładu Unieszkodliwiania Odpadów, powstało osiedle kontenerowe. Budowa pierwszych kontenerów rozpoczęła się we wrześniu 2016. W 2017 r. do użytku oddano dwa pierwsze budynki.</p>
      <p>Standard mieszkań nie jest wysoki, ale lokale spełniają wymogi ustawy. Doprowadzono do nich kanalizację, wodociąg, prąd i ogrzewanie. Energia została opomiarowana licznikami. Ciepło i energia są więc dostępne wówczas, gdy lokator zapłaci rachunek.</p>
      <p>Na początek władze zdecydowały o postawieniu jednego ciągu mieszkań. Znajduje się w nim 9 lokali - cztery o powierzchni 34 mkw. (dwa pokoje, aneks kuchenny i łazienka) oraz pięć o powierzchni 16,7 mkw. (pokój z aneksem kuchennym i łazienka).</p>
      <p>Budowa mieszkań pochłonęła w sumie niespełna 990 tys. zł. Na realizację inwestycji miasto uzyskało 35-procentowe dofinansowanie z Banku Gospodarstwa Krajowego w Warszawie. W tej kwocie zawarte są wydatki na prace, które służyć mają kolejnym budynkom, będącym w planach tutejszego samorządu. </p>
      <p>- Mamy w sumie 9 lokali mieszkalnych - dwupokojowych i jednopokojowych. Część jest zamieszkała, ale nie wszystkie. Mimo to już teraz śmiało można stwierdzić, że przynajmniej w jakimś stopniu cel został osiągnięty, dłużnicy zaczęli płacić. Oczywiście problem nadal istnieje, ale sytuacja wyraźnie uległa i ciągle ulega poprawie. Widmo przeprowadzki do kontenera motywująco działa na nierzetelnych lokatorów - mówił nam w lutym Stanisław Kubit, prezes TBS w Krośnie.</p>
      <p>
        <a href="https://www.portalsamorzadowy.pl/gospodarka-komunalna/miarka-sie-przebrala-dluznicy-wobec-miasta-trafia-do-krajowego-rejestru,125634.html">Czytaj też: Miarka się przebrała. Dłużnicy wobec miasta trafią do krajowego rejestru</a>
      </p>
      <p>Jak przekonywał, lokale są wyposażone lepiej niż stare budownictwo z lat powojennych, gdzie często nie ma ciepłej wody, nie wszystkie media są dostępne.</p>
      <p>- Tutaj wszystko jest zabezpieczone. Trzeba przy tym zaznaczyć, że część kosztów utrzymania jest naturalnie po stronie najemców. Tu nie chodzi o to, żeby eksmitować tych, którzy nie płacą i dać im coś za darmo, ale żeby zmotywować ich do płacenia lub zwolnić miejsce dla tych, którzy czekają na mieszkanie - mówił prezes krośnieńskiego TBS. </p>
      <p>W efekcie zadłużenie spadło, a miasto chce postawić następne kontenery, do których będą kierowani kolejni dłużnicy.</p>
      <p>- Jest widoczny spadek przyrostu zadłużenia, choć trudno określić, czy jest spowodowany utworzeniem lokali socjalnych przy ul. Białobrzeskiej, czy też poprawą sytuacji materialnej rodzin. <br/>Miasto Krosno przystąpiło natomiast  do budowy kolejnych 2 budynków i do 2020 r. planowane jest oddanie do użytku 8 lokali. W jednym budynku będą 3 lokale - 2-pokojowe z aneksem kuchennym, przedsionkiem i łazienką, w drugim budynku będzie 5 lokali - 1-pokojowe z aneksem kuchennym, przedsionkiem i łazienką - mówi Joanna Sowa, rzecznik prasowy Urzędu Miasta Krosno.  </p>
      <h3>Kontenerem w dłużnika</h3>
      <p>Pomysł walki z dłużnikami przez ich eksmisję do kontenerów podchwyciły inne miasta. Niektóre pomysł zrealizowały, inne takie działanie dopiero planują. </p>
      <p>Kontenery chce stawiać m.in. prezydent Puław Paweł Maj. Gdy dług mieszkańców lokali komunalnych i socjalnych przekroczył 7,5 mln zł, zapowiedział on wprowadzenie do miasta kontenerów. Podjął też inne działania mająca na celu obniżenie zadłużenia. </p>
      <p>- Na początku lutego wprowadziłem program dający lokatorom możliwość odpracowania zadłużenia. Na tę chwilę liczba zawartych porozumień wynosi 41, z czego dług odpracowuje 21, co przekłada się na 77 tys. zł. To, co jest ewenementem, to fakt, że pierwszy raz od lat 70. długi zaczęła w ten sposób spłacać społeczność romska zamieszkująca Puławy - 10 osób spośród odpracowujących zadłużenie to właśnie Romowie - mówi Paweł Maj.</p>
      <p>
        <a href="https://www.portalsamorzadowy.pl/gospodarka-komunalna/z-przytulnego-m-do-kontenerowca-nie-bedzie-poblazania-dla-dluznikow,121166.html">Czytaj też: Z przytulnego "M" do kontenerowca. Nie będzie pobłażania dla dłużników</a>
      </p>
      <p>Jak przyznaje prezydent Puław, nie bez wpływu na poziom spłaty zadłużenia była też jego zapowiedź wprowadzenia do miasta kontenerów mieszkalnych. </p>
      <p>- Tak naprawdę jedyną restrykcją, jaką możemy zastosować wobec lokatorów niepłacących czynszów, jest przeniesienie ich do innych lokali, ale to nie robi na nich większego wrażenia. W efekcie nie dość, że mają oni niższe czynsze, których nie płacą, to my jako miasto nie możemy ich eksmitować, a dodatkowo ponosimy koszty sprzątania klatek itp. Dlatego podjąłem decyzję o zakupie 4 kontenerów, które będą przeznaczone na wynajem na zasadach najmu socjalnego. Myślę, że to będzie dobry straszak na tych najbardziej odpornych - mówi Maj.</p>
      <p>Kontenery mieszkalne od kilku lat stoją w podczęstochowskiej gminie Rędziny. W 2016 roku na terenie gminnym przy ul. Bankowej wykonano jeden kontener. Rok później zdecydowano o montażu kolejnych.</p>
      <figure>
        <img src="https://pliki.portalsamorzadowy.pl/i/15/05/31/150531.jpg"/>
        <figcaption>Kontenery socjalne od kilku lat stoją w gminie Rędziny (fot. UMR)</figcaption>
      </figure>
      <p>- Na tę chwilę mamy cztery kontenery, jest też gotowy projekt rozbudowy, ale obecnie nie planujemy montażu kolejnych, gdyż zwyczajnie nie ma takiej potrzeby. To z kolei wynika z faktu, że wyroki eksmisyjne zostały wykonane i osoby, którym musieliśmy zapewnić lokum, takie miejsca mają. To, co chcę zaznaczyć, to że lokatorzy mieszkający w kontenerach nie narzekają na warunki, a spędzili w nich kilka zim - mówi Paweł Militowski, wójt gminy Rędziny.</p>
      <p>Przyznaje jednak, że wizja mieszkania w kontenerze zadziałała na dłużników jak straszak. </p>
      <p>- Rzeczywiście w momencie, gdy informacja o kontenerach mieszkalnych pojawiła się w przestrzeni publicznej, odnotowaliśmy wśród osób zalegających z czynszami wręcz falę wpłat, co dowodzi, że mieszkańcy chcą uniknąć przeprowadzki do kontenera - mówi Militowski. </p>
      <h3>Koniec pobłażania</h3>
      <p>Z problemem dłużników od lat bezskutecznie walczy Bytom. Wysokość zadłużenia lokatorów wobec miasta na koniec 2018 r. wynosiła 374 mln zł. Rekordzista ma 420 tys. zł długu. W efekcie poszukiwań nowego sposobu, który rozwiąże stary problem, władze miasta zapowiedziały m.in. wpisywanie dłużników do rejestru długów i utworzenie specjalnej komórki windykacyjnej. Kolejne pomysły to przenoszenie dłużników do lokali o niższym standardzie i montaż wodomierzy przedpłatowych.</p>
      <p>- Nie będzie przedawnienia zaległości czynszowych dla osób, które mają dochód, a uchylają się od płatności. To nieuczciwe nie tylko względem miasta, ale przede wszystkim wobec osób, które mając skromny dochód, regularnie płacą czynsz. Dlatego chcielibyśmy skończyć z tą niesprawiedliwością - mówi prezydent Bytomia Mariusz Wołosz. </p>
      <p>Jak zapewnia, każdy przypadek rozpatrywany będzie indywidualnie. - Rozumiem, że są osoby, które znalazły się w trudnej sytuacji życiowej i nie mogą zapłacić czynszu - mówi prezydent. Takim osobom będziemy się starali pomóc - deklaruje.</p>
      <p>
        <a href="https://www.portalsamorzadowy.pl/gospodarka-komunalna/bytom-abolicja-nie-pomogla-dlugi-za-czynsz-rosna-miasto-podejmie-nowe-kroki,120997.html">Czytaj też: Abolicja nie pomogła - długi za czynsz rosną. Miasto podejmie nowe kroki</a>
      </p>
      <p>Zaległości czynszowe zostaną rozłożone na raty, a ich wysokość będzie dostosowana do możliwości finansowych najemcy. Osoby, które zalegają z czynszem, mogą też odpracować dług, wykonując prace porządkowe (odśnieżanie ulic, sprzątanie, malowanie klatek schodowych).</p>
      <p>- Nie będzie natomiast, tak jak w latach poprzednich, abolicji czynszowej. Każdy jest równy wobec prawa - zaznacza prezydent Bytomia. -  Z naszych analiz wynika, że jest spora grupa ludzi, która ma bardzo dobry status materialny, a nie płaci za mieszkania. Ze smutkiem muszę przyznać, że robią to świadomie, licząc na to, że te zaległości zostaną przedawnione, wówczas spora kwota zostaje w kieszeni - dodaje. </p>
    </article>
  </body>
</html>