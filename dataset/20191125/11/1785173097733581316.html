<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/secretarul-american-al-marinei-americane-us-navy-richard-spencer-in-dezacord-cu-trump-dat-afara-din-post-1922405825222019111119179933"/>
    <meta property="og:site_name" content="News.ro"/>
    <meta property="article:published_time" content="2019-11-25T11:58:22+00:00"/>
    <meta property="og:title" content="Secretarul american al Marinei americane (US Navy) Richard Spencer, în dezacord cu Trump, dat afară din post"/>
    <meta property="og:description" content="Secretarul american al Marinei americane (US Navy) Richard Spencer, a fost constrâns să demisioneze din cauza unei controverse cu privire la soarta unui militar de elită acuzat de crime şi graţiat de preşedintele Donald Trump, relatează AFP."/>
  </head>
  <body>
    <article>
      <h1>Secretarul american al Marinei americane (US Navy) Richard Spencer, în dezacord cu Trump, dat afară din post</h1>
      <address><time datetime="2019-11-25T11:58:22+00:00">25 Nov 2019, 11:58</time> by <a rel="author">Valentin Vidu</a></address>
      <p>
        <b>Secretarul american al Marinei americane (US Navy) Richard Spencer, a fost constrâns să demisioneze din cauza unei controverse cu privire la soarta unui militar de elită acuzat de crime şi graţiat de preşedintele Donald Trump, relatează AFP.</b>
      </p>
      <p>Spencer, căruia secretarul american al Apărării Mark Esper i-a cerut să demisioneze, şi-a confirmat plecarea într-o scrisoare deschisă în care îl critică pe Donald Trump, comandantul suprem al forţelor armate americane.</p>
      <p>”Eu nu împărtăşesc aceeaşi înţelegere a Comandantului Suprem care m-a numit în ceea ce priveşte principiile fundamentale ale bunei ordini şi disciplinei”, scrie Spencer în această scrisoare publicată de presa americană. ”Recunosc prin prezenta încetarea funcţiei mele ca secretar american al Marinei”.</p>
      <p>Cu câteva ore mai înainte, secretarul Apărării Mark Esper l-a îndemnat pe Richard Spencer să demisioneze din post, care este funcţie civilă.</p>
      <p>
        <b>PIERDEREA ÎNCREDERII</b>
      </p>
      <p>Esper ”a cerut demisia secretarului Marinei Richard Spencer după ce şi-a pierdut încrederea în el cu privire la lipsa sa de sinceritate privind conversaţii cu Casa Albă în cazul (membrului) Navy Seal Eddie Gallagher", anunţa Pentagonul.</p>
      <p>Esper este "profund tulburat de acest comportament”, adăuga Pentagonul.</p>
      <p>Edward Gallagher, un membru Navy Seals - o unitate de elită a Marinei -, a fost judecat cu privire la crime de război într-un dosar foarte urmărit în Statele Unite.</p>
      <p>El a fost găsit, la 2 iulie, nevinovat de uciderea unui prizonier în Irak, în 2017, şi a fost achitat de două tentative de omor ale unor civili irakieni.</p>
      <p>Însă Gallagher a fost găsit vinovat de faptul că a pozat alături de cadavrul unui tânăr ucis, împreună cu alţi militari, o fotografie de natură să ”aducă prejudiciu forţelor armate”, potrivit actului acuzării.</p>
      <p>El a fost degradat cu un rang, o sancţiune care îi reducea solda şi pensia.</p>
      <p>La 15 noiembrie, Donald Trump a anulat hotărârea Marinei de a-l retrograda pe Gallagher.</p>
      <p>Departamentul Apărării l-a acuzat pe secretarul Marinei că a propus - în ascuns - Casei Albe un aranjament potrivit căruia, în cazul în care preşedinţia nu se amestecă în procedurile împotriva lui Gallagher, militarul se retrage fără să fie exclus din Navy Seal.</p>
      <p>Richard Spencer nu ar fi comunicat această poziţie secretarului Apărării.</p>
      <p>US Navy a lansat o procedură internă care poate conduce la o retragere lui Edward Gallagher şi altor trei membri din aceeaşi unitate a insignei distinctive Navy Seals - tridentul -, o sancţiune care ar echivala cu o excludere pur şi simplu din SEALs.</p>
      <p>
        <b>”CU TOATE ONORURILE”</b>
      </p>
      <p>Însă intervenţia lui Donald Trump a compromis procesul. Preşedintele a declarat joi, pe Twitter, că ”Navy nu va ridica insigna Tridentului combatantului şi (membrului) Navy SEAL Edward Gallagher".</p>
      <p>Duminică, Donald Trump a scris pe Twitter că Gallagher a fost ”foarte rău tratat” de către Marină. El a anunţat că Spencer a fost invitat să demisioneze din cauza acestui caz şi din cauză că nu a luat măsuri cu privire la probleme privind depăşiri bugetare.</p>
      <p>Iar Trump a reafirmat că Gallagher nu va fi exclus din Navy Seals. "Eddie va ieşi liniştit la pensie cu toate onorurile pe care le merită”, a scris el pe Twitter.</p>
      <p>Vorbind duminică la Fox News, Edward Gallagher a acuzat Marina că a vrut să ia măsuri împotriva sa, ca represalii în urma unui dezacord.</p>
      <p>”Ei ar fi putut să-mi ia Tridentul oricând”, a declarat el. Însă ”acum încearcă să mi-l ia în timp ce preşedintele m-a restabilit în grad”.</p>
      <p>În scrisoarea deschisă în care îşi anunţă plecarea, Richard Spencer afirmă că nu-i permite conştiinţa să se conformeze dorinţei lui Donald Trump în scandalul Gallagher.</p>
      <p>”În conştiinţă, nu aş putea să mă supun unui ordin care, în opinia mea, încalcă jurământul sacru pe care l-am depus şi de a apăra Constituţia”, afirmă fostul secretar al Marinei. El adaugă că menţinerea ordinii şi disciplinei în rândul Marinei ”este o muncă extrem de serioasă”.</p>
      <p>Cazurile lui Edward Gallagher şi altor doi militari graţiali în noiembrie de Donald Trump au provocat critici din partea unor foşti oficiali militari americani.</p>
      <p>Preşedintele a decis să-l graţieze pe primul locotenent Clint Lorance, condamnat după ce a ordonat, în 2012, să se tragă într-un grup de trei civili afgani, dintre care doi erau morţi. Înainte să fie graţiat de Trump, Lorance a ispăşit şase din cei 19 ani de închisoare la care a fost condamnat.</p>
      <p>Trump a graţiat, de asemenea, un fost membru al Beretelor Verzi - o unitate de elită din cadrul Forţelor terestre americane -, acuzat de uciderea cu premeditare, în 2010, a unui taliban suspectat că fabrica bombe.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>