<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/kamu-memurlar/yargitay-dan-yillik-izinlerle-ilgili-onemli-karar-feshedilmesi-gerekir-h543999.html"/>
    <meta property="og:site_name" content="KamuAjans"/>
    <meta property="article:published_time" content="2019-11-25T11:10:10+00:00"/>
    <meta property="og:title" content="Yargıtay'dan 'Yıllık İzinlerle' İlgili Önemli Karar! Feshedilmesi Gerekir..."/>
    <meta property="og:description" content="Örnek bir davadan yola çıkan yüksek mahkeme, yıllık izin hakkının ücrete dönüşmesi için iş sözleşmesinin feshinin şart olduğunu hükmetti. Mahkeme, bu noktada sözleşmenin sona erme şeklinin ve haklı olup olmadığının öneminin olmadığını vurguladı."/>
  </head>
  <body>
    <article>
      <h1>Yargıtay'dan 'Yıllık İzinlerle' İlgili Önemli Karar! Feshedilmesi Gerekir...</h1>
      <address><time datetime="2019-11-25T11:10:10+00:00">25 Nov 2019, 11:10</time> by <a rel="author">KamuAjans</a></address>
      <p>
        <b>Örnek bir davadan yola çıkan yüksek mahkeme, yıllık izin hakkının ücrete dönüşmesi için iş sözleşmesinin feshinin şart olduğunu hükmetti. Mahkeme, bu noktada sözleşmenin sona erme şeklinin ve haklı olup olmadığının öneminin olmadığını vurguladı.</b>
      </p>
      <p>Yargıtay'ın çalışnaların yıllık izinleri için emsal teşkil edecek kararının ayrıntıları şöyle:</p>
      <p>YARGITAY</p>
      <p>22. HUKUK DAİRESİ</p>
      <p>ESAS NO:2017/26273</p>
      <p>KARAR NO:2019/20135</p>
      <p>KARAR TARİHİ:04.11.2019</p>
      <p>MAHKEMESİ:Asliye Hukuk (İş) Mahkemesi</p>
      <p>DAVA TÜRÜ: ALACAK</p>
      <p>Taraflar arasında görülen dava sonucunda verilen kararın, temyizen incelenmesi davalılardan ... Elektrik Dağıtım A.Ş. vekili tarafından istenilmekle, temyiz talebinin süresinde olduğu anlaşıldı. Dava dosyası için Tetkik Hakimi ... tarafından düzenlenenrapor dinlendikten sonra dosya incelendi, gereği konuşulup düşünüldü:</p>
      <p>KARAR</p>
      <p>Davacı vekili; müvekkilinin iş sözleşmesinin haklı neden olmaksızın işveren tarafından feshedildiğini, açılan işe iade davası sonucunda davacı lehine verilen kararın Yargıtayca onandığını, davacının yasal süresi içerisinde davalı ... Özel Güvenlik ve Eğitim Hizmetleri Limited Şirketine ihtar göndererek işe iade ve tazminat haklarının iadesini talep ettiğini; ancak, davalı tarafından işe başlatılmadığı gibi, davacıya tazminat haklarının da ödenmediğini ileri sürerek bakiye kıdem ve işe başlatmama tazminatları ile boşta geçen süre ücret ve yıllık izin ücreti alacaklarının davalılardan tahsiline karar verilmesini talep etmiştir.</p>
      <p>Davalılar Cevaplarının Özeti: Davalı ... Elektrik Dağıtım A.Ş. vekili; husumet itirazında bulunmuş, davacının iş sözleşmesinin davalılar arasında akdedilen sözleşmenin taraflarınkarşılıklı anlaşmaları neticesinde son verilmesi üzerine feshedildiğini beyanla, davanın reddini savunmuştur.</p>
      <p>Davalı ... Özel Güvenlik ve Eğitim Hizmetleri Limited Şirketi tarafından davaya cevap verilmemiştir.Mahkeme Kararının Özeti: Mahkemece, toplanan deliller ve bilirkişi raporuna dayanılarak davanın kabulüne karar verilmiştir.</p>
      <p>Temyiz:Kararı davalılardan ... Elektrik Dağıtım A.Ş. vekili temyiz etmiştir.</p>
      <p>GEREKÇE</p>
      <p>1-Dosyadaki yazılara, toplanan delillerle kararın dayandığı kanuni gerektirici sebeplere göre, davalı ... Elektrik Dağıtım A.Ş.'nin aşağıdaki bendin kapsamı dışında kalan temyiz itirazları yerinde değildir.</p>
      <p>2-Taraflar arasında davacının yıllık izin ücreti alacağının bulunup bulunmadığı konusunda uyuşmazlık bulunmaktadır.4857 sayılı İş Kanunu'nun 59. maddesinde, iş sözleşmesinin</p>
      <p>herhangi bir sebeple sona ermesi halinde, işçiye kullandırılmayan yıllık izin sürelerine ait ücretlerin son ücret üzerinden ödeneceği hükme bağlanmıştır. Yıllık izin hakkının ücrete dönüşmesi için iş sözleşmesinin feshi şarttır. Bu noktada sözleşmenin sona erme şeklinin ve haklı olup olmadığının önemi bulunmamaktadır. Yıllık izinlerin kullandırıldığı noktasında ispat yükü, işverene aittir. İşveren yıllık izinlerin kullandırıldığını imzalı izin defteri veya eşdeğer bir belge ile ispatlamalıdır. Bu konuda ispat yükü üzerinde olan işveren, işçiye</p>
      <p>yemin teklif edebilir.</p>
      <p>Somut olayda; davalı tarafça yıllık izin defteri veya eşdeğer bir belge sunulmamış, bilirkişi raporunda; davacının 6 yılı aşkın çalışması nedeni ile hak kazanmış olduğu yıllık izin ücreti toplam 90 gün üzerinden hesaplanmış, işverence yapılan yıllık izin ücreti ödemesi hesaplanan alacaktan mahsup edilmiştir. Mahsup işlemi yerinde ise de,davacının 6 yılı aşkın çalışma dönemi boyunca hiç yıllık izin kullanmadığının kabulü hayatın olağan akışına aykırıdır. Hukuk Muhakemeleri Kanunu 31. mad. uyarınca hakimin davayı aydınlatma ödevi kapsamında davacıya bu çalışma dönemi boyunca yıllık izin kullanıp kullanmadığı hususu açıklattırılarak, davacının beyanı ile birlikte tüm deliller birlikte değerlendirilmek suretiyle karar verilmesi gerekirken, eksik inceleme ile yazılı şekilde karar verilmesi hatalı olup bozmayı gerektirmiştir.</p>
      <p>SONUÇ: Temyiz olunan kararın yukarıda açıklanan nedenle BOZULMASINA, peşin alınan temyiz harcının istek halinde ilgiliye iadesine, 04.11.2019 gününde oy birliğiyle karar verildi.</p>
      <p>Kaynak : SGK Rehberi</p>
    </article>
  </body>
</html>