<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/prumysl-a-energetika/vyroba-se-v-litovelskem-papcelu-nezastavi-linky-si-mohou-pronajmout-nemci-rozhodl-soud-1364509"/>
    <meta property="og:site_name" content="E15.cz"/>
    <meta property="article:published_time" content="2019-11-25T11:10:00+00:00"/>
    <meta property="og:title" content="Výroba se v litovelském Papcelu nezastaví. Linky si mohou pronajmout Němci, rozhodl soud"/>
    <meta property="og:description" content="Krajský soud v Ostravě povolil společnosti Papcel, která je od poloviny září v úpadku, pronajmout většinu výrobních hal v Litovli na Olomoucku německému výrobci papírenských technologií Bellmer. Díky pronájmu továrny by se v Litovli měla udržet výroba strojů pro papírenský průmysl i zhruba osm desítek pracovních míst. Vyplývá to z dokumentů v insolvenčním rejstříku."/>
  </head>
  <body>
    <article>
      <h1>Výroba se v litovelském Papcelu nezastaví. Linky si mohou pronajmout Němci, rozhodl soud</h1>
      <address><time datetime="2019-11-25T11:10:00+00:00">25 Nov 2019, 11:10</time> by <a rel="author">ČTK</a></address>
      <p>
        <b>Krajský soud v Ostravě povolil společnosti Papcel, která je od poloviny září v úpadku, pronajmout většinu výrobních hal v Litovli na Olomoucku německému výrobci papírenských technologií Bellmer. Díky pronájmu továrny by se v Litovli měla udržet výroba strojů pro papírenský průmysl i zhruba osm desítek pracovních míst. Vyplývá to z dokumentů v insolvenčním rejstříku.</b>
      </p>
      <p>Vedení Papcelu požádalo soud o schválení nájemní a licenční smlouvy s českou pobočkou Bellmer Czech v závěru minulého týdne. S pronájmem části výrobního závodu Papcelu Litovel souhlasil insolvenční správce i prozatímní věřitelský výbor Papcelu.</p>
      <p>Jednání s německou skupinou Bellmer předseda představenstva Papcelu David Dostál v žádosti soudu zdůvodnil tím, že litovelská firma už nemá peníze na další provoz podniku a placení zaměstnanců. Zastavení výroby papírenských strojů by podle Dostála mělo nepříznivý dopad na stav majetkové podstaty i zaměstnance.</p>
      <p>Společnost Bellmer Czech má za pronájem výrobních hal Papcelu měsíčně platit 15 tisíc eur (383 tisíc korun). Projekt počítá s tím, že smlouva bude uzavřena na dobu určitou s platností do konce příštího roku. „Nájemné bude příjmem majetkové podstaty využitelným pro další úhradu závazků dlužníka,“ stojí v usnesení soudu. Firma Bellmer má podle Dostála zájem výhledově jednat o odkupu vybraných aktiv Papcelu.</p>
      <related>
        <a href="https://www.e15.cz/byznys/prumysl-a-energetika/zadluzene-strojirny-papcel-mozna-vzkrisi-nemci-chteji-si-pronajmout-vyrobni-zavody-v-litovli-1364480"/>
      </related>
      <p>Skupina Bellmer díky pronájmu výrobních hal bude moci podle insolvenčního soudu dokončit rozpracované projekty Papcelu a zabrání tak uplatnění již vystavených bankovních záruk. Pavel Novák z 1. správcovské a konkurzní, která byla jmenována insolvenčním správcem Papcelu, odhadl, že pronájem výrobního závodu Papcelu by mohl finanční situaci podniku zlepšit o několik desítek milionů korun.</p>
      <p>Papcel na sebe v srpnu podal insolvenční návrh. Firma má 443 věřitelů a dluhy 418 milionů korun. Soud v polovině září rozhodl, že podnik je v úpadku. Dostál v insolvenčním návrhu napsal, že firma je v úpadku pro platební neschopnost. Několikaleté spory s jedním ze zahraničních zákazníků Papcelu podle Dostála narušily důvěru bank, které litovelský podnik financovaly.</p>
      <related>
        <a href="https://www.e15.cz/byznys/prumysl-a-energetika/vyrobce-papirenskych-stroju-papcel-je-v-upadku-pohledavky-veritelu-jdou-do-stamilionu-1362383"/>
      </related>
      <p>Papcelu v roce 2018 klesly tržby o polovinu na 799 milionů z 1,626 miliardy v roce 2017. Výrobce papírenských strojů loni snížil ztrátu z předloňských 174 milionů korun na 94 milionů. Na sklonku léta Papcel zahájil propouštění. Počet zaměstnanců se do 1. listopadu měl snížit o osm desítek ze dvou stovek na 120 pracovníků.</p>
      <p>Významnou část loňského roku byl Papcel podle Dostála paralyzován akcionářskými spory, které narušily důvěru financujících bank. Investiční společnost BHM Group letos nakonec prodala svůj padesátiprocentní podíl v Papcelu firmě VEGA-HSH, kterou vlastní Dostál. VEGA-HSH se tak opět stala stoprocentním majitelem Papcelu. O způsobu řešení úpadku Papcelu soud zatím nerozhodl.</p>
      <related>
        <a href="https://www.e15.cz/byznys/prumysl-a-energetika/krsek-prodava-podil-v-litovelskem-papcelu-1357549"/>
      </related>
      <related>
        <h4>Související články</h4>
        <a href="https://www.e15.cz/byznys/prumysl-a-energetika/zadluzene-strojirny-papcel-mozna-vzkrisi-nemci-chteji-si-pronajmout-vyrobni-zavody-v-litovli-1364480"/>
        <a href="https://www.e15.cz/byznys/prumysl-a-energetika/vyrobce-papirenskych-stroju-papcel-je-v-upadku-pohledavky-veritelu-jdou-do-stamilionu-1362383"/>
        <a href="https://www.e15.cz/byznys/prumysl-a-energetika/krsek-prodava-podil-v-litovelskem-papcelu-1357549"/>
        <a href="https://www.e15.cz/byznys/prumysl-a-energetika/policie-opet-zasahovala-pred-zkrachovalou-vagonkou-heavy-machinery-1360432"/>
        <a href="https://www.e15.cz/byznys/prumysl-a-energetika/tradicni-strojirny-v-problemech-materska-skupina-poslala-na-pomoc-180-milionu-1363976"/>
      </related>
    </article>
  </body>
</html>