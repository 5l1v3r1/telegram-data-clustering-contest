<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23512989-pretendentii-sefia-psd-incep-atacurile-adresa-lui-dancila-marcel-ciolacu-rezultatul-este-unul-dezastruos-psd-are-nevoie-nou-inceput.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T11:09:00+00:00"/>
    <meta property="og:title" content="Pretendenții la șefia PSD încep atacurile la adresa lui Dăncilă/ Marcel Ciolacu: Rezultatul este unul dezastruos. PSD are nevoie de un nou început"/>
    <meta property="og:description" content="Președintele Camerei Deputaților, Marcel Ciolacu, a postat luni, pe Facebook o declarație prin care atrage atenția că rezultatul este unul dezastruos pentru PSD și că partidul are nevoie de un nou"/>
  </head>
  <body>
    <article>
      <h1>Pretendenții la șefia PSD încep atacurile la adresa lui Dăncilă/ Marcel Ciolacu: Rezultatul este unul dezastruos. PSD are nevoie de un nou început</h1>
      <address><time datetime="2019-11-25T11:09:00+00:00">25 Nov 2019, 11:09</time> by <a rel="author">Luminita Pirvu</a></address>
      <p><b>Președintele Camerei Deputaților, Marcel Ciolacu, a postat luni, pe Facebook o declarație prin care atrage atenția că rezultatul este unul dezastruos pentru PSD și că partidul are nevoie de un nou început. Declarația vine în contextul în care Ciolacu își dorește șefia PSD după ce Viorica Dăncilă a pierdut alegerile prezidențiale. De altfel, lideri ca Gabriela Firea și Niculae Bădălău au cerut public un congres extraordinar.<br/></b><br/>”Vreau să îi felicit pe toți colegii mei din organizații, primari, președinți de consilii județene, simpli membri sau simpatizanți care au muncit extrem de mult în aceste luni de campanie. Mulțumiri speciale le adresez și buzoienilor mei care mi-au fost alături întotdeauna! Rezultatele ne arată, însă, că în turul II al alegerilor prezidențiale PSD a luat cel mai mic număr de voturi din istorie. Asta după ce și în turul I am avut, la fel, un număr foarte mic de voturi. Să fim cinstiți: este un rezultat dezastruos care vine după un rezultat la fel de prost la europarlamentare”, a scris pe Facebook Marcel Ciolacu.<br/><br/>Ciolacu reproșează actualei conduceri că după alegerile europarlamentare, dar și după cele prezidențiale s-au făcut doar analize județene, ”nimic la nivel național”. ”Acum cred că e timpul să vedem unde am greșit cu adevărat la nivel central, să judecăm rațional și apoi să trecem la fapte. PSD are nevoie de un nou început. Avem alegeri locale în 6 luni. Acolo nu mai avem voie să pierdem”, a conchis Ciolacu.<br/><br/>Reamintim că Viorica Dăncilă a anunțat, dumnică seară, că a convocat ședința Comitetului Executiv al PSD pentru marți, ora 18.30. Social-democrații urmează să analizeze rezultatul alegerilor prezidențiale, dar și nemulțumirile din partid.<br/><br/><a href="https://www.hotnews.ro/stiri-politic-23511886-variante-discuta-psd-dupa-infrangerea-lui-dancila-rocada-conducerea-partidului-marcel-ciolacu-putea-numit-presedinte-interimar.htm">După înfrângerea înregistrată de candidatul PSD la alegerile prezidențiale, în interiorul partidului se ascut cuțitele și se conturează taberele.</a> Surse social-democrate au declarat pentru HotNews.ro că liderul PSD Buzău și președintele Camerei Deputaților Marcel Ciolacu ar fi purtat discuții cu Viorica Dăncilă și apropiații acesteia pentru o preluare a partidului fără scandal. Aceleași surse susțin că Gabriela Firea ar fi interesată să intre în competiția pentru funcția de președinte PSD fiind susținută de baronul Paul Stănescu.<br/><br/><b>Citește și:</b></p>
      <ul>
        <li>
          <b><a href="https://www.hotnews.ro/stiri-politic-23512895-firea-vehementa-impotriva-cooptarii-lui-gabriel-oprea-conducerea-psd-gest-sfidator-doamne-chiar-vreti-iesim-usa-din-dos-istoriei.htm">Mihai Fifor, omul de casă a lui Dăncilă schimbă tabăra/ Firea vehementă împotriva cooptării lui Gabriel Oprea în conducerea PSD: „Un gest sfidător. Doamne, chiar vreți să ieșim pe ușa din dos a istoriei?</a>”</b>
        </li>
        <li>
          <b>
            <a href="https://www.hotnews.ro/stiri-politic-23513048-badalau-atac-frontal-dancila-politica-exista-singur-act-demisia.htm">Bădălău atac frontal la Dăncilă: În politică există un singur act: demisia</a>
          </b>
        </li>
        <li>
          <b>
            <a href="https://www.hotnews.ro/stiri-politic-23511886-variante-discuta-psd-dupa-infrangerea-lui-dancila-rocada-conducerea-partidului-marcel-ciolacu-putea-numit-presedinte-interimar.htm">Ce variante se discută în PSD, după înfrângerea lui Dăncilă: Rocadă la conducerea partidului, Marcel Ciolacu ar putea fi numit președinte interimar/ Firea se încălzește pe tusă</a>
          </b>
        </li>
      </ul>
      <related>
        <h4>REFERINTE</h4>
        <a href="https://www.hotnews.ro/stiri-politic-23511886-variante-discuta-psd-dupa-infrangerea-lui-dancila-rocada-conducerea-partidului-marcel-ciolacu-putea-numit-presedinte-interimar.htm"/>
      </related>
    </article>
  </body>
</html>