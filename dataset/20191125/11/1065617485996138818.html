<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/il-click-di-pellegrini-cambia-la-roma-con-lorenzo-si-parte-da-2-0/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-25T11:37:27+00:00"/>
    <meta property="og:title" content="Il click di Pellegrini cambia la Roma: con Lorenzo si parte da 2-0"/>
    <meta property="og:description" content="Nelle partite in cui ha giocato, i giallorossi hanno una media di oltre due gol a partita. Senza di lui sono guai anche per Dzeko"/>
  </head>
  <body>
    <article>
      <h1>Il click di Pellegrini cambia la Roma: con Lorenzo si parte da 2-0</h1>
      <h2>Nelle partite in cui ha giocato, i giallorossi hanno una media di oltre due gol a partita. Senza di lui sono guai anche per Dzeko</h2>
      <address><time datetime="2019-11-25T11:37:27+00:00">25 Nov 2019, 11:37</time> by <a rel="author" href="https://www.forzaroma.info/author/marcoprestisimone/" target="_blank">Marco Prestisimone</a></address>
      <p>Non è un caso che Fonseca per Lorenzo <b>Pellegrini</b> abbia scelto un percorso speciale. Dopo l’infortunio subito in campo, senza passare dalla panchina. Troppo importante e troppo determinante nei numeri della sua <b>Roma</b>: nelle otto partite stagionali in cui ha giocato, i giallorossi hanno segnato <b>18 gol e quindi 2,25 a partita</b>. Di fatto, con Pellegrini in campo, <b>si parte da 2-0</b>. Quando non c’è le cose si mettono in salita: nelle nove partite che ha saltato per la frattura del metatarso, la Roma ha segnato 12 gol. Poco più di uno a partita.</p>
      <p><b>POZIONE</b> – Esulta Fonseca ma esulta anche <b>Dzeko</b>. Non è un caso infatti che ieri sia tornato a festeggiare anche Edin, che l’ultimo gol l’aveva segnato al Milan un mese fa. Si abbracciano, <b>si coccolano</b> e si parlano tantissimo anche in allenamento perché conoscono l’importanza dell’uno per l’altro. Sei dei gol stagionali di <b>Dzeko</b> sono arrivati quando <b>Pellegrini</b> era in campo (anche se contro il Basaksehir ha giocato solo uno spezzone finale), mentre senza il suo fedele scudiero lo score dice un gol in otto partite. Anche contro il Brescia dai piedi di Pellegrini sono nate <b>tre occasioni da gol</b> nitide. E a proposito di <b>Basaksehir</b>, giovedì in Turchia è da dentro o fuori: potrebbe tornare a disposizione Pastore, ma se Pellegrini dovesse confermare le buone sensazioni anche nei prossimi allenamenti, il posto sulla trequarti sarà suo visto che la Roma non può permettersi di perdere. Ieri a tifare da vicino all’Olimpico c’erano la moglie Veronica (accompagnata dal papà) ma soprattutto la figlia <b>Camilla</b>. Una prima volta speciale, visto che lei – che la scorsa settimana è stata battezzata – <b>allo stadio non c’era mai stata.</b></p>
      <p><b>CIAK</b> – Contro il Basaksehir può essere titolare di nuovo anche <b>Diawara</b>, che ieri ha convinto un po’ tutti, Fonseca compreso. Ha vinto tutti i contrasti, completato 17 lanci su 17 e <b>66 passaggi su 68</b>. Ma non solo a inizio azione: diciannove su venti sono arrivati nella <b>trequarti offensiva</b>, meglio di lui ha fatto solo <b>Veretout</b>. Le distrazioni nel palleggio che aveva mostrato nelle amichevoli estive sono alle spalle: con quelli di ieri, ha toccato il 92% di passaggi riusciti in stagione. Togliere il posto a <b>Cristante</b> e Veretout sembrava impossibile, poi ci si è messo anche l’infortunio e la scoperta di Mancini da mediano. A Fonseca però <b>Diawara</b> piace dai tempi in cui si sfidavano con Shakhtar e <b>Napoli</b> e per questo ha sempre avuto fiducia in lui. Il film è tutto da girare, ma il primo <b>ciak</b> ora è buono</p>
    </article>
  </body>
</html>