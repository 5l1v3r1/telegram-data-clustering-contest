<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/ekologia/10274431/zaskakujace-wyniki-badan-najmniej-ekologiczna-grupa-polakow-jest-mlodziez.html"/>
    <meta property="og:site_name" content="Wprost"/>
    <meta property="article:published_time" content="2019-11-25T11:02:00+00:00"/>
    <meta property="og:title" content="Zaskakujące wyniki badań. Najmniej ekologiczną grupą Polaków jest... młodzież"/>
    <meta property="og:description" content="Strajki klimatyczne, protesty przeciwko plastikowym słomkom w barach, proekologiczne aktywności w mediach społecznościowych, a w rzeczywistości bardzo słabo. Okazuje się, że młodzież wypada najgorzej w statystykach świadomości ekologicznej."/>
  </head>
  <body>
    <article>
      <h1>Zaskakujące wyniki badań. Najmniej ekologiczną grupą Polaków jest... młodzież</h1>
      <address>
        <time datetime="2019-11-25T11:02:00+00:00">25 Nov 2019, 11:02</time>
      </address>
      <p>
        <b>Strajki klimatyczne, protesty przeciwko plastikowym słomkom w barach, proekologiczne aktywności w mediach społecznościowych, a w rzeczywistości bardzo słabo. Okazuje się, że młodzież wypada najgorzej w statystykach świadomości ekologicznej.</b>
      </p>
      <p>Wyniki badania panelu Ariadna dla portalu ciekaweliczby.pl zaskakują. Okazuje się bowiem, że najmniej świadoma ekologicznie jest młodzież. W grupie wiekowej 18-24 lata, tylko 67 proc. badanych Polaków deklaruje segregacje odpadów. Tylko 70 proc. ankietowanej młodzieży uważa, że spalanie plastikowych odpadów jest szkodliwe dla środowiska.</p>
      <h3>Duża rozbieżność</h3>
      <p>Okazuje się, że między tym, co młodzież deklaruje w mediach społecznościowych, a tym, jak się zachowuje na co dzień, jest duża rozbieżność. Obserwując internet, można odnieść wrażenie, że to właśnie młode pokolenie jest najbardziej świadome w kwestiach klimatycznych i proekologicznych. Dane pokazują jednak coś odwrotnego.</p>
      <p>„Badanie pokazuje, że młodzi w wieku 18-24 są mniej świadomi ekologicznie i mniej proekologiczni w swoich działaniach niż osoby starsze od nich. A przecież to niewiele młodsza od badanych szkolna młodzież zainicjowała protesty klimatyczne i dyskusję na temat ochrony środowiska. Ważne jest zatem, aby edukacja ekologiczna była obecna w szkołach i kładła jak największy nacisk na działania praktyczne. Postawienie „like” w social media pod eko-akcjami to jednak nie to samo, co wrzucenie śmieci do odpowiedniego pojemnika” – mówi Alicja Defratyka, autorka projektu ciekaweliczby.pl.</p>
      <h3>Ocena działań politycznych</h3>
      <p>W badaniu spytano także o ocenę działań rządu w kwestii ochrony klimatu w poprzedniej kadencji. 43 proc. pytanych negatywnie oceniło obecne decyzje polityczne w tej kwestii. Za pozytywne uznało je 31 proc. ankietowanych. „Zdecydowana większość wyborców Koalicji Obywatelskiej (80 proc.) i Lewicy (77 proc.) działania rządu w tym zakresie ocenia negatywnie, podczas gdy wśród wyborców Prawa i Sprawiedliwości przeważają oceny pozytywne (60 proc.)” – czytamy w podsumowaniu raportu. Co ciekawe, w tej kategorii również wyróżnia się młodzież. Najwięcej negatywnych ocen zanotowano wśród osób powyżej 55 roku życia (aż 55 proc.). W kategorii 18-24 lata, oceny pozytywne przewyższyły negatywne. Dobrze proekologiczną politykę rządu poprzedniej kadencji ocenia 39 proc. młodych. Negatywnie 35 proc.</p>
      <related>
        <h4>Czytaj także:</h4>
        <a href="https://www.wprost.pl/ekologia/10264833/na-bezludnej-wyspie-znaleziono-miliony-recepturek-naukowcy-odkryli-smutna-prawde.html"/>
      </related>
      <footer>Opracował: <a href="https://www.wprost.pl/profil/18582/marcin-haber.html">Marcin Haber</a></footer>
      <footer>Źródło: ciekaweliczby.pl</footer>
    </article>
  </body>
</html>