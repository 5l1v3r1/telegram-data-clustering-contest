<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623304/%D9%87%D8%B4%D8%AF%D8%A7%D8%B1-%D8%AF%D8%B1%D8%A8%D8%A7%D8%B1%D9%87-%D9%88%D8%B6%D8%B9%DB%8C%D8%AA-%D8%B2%D9%86%D8%AF%D8%A7%D9%86%DB%8C%D8%A7%D9%86-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D8%B2%D9%86%D8%AF%D8%A7%D9%86-%D9%81%D8%B4%D8%A7%D9%81%D9%88%DB%8C%D9%87-%D8%AC%D9%88%D8%A7%D8%A8%DA%AF%D9%88%DB%8C-%D8%A7%DB%8C%D9%86-%D8%AD%D8%AC%D9%85-%D8%A7%D8%B2-%D8%A8%D8%A7%D8%B2%D8%AF%D8%A7%D8%B4%D8%AA%DB%8C%E2%80%8C%D9%87%D8%A7-%D9%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T11:21:00+00:00"/>
    <meta property="og:title" content="هشدار درباره وضعیت زندانیان اعتراضات بنزینی؛ زندان فشافویه جوابگوی این حجم از بازداشتی‌ها نیست"/>
    <meta property="og:description" content="رئیس شورای اسلامی شهرستان ری گفت: زندان فشافویه امکانات لازم را ندارد و استقرار این تعداد بازداشتی در این مکان سخت است، از مسئولان قضائی خواهش می‌کنم در شرایط کنونی توجه و رسیدگی بیشتری به این زندان داشته باشند."/>
  </head>
  <body>
    <article>
      <h1>هشدار درباره وضعیت زندانیان اعتراضات بنزینی؛ زندان فشافویه جوابگوی این حجم از بازداشتی‌ها نیست</h1>
      <h2>بازداشتی‌های اعتراض به گرانی بنزین هرچه زودتر تعیین تکلیف شوند</h2>
      <address>
        <time datetime="2019-11-25T11:21:00+00:00">25 Nov 2019, 11:21</time>
      </address>
      <p>
        <i>رئیس شورای اسلامی شهرستان ری گفت: زندان فشافویه امکانات لازم را ندارد و استقرار این تعداد بازداشتی در این مکان سخت است، از مسئولان قضائی خواهش می‌کنم در شرایط کنونی توجه و رسیدگی بیشتری به این زندان داشته باشند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«حسن خلیل‌آبادی» رئیس شورای اسلامی شهر ری در خصوص وضعیت زندان فشافویه پس از انتقال بازداشتی‌های ناآرامی‌های اخیر به آنجا، اظهار داشت: ابتدا از دادستان کشور که در این شرایط به زندان فشافویه رفتند تشکر می‌کنم، چرا که حضور دادستان باعث می‌شود، مقررات و قوانین مربوط به بازداشتی‌ها به طور کامل رعایت شود.</p>
      <p>به گزارش <b>آفتاب‌نیوز</b>؛ وی با اشاره به بازدیدی که یک ماه پیش از زندان فشافویه داشت، تصریح کرد: مسئولان زندان افراد مسئولیت‌پذیر و دلسوزی هستند و فارغ از نوع جرائم زندانیان اظهار داشتند وضعیت زندانیان از نظر امکانات مناسب نیست و گنجایش لازم و زیرساخت‌های لازم برای نگهداری از مجرمان را ندارد.</p>
      <figure>
        <img src="https://aftabnews.ir/files/fa/news/1398/9/4/363416_264.jpg"/>
      </figure>
      <p>به نوشته خبرگزاری ایلنا، خلیل‌آبادی با اشاره به جمعیت بالای زندانیان در این زندان تصریح کرد: همان زمان نیز جمعیت زندانیان زیاد بود و در پی اتفاقات اخیر نیز جمعیت بازداشتی‌ها در این زندان بیشتر شده است و جوابگوی این حجم از بازداشتی نیست.</p>
      <p>رئیس شورای اسلامی شهرستان ری تصریح کرد: زندان فشافویه امکانات لازم را ندارد و استقرار این تعداد بازداشتی در این مکان سخت است، از همه مسئولان به ویژه مسئولان قضائی خواهش می‌کنم در شرایط کنونی توجه و رسیدگی بیشتری به این زندان داشته باشند.</p>
      <p>خلیل‌آبادی با تاکید بر اینکه باید بازداشتی‌ها غربالگری شوند، ادامه داد: باید هرچه سریعتر در خصوص بازداشتی‌ها غربالگری صورت گیرد تا آنهایی که مجرم نیستند و یا به صورت تصادفی و ناآگاهانه در ناآرامی‌های اخیر مشارکت داشتند، آزاد و با آنهایی که مرتکب جرم شدند نیز طبق روال قانونی برخورد شود.</p>
      <p>وی تاکید کرد: قوه قضائیه باید بر شرایط نگهداری بازداشتی‌ها در زندان نظارت کامل داشته باشد، چرا که در فشافویه زندانیان خطرناک نیز بازداشت هستند و مسئولیت قوه قضائیه در این حوزه سنگین است و تقاضا داریم، مسئولان قضائی نسبت به این امر دقت لازم را داشته باشند.</p>
      <p>عضو کمیسیون فرهنگی و اجتماعی شورای شهر تهران در پاسخ به این سوال که آیا برای بررسی وضعیت بازداشتی‌ها اجازه بازدید از زندان را دارید یا خیر؟ تصریح کرد: اگر این امکان برای ما فراهم شود بازدیدی خواهیم داشت و در شورای شهر این آمادگی را داریم که از وضعیت بازداشتی‌ها بررسی‌هایی داشته باشیم.</p>
      <p>خلیل‌آبادی با تاکید بر اینکه مشکل زندان فشافویه کمبود امکانات است، افزود: کارکنان سازمان زندان‌ها در آنجا شرایط سختی را می‌گذرانند، چه برسد به زندانیان. امیدواریم سازمان زندان‌ها، وزارت دادگستری، قوه قضائیه و مسئولان دولتی و استانی کمک کنند و شرایط این زندان بهتر شود.</p>
      <p>
        <b>بازداشتی‌های حوادث اخیر هرچه زودتر تعیین تکلیف شوند</b>
      </p>
      <p>یحیی کمالی پور، نائب رئیس کمیسیون حقوقی و قضایی مجلس نیز در پاسخ به سوالی مبنی بر اینکه آیا در کمیسیون حقوقی و قضایی مجلس شورای وضعیت بازداشتی‌های حوادث اخیر کشور مورد بررسی قرار گرفته است یا خیر، گفت: رئیس قوه قضاییه اعلام کردند حساب مردم با کسانی که قصد سوءاستفاده داشتند جداست و خرابکار با مردم فرق دارد بنابراین دستگاه قضایی موظف و مکلف است حقوق مردم را رعایت کند.</p>
      <p>نائیب رئیس کمیسیون حقوقی و قضایی مجلس شورای تاکید کرد: باید معترضانی که آمدند اعتراض کردند را از خرابکاران جدا کنیم و به هر حال مردمی آمدند اعتراضشان را بیان کردند که باید هرچه زودتر تعیین تکلیف شوند و به خانواده‌هایشان تحویل داده شوند. باید کسانی که آموزش و تعلیم از سوی دشمنان دیده بودند نیز سریع‌تر تعیین تکلیف شوند تا عدالت اسلامی که در جامعه انتظار می‌رود، حاکم شود.</p>
      <p>نماینده جیرفت درباره اینکه گفته می‌شود صحبت شده تا دانشجویان بدون تشکیل پرونده قضایی آزاد شوند، گفت: عملاً این کار امکان‌پذیر نیست به هر حال موقعی که شخص مورد بررسی قرار می‌گیرد پرونده‌‌ای برایش تشکیل می‌شود حال ممکن است شخصی تنها یک اعتراض کرده باشد و مرتکب خطایی هم نشده باشد باید به طور دقیق بررسی شود تا حقش ضایع نشود. انتظار می‌رود قضات محترم و مراجع ذیصلاح هرچه سریعتر پرونده‌ها را مورد بررسی قرار دهند و اظهارنظر کنند.</p>
      <p>
        <b>واکنش مدیرکل زندان‌های تهران به «خطرناک» خواندن «فشافویه»</b>
      </p>
      <p>مدیرکل زندان‌های استان تهران نیز نسبت به اظهارات رئیس شورای شهرستان ری درباره «زندان فشافویه» و مسئولیت قوه قضائیه در این باره، واکنش نشان داد.</p>
      <p>سید حشمت الله حیات الغیب در گفت‌وگو با ایسنا در این باره اظهار کرد: اظهارات و مطالب رئیس شورای شهرستان ری از بی اطلاعی است و سخنان ایشان کاملا نادرست و کذب است.  مجموعه دستگاه قضا و سازمان زندان‌ها علاقمند نیستند که جمعیت کیفری افزایش یابد. متولی مسایل و مواردی که بیرون از زندان‌ها اتفاق می‌افتد، سازمان زندان‌ها نیست.  امکانات بیرونی ندامتگاه تهران بزرگ اعم از نور، جاده و... کار سازمان زندان‌ها نیست. اتوبوسرانی زیر نظر شورای شهر ری است و باید آن را برای مردم مهیا کند.</p>
      <p>وی افزود: ما با اتوبوسرانی و تاکسیرانی مکاتبات متعددی داشتیم و حتی پیگیری کردیم تا مترو تا فرودگاه امام دایر باشد و آنجا را تحت پوشش مترو قرار دهیم. گرچه مسئولیت این امر برعهده شورای شهر ری و جزو تقسیمات شهرری است ولی باز هم در این زمینه تلاش کردیم. این موضوع که رییس شورای شهرستان ری گفته زندان فشافویه خطرناک است؛ باید بگویم که اولا آنجا زندان فشافویه نیست بلکه ندامتگاه تهران بزرگ است. فضای این ندامتگاه مناسب است و خطرناک نیست و مسئولین امر هم آنجا را دیده‌اند.</p>
    </article>
  </body>
</html>