<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80189016/"/>
    <meta property="og:site_name" content="Janam TV"/>
    <meta property="article:published_time" content="2019-11-25T11:11:15+00:00"/>
    <meta property="og:title" content="“ജനങ്ങളെ ഒറ്റയടിക്ക് കൊല്ലുന്നതല്ലേ നല്ലത്”, വലിയ വില നല്‍കേണ്ടി വരും; പഞ്ചാബ്, ഹരിയാന സംസ്ഥാനങ്ങളെ രൂക്ഷമായി വിമര്‍ശിച്ച് സുപ്രീം കോടതി"/>
    <meta property="og:description" content="ന്യൂഡല്‍ഹി: ഡല്‍ഹിയിലെ വായു മലിനീകരണത്തില്‍ സംസ്ഥാനങ്ങള്‍ക്ക് നേരെ പൊട്ടിത്തെറിച്ച് സുപ്രീം കോടതി. പഞ്ചാബ്, ഹരിയാന എന്നീ സര്‍ക്കാരുകള്‍ക്കാണ് കോടതിയുടെ"/>
  </head>
  <body>
    <article>
      <h1>“ജനങ്ങളെ ഒറ്റയടിക്ക് കൊല്ലുന്നതല്ലേ നല്ലത്”, വലിയ വില നല്‍കേണ്ടി വരും; പഞ്ചാബ്, ഹരിയാന സംസ്ഥാനങ്ങളെ രൂക്ഷമായി വിമര്‍ശിച്ച് സുപ്രീം കോടതി</h1>
      <address><time datetime="2019-11-25T11:11:15+00:00">25 Nov 2019, 11:11</time> by <a rel="author">Janam TV Web Desk</a></address>
      <p>ന്യൂഡല്‍ഹി: ഡല്‍ഹിയിലെ വായു മലിനീകരണത്തില്‍ സംസ്ഥാനങ്ങള്‍ക്ക് നേരെ പൊട്ടിത്തെറിച്ച് സുപ്രീം കോടതി. പഞ്ചാബ്, ഹരിയാന എന്നീ സര്‍ക്കാരുകള്‍ക്കാണ് കോടതിയുടെ രൂക്ഷവിമര്‍ശനം. ജനങ്ങളെ ഗ്യാസ് ചേംബറുകളില്‍ ജീവിക്കാന്‍ നിര്‍ബന്ധിക്കുന്നതിനേക്കാള്‍ നല്ലത്് ഒറ്റയടിക്ക് കൊല്ലുന്നതല്ലേയെന്ന് ജസ്റ്റിസ് അരുണ്‍ മിശ്ര ചോദിച്ചു.</p>
      <p>ജനങ്ങളെ ഇഞ്ചിഞ്ചായി കൊല്ലുന്നതിനേക്കാള്‍ ഭേദം 15 ബാഗ് സ്‌ഫോടക വസ്തുക്കള്‍ കൊണ്ട് ജനങ്ങളെ ഒറ്റയടിക്ക് കൊല്ലുന്നതാണെന്നും കോടതി അഭിപ്രയപ്പെട്ടു. ഡല്‍ഹിയിലെ നിലവിലെ അവസ്ഥ നരക തുല്യമാണെന്നും ഇതിന് നിങ്ങള്‍ വില കൊടുക്കേണ്ടി വരുമെന്നും കോടതി പറഞ്ഞു. വായു മലിനീകരണം നിയന്ത്രിക്കുന്നതില്‍ പരാജയപ്പെട്ട ഡല്‍ഹി സര്‍ക്കാരിന് അധികാരത്തില്‍ തുടരാന്‍ അര്‍ഹതയില്ലെന്നും കോടതി വ്യക്തമാക്കി.</p>
      <p>ഹരിയാന, പഞ്ചാബ്,ബിഹാര്‍ തുടങ്ങിയ സംസ്ഥാനങ്ങളില്‍ നിന്ന് വിളകളുടെ അവശിഷ്ടങ്ങള്‍ കത്തിക്കരുതെന്ന് നേരത്തെ തന്നെ കോടതി വിലക്കിയിരുന്നു. എന്നാല്‍ വീണ്ടും വിളാവശിഷ്ടങ്ങള്‍ കത്തിച്ചതോടയാണ് ഡല്‍ഹിയിലെ സ്ഥിതി പരിതാപകരമായത്.</p>
      <p>കോടതി ഉത്തരവ് പാലിക്കാത്തതിനാല്‍ പഞ്ചാബില്‍ നിന്നും പിഴയീടാക്കുന്ന നടപടിയെ കുറിച്ചും കോടതി സൂചിപ്പിച്ചു. കേന്ദ്രവും സംസ്ഥാന സര്‍ക്കാരുകളും ചേര്‍ന്ന് മലനീകരണം തടയാന്‍ നടപടി സ്വീകരിക്കണമെന്ന് കോടതി അഭിപ്രായപ്പെട്ടു. പത്ത് ദിവസത്തിനകം ആക്ഷന്‍ പ്ലാന്‍ തയ്യാറാക്കണമെന്നും കോടതി നിര്‍ദ്ദേശിച്ചു.</p>
    </article>
  </body>
</html>