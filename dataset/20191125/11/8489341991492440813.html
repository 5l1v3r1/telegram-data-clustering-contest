<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807285/%D8%B1%D9%86%DA%AF-%D9%86%D8%A7%D9%86%D9%88%DB%8C%DB%8C-%D8%A2%D9%86%D8%AA%DB%8C%E2%80%8C%D8%A8%D8%A7%DA%A9%D8%AA%D8%B1%DB%8C%D8%A7%D9%84-%D8%A7%DB%8C%D8%B1%D8%A7%D9%86%DB%8C-%D8%AA%D9%88%D9%84%DB%8C%D8%AF-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T11:50:00+00:00"/>
    <meta property="og:title" content="مناسب برای محیط بیمارستانی؛ رنگ نانویی آنتی‌باکتریال ایرانی تولید شد"/>
    <meta property="og:description" content="یکی از شرکت‌های نانویی ایرانی، رنگ آنتی‌باکتریالی تولید کرده که برای استفاده در محیط‌های حساس نظیر بیمارستان‌ها ایده‌آل است."/>
  </head>
  <body>
    <article>
      <h1>مناسب برای محیط بیمارستانی؛ رنگ نانویی آنتی‌باکتریال ایرانی تولید شد</h1>
      <h2>یکی از شرکت‌های نانویی ایرانی، رنگ آنتی‌باکتریالی تولید کرده که برای استفاده در محیط‌های حساس نظیر بیمارستان‌ها ایده‌آل است.</h2>
      <address>
        <time datetime="2019-11-25T11:50:00+00:00">25 Nov 2019, 11:50</time>
      </address>
      <p>به گزارش گروه فناوری خبرگزاری دانشجو، شرکت «نانوتک فام گیتی» موفق به تولید رنگ‌های نانویی آنتی‌باکتریالی شده که بوی زننده رنگ‌های رایج را ندارند. این رنگ‌ها برای استفاده در ساختمان‌های اداری، منازل و بیمارستان‌ها مناسب است.<br/><br/>علی رحمانی؛ مدیرفروش شرکت نانو تک فام گیتی، درباره پوشش شفاف (کلیر) دو جزئی پایه پلی‌یورتان حاوی نانوذرات با خاصیت آنتی‌باکتریال می‌گوید: این رنگ که به تازگی گواهی‌نانومقیاس آن دریافت شده، به تولید انبوه رسیده و در بازار توزیع شده است. از این رنگ‌ها در پروژه‌های مختلفی نظیر یک برج مسکونی در منطقه ملارد استفاده شده است.<br/><br/>رحمانی، یکی از مزیت‌های این رنگ را قیمت پایین آن می‌داند به طوری که در مقایسه با رنگ‌های معمولی از قیمت پایین‌تری برخوردار بوده و این موضوع برای مصرف‌کننده بسیار جالب توجه است چرا که با هزینه کمتر، یک رنگ با فناوری پیشرفته و قابلیت‌های زیاد را خریداری می‌کند. وی دلیل ارزان بودن این رنگ‌ها را استفاده از مواد اولیه داخلی و فرمولاسیون منحصربه‌فرد آن می‌داند که منجر شده تا هزینه تولید کاهش یابد.<br/><br/>مدیرفروش شرکت نانو تک فام گیتی، درباره تجربه استفاده از این رنگ‌ها در محیط بیمارستانی می‌گوید: در حال حاضر در چند بیمارستان در سطح کشور نظیر بیمارستان امیرالمومنین اصفهان از این رنگ‌های نانویی استفاده شده است. این رنگ به دلیل خواص آنتی‌باکتریال برای فضا‌های حساس نظیر بیمارستان مناسب است. از سوی دیگر این رنگ بدون بو بوده در نتیجه در حین استفاده مشکلی برای افراد ایجاد نمی‌کند در حالی که رنگ‌های رایج به دلیل داشتن بوی زننده، برای بیماران مشکل‌ساز بوده به طوری که بعد از رنگ کردن اتاق‌ها باید تا چند روز هیچ بیماری از آن اتاق استفاده نکند که این موضوع موجب خالی ماندن ظرفیت اتاق‌های بیمارستان بعد از رنگ‌آمیزی اتاق می‌شود. اما رنگ‌های نانویی علاوه بر خاصیت آنتی‌باکتریال، حاوی بوی خوش نظیر بوی گل رز یا عطر میوه‌ها بوده در نتیجه استفاده از اتاقی که تازه رنگ شده مشکلی برای بیمار ایجاد نمی‌کند.<br/><br/>رحمانی، همچنین از طرح‌های در دست اجرای این شرکت برای تولید رنگ‌های نانویی ویژه خودرو خبر داد که با حمایت معاونت علمی در حال انجام است.</p>
    </article>
  </body>
</html>