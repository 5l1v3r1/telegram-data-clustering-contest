<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.moviezone.cz/clanek/39353-prvni-reakce-1917-je-nejlepsi-valecny-film-od-zachrante-vojina-ryana"/>
    <meta property="og:site_name" content="MovieZone.cz"/>
    <meta property="article:published_time" content="2019-11-25T11:00:00+00:00"/>
    <meta property="og:title" content="První reakce: 1917 je nejlepší válečný film od Zachraňte vojína Ryana"/>
    <meta property="og:description" content="Ano, závěr roku je letos obdivuhodně silný. A to zdaleka nekončíme, po Jokerovi a Le Mans '66 totiž dorazí ještě 1917 od..."/>
  </head>
  <body>
    <article>
      <h1>První reakce: 1917 je nejlepší válečný film od Zachraňte vojína Ryana</h1>
      <h2>Filmová krasojízda pokračuje... </h2>
      <address><time datetime="2019-11-25T11:00:00+00:00">25 Nov 2019, 11:00</time> by <a rel="author">KarelR</a></address>
      <p>Ano, závěr roku je letos obdivuhodně silný. A to zdaleka nekončíme, po Jokerovi a Le Mans '66 totiž dorazí ještě <a href="https://film.moviezone.cz/1917/trailery">1917</a> od Sama Mendese. Válečně drama "na jeden záběr", jehož se u nás bohužel dočkáme až 30. ledna 2020, vypadalo už od prvního traileru jako hrozná pecka. Jak to s ním nakonec dopadlo? Inu, měla by se na nás řítit hrozná pecka!</p>
      <p>Alespoň to tvrdí první reakce kritiků, jež film rovnou pasují do pozice oscarového favorita. Přesně tak, Mendes se po Spectre bohatě vykoupí, jelikož prý natočil epickou válečnou fresku, která je nesmírně intenzivní a napínavá od začátku až do konce. 1917 by mělo vyhrát všechny technické Oscary (kamera Rogera Deakinse, výprava, zvuk...) a rychle se stává favoritem i na režii a film. Velký hype pak doprovází také hudbu Thomase Newmana, jenž má na kontě třináct neproměněných nominací (!) a konečně by letos neměl odejít s prázdnou.</p>
      <figure>
        <img src="https://www.moviezone.cz/image/236040"/>
      </figure>
      <p>I když to tedy zní, že je 1917 triumfem hlavně po technické stránce, není tomu tak. Mendesova novinka je údajně spíš "herecká" a má i parádní scénář, jenž zvládá válečné hrůzy stejně dobře jako krásné a dojemné momenty. Zkrátka a dobře nás má čekat nejlepší válečný film od Zachraňte vojína Ryana. Naložte s tou informací, jak uznáte za vhodné, já to každopádně vidím na povinný výlet do kina.</p>
    </article>
  </body>
</html>