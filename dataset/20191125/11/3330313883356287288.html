<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905094/de-eredivisie-flops-drietal-van-vitesse-ook-fortuna-en-fc-utrecht-hofleverancier.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-25T11:00:00+00:00"/>
    <meta property="og:title" content="De Eredivisie-flops: zwalkend Vitesse levert drie man, Sittards en Utrechts duo"/>
    <meta property="og:description" content="Zoals altijd werd er reikhalzend uitgekeken naar het einde van de interlandbreak en de hervatting van de Eredivisie. Voor FC Utrecht, Fortuna Sittard en met name Vitesse draaide het echter uit op een complete deceptie: deze drie clubs leveren dan ook de meeste namen aan het wekelijkse floplijstje van VoetbalPrimeur. Sean Klaiber (FC Utrecht)Vrijwel elke week één van de beteren bij FC Utrecht, maar zaterdag had de rechtsback een mindere avond tegen AZ. Zette in aanloop naar de 0-2 van Oussama Idrissi te snel zijn sliding in en zag hoe zijn directe tegenstander de wedstrijd een beslissende wending gaf."/>
  </head>
  <body>
    <article>
      <h1>De Eredivisie-flops: zwalkend Vitesse levert drie man, Sittards en Utrechts duo</h1>
      <address>
        <time datetime="2019-11-25T11:00:00+00:00">25 Nov 2019, 11:00</time>
      </address>
      <p>
        <b>Zoals altijd werd er reikhalzend uitgekeken naar het einde van de interlandbreak en de hervatting van de Eredivisie. Voor FC Utrecht, Fortuna Sittard en met name Vitesse draaide het echter uit op een complete deceptie: deze drie clubs leveren dan ook de meeste namen aan het wekelijkse floplijstje van VoetbalPrimeur.</b>
      </p>
      <p><b>Sean Klaiber (FC Utrecht)<br/></b>Vrijwel elke week één van de beteren bij FC Utrecht, maar zaterdag had de rechtsback een mindere avond tegen AZ. Zette in aanloop naar de 0-2 van Oussama Idrissi te snel zijn sliding in en zag hoe zijn directe tegenstander de wedstrijd een beslissende wending gaf.</p>
      <p><b>Cian Harries (Fortuna Sittard)<br/></b>Eerst was hij Reza Ghoochannejhad helemaal kwijt en gleed hij uit op het moment suprême, toen Mustafa Saymak af wilde drukken: 1-0 voor PEC Zwolle. Daarna sjokte hij achter Iliass Bel Hassani aan en legde hij zijn tegenstander geen strobreed in de weg: 2-0 voor PEC Zwolle. Geen fijne avond voor de Welshman, die na de goal van Bel Hassani direct werd gewisseld.</p>
      <p><b>Riechedly Bazoer (Vitesse)<br/></b>We hebben hem al vaker in dit lijstje gezien: de zesvoudig Oranje-international, die nu al jarenlang worstelt met zijn status van voormalig supertalent. Ook op Het Kasteel hield het niet over met Bazoer: zal het er ooit nog uitkomen bij hem?</p>
      <figure>
        <img src="https://i.gyazo.com/67dc0ee1963704200c3211ddda9d4834.png"/>
      </figure>
      <p><b>Jordy Bruijn (sc Heerenveen)<br/></b>Mocht vanwege fysieke ongemakken bij Joey Veerman weer eens starten, maar speelde geen enkele rol van betekenis tegen PSV. Sterker nog: Heerenveen had tijdens de eerste helft zeer weinig in te brengen tegen PSV en voor Bruijn zat de wedstrijd er bij rust al op.</p>
      <p><b>Keisuke Honda (Vitesse)<br/></b>"Ik ben geen God", was <a href="https://www.voetbalprimeur.nl/nieuws/905075/-ik-ben-geen-god-geef-me-een-week-de-tijd-om-vitesse-te-kunnen-helpen-.html">zijn commentaar</a> na zijn teleurstellende Eredivisie-rentree. Natuurlijk mogen we niet verwachten dat de alweer 33-jarige Japanner meteen Vitesse bij de hand neemt: het contrast met de Honda van 2009 is echter wel héél groot.</p>
      <p><b>Amadou Ciss (Fortuna Sittard)<br/></b>Een lichte overtreding, maar bovenal een oliedomme actie: Ciss maakte tegen PEC Zwolle een natrappende beweging tegen Sai van Wermeskerken en kon na tussenkomst van de VAR vertrekken. Het zijn acties die je je eenvoudigweg nooit kunt veroorloven in een uitwedstrijd tegen een concurrent in de strijd tegen degradatie.</p>
      <figure>
        <img src="https://i.gyazo.com/493d6fbf28f0a8410f453e9d4026862d.png"/>
      </figure>
      <p><b>Jean-Christophe Bahebeck (FC Utrecht)<br/></b>FC Utrecht-trainer John van den Brom heeft zijn ideale elf bijna gevonden: alleen de spitspositie naast Gyrano Kerk is nog een vraagteken. Tegen AZ mocht Bahebeck het weer eens proberen, maar de Fransman heeft de twijfels niet weg kunnen nemen: stond symbool voor het weinig efficiënte aanvalsspel van zijn ploeg en werd ruim voor het laatste fluitsignaal gewisseld.</p>
      <p><b>Tim Matavz (Vitesse)<br/></b>Tijdens de interlandbreak scoorde hij namens Slovenië, maar in de Eredivisie is het al een tijdje bar en boos. Normaal gesproken heeft de geroutineerde spits aan een halve kans genoeg, maar tegen Sparta had hij het vizier wederom niet op scherp staan.</p>
      <p><b>Silvester van der Water (Heracles Almelo)<br/></b>Eén van de meest in het oog springende Heraclieden dit seizoen, die er tegen Ajax echter totaal niet aan te pas kwam. Van der Water kon zich voor de interlandbreak uitleven tegen Roel Janssen, maar Nicolás Tagliafico als directe tegenstander... Dat is toch andere koek.</p>
    </article>
  </body>
</html>