<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/zala-goranov-akaga-1618755.html"/>
    <meta property="og:site_name" content="Cross"/>
    <meta property="article:published_time" content="2019-11-25T11:18:00+00:00"/>
    <meta property="og:title" content="Последни репетиции преди концерта на Орлин Горанов и АКАГА в зала 1 на НДК"/>
    <meta property="og:description" content="/КРОСС/ Само шест дни делят феновете на поп легендата Орлин Горанов и фънк формацията АКАГА от първото съвместно мащабно шоу „Споделено“!"/>
  </head>
  <body>
    <article>
      <h1>Последни репетиции преди концерта на Орлин Горанов и АКАГА в зала 1 на НДК</h1>
      <address>
        <time datetime="2019-11-25T11:18:00+00:00">25 Nov 2019, 11:18</time>
      </address>
      <p>/КРОСС/ Само шест дни делят феновете на<b> поп легендата Орлин Горанов и фънк формацията АКАГА</b> от първото съвместно мащабно шоу „Споделено“!</p>
      <p>На <b>30 ноември зала 1 на НДК</b> очаква същински спектакъл – изобилие от любими на родната сцена музиканти и изпълнители, белязали поколения с таланта си, както и бляскави ефекти, които ще превърнат концерта в едно от най-запомнящите се звездни събития малко преди края на 2019 г.</p>
      <p>Последните репетиции вече текат в зала 1, а заедно с тях в продажба влизат и последните билети за шоуто. Големият интерес малко преди заключителните дни от подготовката застави организаторите да пуснат в продажба и допълнителни места за феновете на естрадата и любителите евъргрийн парчетата.</p>
      <figure>
        <img src="http://www.cross.bg/../../../photo_new_gallery/2019/11/25/8e4c9e0a83b99c875a16fd802cb3526a.jpg"/>
      </figure>
      <p>
        <i>„Концертът ми с АКАГА е подарък, среща с близки приятели, с които решихме да излезем от уюта на летните ни къмпинг „концерти“ и да <b>Споделим</b> сцената със същата любов, с която споделяме моментите край морето. Затова ще ни видите и чуете в изключително естествена среда, която обаче ще превърнем в пиршество за окото и ухото.“, сподели Орлин Горанов по време на една от репетициите в зала 1.  </i>
      </p>
      <p>„Светът е за двама“, „Да започнем отначало“, „Писмо в бутилка“ са само част от вечните хитове, превърнали музиката на Орлин Горанов в златна за последните четири десетилетия. Само на 30 ноември обаче всички ценители ще имат възможността да я чуят не само изпълнена от топлия и омайващ глас на господин Горанов, но в страхотен нов аранжимент на неповторимите АКАГА.</p>
      <p>Бендът, поставил основата на модерното българско звучене, съчетавайки стилове като поп, джаз, фънк, евъргрийн и класическа музика ще „оцвети“ сцената с присъствието и богатото си творчество.</p>
      <p>АКАГА ще бъдат в пълен състав - Красимир Куртев (бас, вокал), Иво Казасов (тромпет, вокал), Георги Велев (тромпет, вокал), К. Кирилов-Джоджо (тромбон, вокал), Д. Митев-Дънди (барабани), Петър Главанов (китари), Калин Петров (клавишни). Неотлъчно до легендите ще бъде и женското присъствие на чаровното Трио Тринити, както и щрайх квартетът Destiny Quartet. Специална изненада е и участието на Цветан Недялков (китара) и Ясен Велчев (клавишни инструменти). </p>
      <p>Последни билети за концерта на 30 ноември в зала 1 на НДК са на цени от 30 до 95 лв. може да намерите в билетен център НДК, OMV, мрежата на Eventim.bg</p>
    </article>
  </body>
</html>