<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Pochvite-v-Plovdiv-bili-nai-zasegnati-ot-avariyata-v-Chernobil-916505"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T11:02:00+00:00"/>
    <meta property="og:title" content="Почвите в Пловдив били най-засегнати от аварията в Чернобил"/>
    <meta property="og:description" content="На Земята съществува естествен радиационен фон, който се състои от йонизиращи лъчения с природен про..."/>
  </head>
  <body>
    <article>
      <h1>Почвите в Пловдив били най-засегнати от аварията в Чернобил</h1>
      <address>
        <time datetime="2019-11-25T11:02:00+00:00">25 Nov 2019, 11:02</time>
      </address>
      <p>На Земята съществува естествен радиационен фон, който се състои от йонизиращи лъчения с природен произход. Дължи се на космическото лъчение и естествено съществуващите в земната кора и атмосферата радионуклиди – нестабилни изотопи.</p>
      <p>Естественият гама-фон над земната повърхност се създава главно от радионуклидите, които се съдържат в горния почвен слой – с дебелина около 30 сантиметра. Важно е да се отбележи, че човекът е приспособен към естествения радиационен фон.</p>
      <p>Известен факт е, че най-засегнати в страната ни от ядрената авария в Чернобил са почвите в Южна България. Те са обект на ежегодно контролно наблюдение. Най-високи стойности на техногенен цезий (137) са регистрирани в Пловдивска и Смолянска област. При сравняване на данните от предходни години е налице снижаване на специфичната активност на радиоактивния елемент, поради глобалното му разпределение при естествени миграционни процеси, пише "Пулс".</p>
      <p>Все повече започна да се говори не само за радиактивното замърсяване на води и почви, но също така и за естествената радиоактивност на строителните материали. Тя се дължи на космическите лъчения и естествено съществуващите в природата радиоактивни изотопи. Радиоактивността на скалите се дължи основно на наличието на изотопи уран-238, уран-235 и технеций-232.</p>
      <p>Поради много широкото разпространение на уран в земната кора, някои от строителните материали имат известна радиоактивност. Водещи в това отношение са червените тухли, гранитите, бетонът и всички материали, съдържащи естествени или преработени скали и глини.</p>
      <p>В практиката се известни множество случаи, когато повишеното съдържание на радионуклиди се открива в метални изделия, включително в арматурно желязо. Най-често това се дължи на високоактивен източник в метален скрап и претопяване. В повечето страни има строг контрол на металните отпадъци за рециклиране. В България се провежда задължително измерване на гама-фон при дейности с метален скрап.</p>
      <p>Радиационният фон е по-висок в сгради от тухли и бетон в сравнение с фона в дървени или сглобяеми къщи. Възможно е в първата група съдържанието на естествени нуклиди да превишава надфоновото облъчване на живеещите.</p>
      <p>Естествената радиоактивност в някои строителни материали може да остава висока, дори и след редица преработки на материала. Това налага изискването на сертификати за състава им, удостоверяващи съдържанието на уран, радий, торий.</p>
    </article>
  </body>
</html>