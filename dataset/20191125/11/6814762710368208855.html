<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SyvNr/tisice-nastvanych-zemedelcu-blokuji-traktory-nemecke-silnice-zadaji-po-berlinu-lepsi-podminky"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T11:01:00+00:00"/>
    <meta property="og:title" content="Tisíce naštvaných zemědělců blokují traktory německé silnice. Žádají po Berlínu lepší podmínky"/>
    <meta property="og:description" content="Německo zažívá krušný start nového pracovního týdne. Tisíce nespokojených zemědělců se opět po měsíci vydaly do ulic a svými traktory blokují ulice velkých měst, ale i klíčové meziměstské tahy. Zatímco v pondělí se přesouvají z Kolína nad Rýnem a opět se chystají blokovat bývalé hlavní město Bonn, v úterý budou protestovat dokonce před berlínskou Braniborskou bránou. Žádají po politicích lepší podmínky například pro život zvířat či větší respekt ve společnosti. Spolková ministryně zemědělství mluví o tom, že německé zemědělství „ještě nikdy nebylo pod takovým tlakem“. Informuje o tom deník General Anzeiger a další německá média."/>
  </head>
  <body>
    <article>
      <h6 class="kicker">Protesty německých zemědělců</h6>
      <h1>Tisíce naštvaných zemědělců blokují traktory německé silnice. Žádají po Berlínu lepší podmínky</h1>
      <address><time datetime="2019-11-25T11:01:00+00:00">25 Nov 2019, 11:01</time> by <a rel="author" href="https://echo24.cz/author/vdr" target="_blank">vdr</a></address>
      <p>
        <b>Německo zažívá krušný start nového pracovního týdne. Tisíce nespokojených zemědělců se opět po měsíci vydaly do ulic a svými traktory blokují ulice velkých měst, ale i klíčové meziměstské tahy. Zatímco v pondělí se přesouvají z Kolína nad Rýnem a opět se chystají blokovat bývalé hlavní město Bonn, v úterý budou protestovat dokonce před berlínskou Braniborskou bránou. Žádají po politicích lepší podmínky například pro život zvířat či větší respekt ve společnosti. Spolková ministryně zemědělství mluví o tom, že německé zemědělství „ještě nikdy nebylo pod takovým tlakem“. Informuje o tom deník <a href="https://www.general-anzeiger-bonn.de/news/wirtschaft/ueberregional/bauern-demo-in-bonn-am-25-november-traktoren-sternfahrt-nach-berlin-geplant_aid-47375485?fbclid=IwAR1PPNYVdtY0iIf5YPOJZbX0mOY-ltO7skbbisp3NBuxO38saFN8AN0UGPc">General Anzeiger</a> a další německá média.</b>
      </p>
      <p>Zemědělci zhruba v 70 traktorech se v pondělí ráno vydali z Kolína nad Rýnem, přes Bonn, Euskirchen a pokračovat mají dále směrem na Bielefeld. V úterý se očekává kolem 10 tisíc agrárníků, kteří se mají na protest shromáždit před Braniborskou bránou v hlavním německém městě.</p>
      <p>Zemědělci chtějí mít větší hlas při tvorbě zemědělské politiky, zejména v souvislosti s ochranou životního prostředí a zvířat. Zároveň čím dál kritizují počínání politiků. Dramatickou situaci popsala na víkendovém sjezdu vládní CDU také její spolková ministryně zemědělství Julia Klöcknerová. „Nikdy předtím nebylo naše zemědělství pod tak silným tlakem, jaký dnes je,“ řekla politička před svými spolustraníky.</p>
      <p>Iniciativa Země tvoří spojení, která protesty organizuje, se vymezuje zejména proti zemědělskému balíčku, se kterým přišla spolková vláda. Ten přináší přísnější regule na ochranu životního prostředí. Zemědělcům se ale nelíbí ani dohoda EU o volném obchodu s jihoafrickou konfederací Mercosur či postavení a vnímání zemědělců v německé společnosti. Země tvoří spojení žádá dialog s politiky. Podle zemědělců ohrožuje současná vládní politika životního prostředí „hospodářskou sílu a sociální smír na venkově“.</p>
      <p>Tisíce německých zemědělců následují své nizozemské kolegy. Ti také před časem blokovali některé nizozemské tahy. V Německu už protestovali v říjnu. Tehdy blokovaly kolony traktorů a dalších vozů podstatnou část dne, zejména během ranní špičky, ulice Bonnu a paralyzovali nejen individuální dopravu ve městě, ale také MHD, kterou ve spolkovém městě zaštiťují ve výrazné míře autobusy.</p>
      <related>
        <a href="https://echo24.cz/a/SFMD9/sedlaci-ochromili-nizozemsko-po-mohutnem-uternim-protestu-hrozi-obsazenim-letiste-scheveningen"/>
      </related>
    </article>
  </body>
</html>