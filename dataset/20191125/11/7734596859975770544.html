<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/lifestyle/kangoo-jumps-kaneis-gymnastikh-phdontas-san-kagkoyro-1117077"/>
    <meta property="og:site_name" content="Cretalive"/>
    <meta property="article:published_time" content="2019-11-25T11:30:00+00:00"/>
    <meta property="og:title" content="Kangoo Jumps: Κάνεις γυμναστική... πηδώντας σαν καγκουρό!"/>
    <meta property="og:description" content="Μια νέα μόδα που κερδίζει φίλους και στην Κρήτη"/>
  </head>
  <body>
    <article>
      <h1>Kangoo Jumps: Κάνεις γυμναστική... πηδώντας σαν καγκουρό!</h1>
      <h2>Μια νέα μόδα που κερδίζει φίλους και στην Κρήτη</h2>
      <address><time datetime="2019-11-25T11:30:00+00:00">25 Nov 2019, 11:30</time> by <a rel="author">Της Κατερίνας Παντινάκη</a></address>
      <p>
        <b>
          <u>Της Κατερίνας Παντινάκη</u>
        </b>
      </p>
      <p>Αν βαριέστε εύκολα και ψάχνετε ευκαιρία να κάνετε «κοπάνα» από το γυμναστήριο, είστε ... ένας από εμάς! Αναζητώντας ένα είδος γυμναστικής που είναι γρήγορο, έντονο και ... καθόλου βαρετό, σερφάροντας έφτασα σε μία γυμναστική που συνδυάζει το γνωστό aerobic με ένα ... ασυνήθιστο αξεσουάρ: ένα ζευγάρι μπότες με ελάσματα! Αυτό το νέο είδος γυμναστικής που ανά την Ελλάδα έχει ήδη φανατικούς υποστηρικτές δίνει ήδη δυναμικό «παρών» και στο Ηράκλειο, με γυναίκες αλλά και άνδρες όλων των ηλικιών να ενδίδουν στο ... χοροπηδητό μετά μουσικής!</p>
      <h3>Το δοκιμάσαμε και σας μεταφέρουμε εντυπώσεις!</h3>
      <p>Όπως το όνομα μαρτυρά ... φορώντας αυτές τις μάλλον φουτουριστικές μπότες πηδάς σαν ... καγκουρό, νιώθοντας όμως ότι ταυτόχρονα χορεύεις - βοηθάει και η beatάτη μουσική σε αυτό. Από τα πρώτα λεπτά και καθώς αρχίζεις να ιδρώνεις, αντιλαμβάνεσαι πως ό,τι είχες κατά νου ως έντονη γυμναστική μακράν απέχει από αυτό!</p>
      <figure>
        <img src="https://cdn.cretalive.gr/_highlightThumb/74610656_728468454337767_8888193484859637760_n.jpg?mtime=20191125082620"/>
      </figure>
      <p><b><i>«Κάνουμε </i><i>Kangoo </i></b><i><b>Power. Πρόκειται για ένα 45λεπτο έντονο καρδιαγγειακό workout που συνδυάζει χορευτικές κινήσεις, τρέξιμο και άλματα γύρω από το studio, ενώ ακούτε ένα μείγμα Kylie Minogue και funky house music»</b> </i>εξηγεί η instructor Ειρήνη Αλέξη, που αν - μη τί άλλο - ξέρει από χορό! Εδώ και χρόνια διδάσκει oriental και κρητικούς χορούς, ενώ μετά από μια απαιτητική διαδικασία πιστοποίησης, πριν από περίπου δύο χρόνια έβαλε στο "μενού" και το Kangoo Jumps.</p>
      <figure>
        <img src="https://cdn.cretalive.gr/_750xAUTO_fit_center-center_86/76767434_1439572579533347_6567860660443545600_n.jpg?mtime=20191125082621"/>
      </figure>
      <p><i><b>«Είχα πάει ένα ταξίδι σε Θεσσαλονίκη και Λάρισα και ... το είδα να το κάνουν. Μπήκα μέσα, πήρα πληροφορίες και μπήκα στη διαδικασία του διπλώματος»</b></i> - εξηγεί η ίδια, τονίζοντας πως "περνάς" από εκπαίδευση - και δύσκολη μάλιστα - ενώ προαπαιτούμενο είναι κάποια πιστοποίηση και "ιστορία" στο χορό ή την αερόβια γυμναστική.</p>
      <h3>Κι όμως ... δεν πέφτεις!</h3>
      <figure>
        <img src="https://cdn.cretalive.gr/_750xAUTO_fit_center-center_86/75625243_576416379836960_8412639132295102464_n.jpg?mtime=20191125082616"/>
      </figure>
      <p>Ο πιο … συνηθισμένη ερώτηση καθενός που φοράει τις μπότες είναι … «θα πέσω;»<b> </b><i><b>«Είναι λίγο αδύνατο να χάσεις την ισορροπία σου»</b></i> - λέει η Ειρήνη Αλέξη, που πρωί και απόγευμα δίνει ρυθμό ... στην Αλικαρνασό, με τους περαστικούς να βλέπουν κόσμο ... να χοροπηδάει μετά μουσικής ή να τρέχει στο δρόμο με τις μπότες! Δε λείπουν και οι … παραινέσεις από τις γιαγιάδες που κοιτούν με απορία και συμβουλεύουν: <i><b>«προσέχετε μην πέσετε!»</b></i> Ήδη οι fans του Kangoo Jumps είναι δεκάδες και το μήνυμα «τρέχει» από στόμα σε στόμα.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkangoo.jumps.irene.alexi%2Fvideos%2F495652874365548%2F&amp;show_text=0&amp;width=267" width="267" height="475" data-service="Facebook" scrolling="no"/>
      </figure>
      <h3>Τα οφέλη</h3>
      <p><b><i>«Δεν επιβαρύνει τις αρθρώσεις και δεν έχει κραδασμούς. Οι μοναδικοί που αποκλείονται από αυτό το είδος γυμναστικής είναι όσοι έχουν αυχενικό σύνδρομο»</i> </b>εξηγεί η Ειρήνη Αλέξη, παραθέτοντας μια σειρά πλεονεκτημάτων: Βελτιώνεις την ισορροπία σου, την αντοχή σου, ενδυναμώνεις το σώμα σου και βελτιώνεις τη στάση του σώματός σου και ταυτόχρονα αποβάλλεις το στρες της ημέρας, αυξάνεις τα επίπεδα της ενέργειάς σου και - πάντα ζητούμενο - καις θερμίδες και χάνεις κιλά, χάνεις πόντους, και όχι μυϊκή μάζα, μειώνεται δραστικά η κυτταρίτιδα. <i><b>«Βλέπουν διαφορά σε πόντους στο σώμα τους, αντοχής και ... κυτταρίτιδας, που φεύγει και μάλιστα πολύ γρήγορα!»</b></i> - λέει η ίδια, μεταφέροντας το feedback που λαμβάνει από τις συμμετέχουσες στα τμήματα.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkangoo.jumps.irene.alexi%2Fvideos%2F2319144931678494%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <p>Απευθύνεται σε γυναίκες και άνδρες και μάλιστα, ήδη, ο σύζυγος της Ειρήνης, Κυριάκος, δάσκαλος κρητικών χορών ο ίδιος, έχει "ενδώσει" στο "hot" αυτό είδος γυμναστικής. Από τη νέα χρονιά, θα υπάρχει και πρόγραμμα ... μόνο για άνδρες, καθώς επίσης και - εκτός από το Kangoo Power – Kangoo Dance, γυμναστική με χορογραφία και στοιχεία oriental και latin!</p>
      <figure>
        <iframe src="https://www.youtube.com/embed/17FowOwIpS0" width="500" height="281" data-service="Youtube" scrolling="no"/>
      </figure>
    </article>
  </body>
</html>