<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%a9%d7%a0%d7%aa-%d7%a9%d7%99%d7%90-%d7%a0%d7%95%d7%a1%d7%a4%d7%aa-%d7%a6%d7%a4%d7%95%d7%99%d7%94-%d7%9c%d7%99%d7%99%d7%a6%d7%95%d7%90-%d7%94%d7%99%d7%a9%d7%a8%d7%90%d7%9c%d7%99/"/>
    <meta property="og:site_name" content="ביזנעס"/>
    <meta property="article:published_time" content="2019-11-25T11:50:04+00:00"/>
    <meta property="og:title" content="שנת שיא נוספת צפויה לייצוא הישראלי"/>
    <meta property="og:description" content="נתוני יצוא הסחורות והשירותים מישראל לשלושת הרבעונים הראשונים של השנה מראים כי היצוא הישראלי בדרך לעוד שנת שיא: צמיחה של כ 4.6% ביצוא"/>
  </head>
  <body>
    <article>
      <h1>שנת שיא נוספת צפויה לייצוא הישראלי</h1>
      <address><time datetime="2019-11-25T11:50:04+00:00">25 Nov 2019, 11:50</time> by <a rel="author">שי קליין</a></address>
      <p>
        <b>נתוני יצוא הסחורות והשירותים מישראל לשלושת הרבעונים הראשונים של השנה מראים כי היצוא הישראלי בדרך לעוד שנת שיא: צמיחה של כ 4.6% ביצוא</b>
      </p>
      <p>ניתוח של משרד הכלכלה והתעשייה לנתוני הלשכה המרכזית לסטטיסטיקה אודות היצוא בשלושת הרבעונים הראשונים של השנה מראה כי למרות החששות, היצוא הישראלי בדרך לעוד שנת שיא ועל פי ההערכות צפוי לעמוד בתום השנה על כ- 114 מיליארד דולר, לעומת כ 109 מיליארד דולר בשנת 2018. (בפרסומיה האחרונים, הלשכה המרכזית לסטטיסטיקה עדכנה את נתוני היצוא לשנת 2018 ואלו עומדים על כ-108.93 מיליארד דולר, לעומת פרסום הנתונים בעת סגירת נתוני שנת 2019 במרץ 2019 אשר עמדו על כ 110.6 מיליארד דולר.) כך, יצוא הסחורות והשירותים הישראלי עמד בתום הרבעון השלישי של שנת 2019 על כ-84 מיליארד דולר, גידול של כ 4.6% לעומת היקפו בתקופה המקבילה אשתקד בה עמד על כ-80.3 מיליארד דולר.</p>
      <p>מינהל סחר חוץ במשרד הכלכלה והתעשייה מציין כי הגידול נזקף רובו ככולו ליצוא השירותים אשר עמדו על היקף שיא של כ 40.5 מיליארד דולר בשלושת הרבעונים הראשונים של השנה – גידול מרשים של כ 11.7% לעומת התקופה המקבילה אשתקד. עיקר הגידול נובע מענפי ההייטק – שירותי תוכנה, מיחשוב וייעוץ בתחום המחשוב ושירותי מחקר ופיתוח (לרבות מחברות הזנק).</p>
      <p>יצוא הסחורות ברבעון השלישי גדל אף הוא בשיעור של כ 4.1% אחוז. עם זאת, יש לציין שבמהלך המחצית הראשונה של 2019 יצוא הסחורות ירד ביחס לתקופה המקבילה אשתקד, בעיקר בתחום היהלומים, דבר שהשליך על התוצאות המצטברות של יצוא הסחורות מתחילת השנה. .</p>
      <p>בהסתכלות גיאוגרפית על יצוא הסחורות (ללא יהלומים) בשלושת הרבעונים הראשונים של השנה, ניתן לראות כי היצוא לאירופה, ובמיוחד לאיחוד האירופי, גדל בשיעור מרשים של כ 3.9% וכ 4.8% בהתאמה. חלק ניכר מהגידול ניתן לזקוף לגידול ביצוא לבריטניה, ספרד, פולין ובלגיה אשר צמחו בשיעורים של כ 22%, 19%, 113% ו 5% בהתאמה. עוד בולטות לחיוב הן ארצות הברית אשר היצוא אליה צמח בכ 2%, כמו גם היצוא להודו אשר צמח בכ 9% והיצוא לברזיל אשר הגדיל היקפו בכ 7% בשלושת הרבעונים הראשונים של השנה לעומת התקופה המקבילה אשתקד. לעומת זאת, חלה בתקופה זו ירידה ביצוא הסחורות (ללא יהלומים) לשווקים באסיה כגון סין, יפן, וייטנאם ודרום קוריאה.</p>
      <p>שר הכלכלה והתעשייה, אלי כהן: "לאחר ששנת 2018 עמדה בסימן שנת שיא ביצוא הישראלי, אני שמח וגאה על תוצאות יצוא הסחורות והשירותים בשלושת הרבעונים הראשונים של השנה המבשרות שעוד שנת שיא ביצוא הינה בפתח. תוצאות אלו אינן מובנות מאליהן בתקופה סוערת במיוחד בכלכלה העולמית בכלל ובסחר העולמי בפרט. תוצאות אלו מוכיחות כי הכלכלה הישראלית הינה חזקה וכי התעשייה והשירותים הישראליים מצליחים להתמודד בהצלחה מרובה בשווקים הגלובאליים. תרומת היצוא לתוצר ולכלכלה הינה קריטית ואנו במשרד הכלכלה והתעשייה, לצד שותפינו במכון היצוא, נמשיך לסייע בכל מה שניתן לטובת הגדלת היצוא ולטובת הכלכלה בישראל".</p>
      <p>מנהל מינהל סחר חוץ במשרד הכלכלה והתעשייה, אוהד כהן: "תוצאות היקף היצוא בשלושת הרבעונים הראשונים של השנה הן חשובות ומעודדות, במיוחד בתקופה זו המתאפיינת בטלטלה בסחר העולמי. החברות הישראליות מתמודדות עם אתגרים רבים ומול תחרות עזה בשווקים הגלובאליים ולכן אנו במינהל סחר חוץ מפעילים מגוון כלים המסייעים לחברות להתמודד עם אתגרים אלו. על אלו נמנים הסכמי הסחר אשר מעניקים תשתית סחר מועדפת, מערך הנספחים הכלכליים המסייעים לחברות למצוא שותפים עסקיים וליצור סיפורי הצלחה, קרנות הסיוע המעניקות לחברות תמיכה במאמצי השיווק שלהן ומערך פיקוח על היצוא הדו-שימושי המאפשר לחברות הרלוונטיות לייצא בהתאם לכללים המקובלים. אנו נמשיך לפעול ביתר שאת לטובת היצואנים ולטובת הקהילה העסקית בישראל בחו"ל".</p>
    </article>
  </body>
</html>