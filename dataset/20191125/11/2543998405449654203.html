<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/kosarka/171082/kokoskov-pratimo-sve-igrace-kaminski-izvucen-konteksta"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T11:11:00+00:00"/>
    <meta property="og:title" content="Kokoškov: Pratimo sve igrače, Kaminski je izvučen iz konteksta"/>
    <meta property="og:description" content="Novi selektor reprezentacije Srbije Igor Kokoškov u velikom intervjuu za „Glas Amerike“ istakao je da su očekivanja od nacionalnog tima ogromna."/>
  </head>
  <body>
    <article>
      <h1>Kokoškov: Pratimo sve igrače, Kaminski je izvučen iz konteksta</h1>
      <h2>Novi selektor reprezentacije Srbije Igor Kokoškov u velikom intervjuu za „Glas Amerike“ istakao je da su očekivanja od nacionalnog tima ogromna.</h2>
      <address><time datetime="2019-11-25T11:11:00+00:00">25 Nov 2019, 11:11</time> by <a rel="author">Republika</a></address>
      <p>- To su standardi. Neke druge reprezentacije bi verovatno imale paradu i svoje balkone kada bi bili peti na svetu, ali to nisu standardi stare jugoslovenske reprezentacije i srpske reprezentacije danas. Naši standardi su malo drugačiji, tako da i očekivanja su malo veća i to je nešto što su prošle generacije uspostavile kao realnost. To se od nas očekuje, to je sigurno velika čast, kao što ste pomenuli, ali i velika obaveza. Očekuje se mnogo, ta očekivanja su realna i tu nema ništa između. Jednostavno, mogu da postoje momenti situacije, problemi, ali su uvek očekivanja, krajnja očekivanja i rezultati - vrlo jasno definisani - odgovorio je novi selektor Srbije.</p>
      <p>Opet se osvrnuo na eventualni izbor igrača za nacionalni tim.</p>
      <p>- Mi imamo dvojicu reprezentativaca ovde u Kingsima, mislim da to olakšava, ali ne favorizujemo nijednu ligu. Ovo je najbolja liga na svetu, ali pratimo i Evroligu i ostale lige, ABA liga i tako dalje… Jednostavno svi potencijalni reprezentativci će biti razmatrani, gledani, praćeni i sigurno da ćemo donositi neke odluke kako sezona protiče - rekao je Kokoškov.</p>
      <p>Američki košarkaš Frenk Kaminski se često pominjao kao eventualno rešenje za Srbiju, zbog svog srpskog porekla.</p>
      <p>- Ja sam zaista vrlo, vrlo dosadan za medije, jer ja se, a to je stvar mog vaspitanja i sportskog i privatnog, ne bavim ekskluzivitetima. Nažalost, nekad jedna poluinformacija može da bude mnogo važnija od istine. Kaminski… ja ne znam tu situaciju, to je jedno od pitanja, koje mi je postavljeno u relativno dugom intervjuu, koje je izvučeno iz konteksta kao ekskluzivitet i bombastičan naslov. A odgovor, ja bih rekao ovako… Svako ko ima zvanično zakonsko pravo, ko ima srpski pasoš, dobar je košarkaš, ima talenta i kvalitet, potencijalni je reprezentativac. Znači, mi nemamo nikakav zvaničan kontakt sa Kaminskim, imamo našeg trenera Darka Rajakovića tamo i on će verovatno imati taj kontakt, da vidimo gde je, šta je itd, ali kažem to je nešto što je u ovom trenutku vrlo apstraktno. U jednom trenutku ćemo napraviti inicijalni kontakt i videti koliko je to realno. Ponavljam, nema nikakvog ekskluziviteta, ali generalno naš stav je da svako ko ima talenat, potencijal, zaslužuje, srpski je državljan, jeste potencijalni srpski reprezentativac.</p>
      <p>Ore kvalifikacija za Olimpijske igre, Kokoškova očekuju kvalifikacije za Evropsko prvenstvo koje počinju već u februaru.</p>
      <p>- Dobro znamo javno mnjenje, navijači nacionalne selekcije znaju da postoje lige koje ne mogu da daju svoje igrače, to je NBA, to je Evroliga. Znači, oslonićemo se na igrače koji su slobodni, zdravi voljni da pomognu i to je šansa za neke mlade igrače da se nametnu i da pokažu da imaju potencijal i talenat za neke buduće akcije, ali februar je prva akcija - rekao je Kokoškov.</p>
      <related>
        <h4>Pročitajte još:</h4>
        <a href="http://republika.rs/sport/fudbal/171062/VIDEO-Bogdan-izresetao-Vasington-Bjelica-mocan-ispod-kosa"/>
        <a href="http://republika.rs/sport/kosarka/171027/Kosarkaske-legende-protiv-Kaminskog-reprezentaciji-Igore-Srbiji-treba-stranac"/>
        <a href="http://republika.rs/sport/kosarka/170955/Bivsi-kapiten-Srbije-jasan-Kokoskov-morati-nam-oduzi"/>
        <a href="http://republika.rs/sport/kosarka/170925/Divac-nije-hteo-Doncica-zbog-OCA"/>
        <a href="http://republika.rs/sport/kosarka/170919/Amerikanac-poklonio-Srbinu-Bogdanovic-jedan-milion-potcenjen-neopravdano"/>
      </related>
    </article>
  </body>
</html>