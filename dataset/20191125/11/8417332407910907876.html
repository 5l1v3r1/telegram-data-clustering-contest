<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/meninger/ordetfritt/2019/11/25/Dordi-Skuggevik-svarer-Human-Etisk-forbund-Jeg-er-ikke-for-en-sekul%C3%A6r-stat-20454404.ece"/>
    <meta property="og:site_name" content="adressa.no"/>
    <meta property="article:published_time" content="2019-11-25T11:11:04+00:00"/>
    <meta property="og:title" content="Dordi Skuggevik svarer Human-Etisk forbund: Jeg er ikke for en sekulær stat"/>
    <meta property="og:description" content="…"/>
  </head>
  <body>
    <article>
      <h1>Dordi Skuggevik svarer Human-Etisk forbund: Jeg er ikke for en sekulær stat</h1>
      <h2>Debatt:</h2>
      <address><time datetime="2019-11-25T11:11:04+00:00">25 Nov 2019, 11:11</time> by <a rel="author">Dordi Skuggevik</a></address>
      <aside><a href="https://www.adressa.no/meninger/ordetfritt/2019/11/25/javascript:void(0);">Del denne artikkelen på Facebook</a> <a href="https://www.adressa.no/meninger/ordetfritt/2019/11/25/javascript:void(0);">Del denne artikkelen på Twitter</a> <a href="https://www.adressa.no/meninger/ordetfritt/2019/11/25/javascript:void(0);">Del denne artikkelen på e-post</a></aside>
      <p><b>På flyet ned til</b> Las Palmas på tirsdag, dagen etter at innlegget mitt om Humanetisk forbunds «monopol» hadde stått i <a href="https://www.adressa.no/meninger/ordetfritt/2019/11/17/Tiden-er-overmoden-for-at-%C2%ABmonopolet%C2%BB-til-Human-Etisk-forbund-brytes-20399261.ece">Adresseavisen mandag 18. november</a>, sa en dame til meg på flyet:</p>
      <p>- Hvis du er den jeg tror du er, så får du tilsvar i Adresseavisen allerede i dag.</p>
      <p>Hun hadde avisen med seg og lånte den velvilligst bort.</p>
      <p>Fylkesleder i Trøndelag Human-Etisk forbund <a href="https://www.adressa.no/meninger/ordetfritt/2019/11/20/Svarer-Dordi-Skuggevik-om-Human-Etisk-forbund-Mye-av-det-hun-skriver-er-misforst%C3%A5tt-og-feil-og-m%C3%A5-derfor-oppklares-20426621.ece">gikk til verks i kjent stil</a>: Han ignorerer en del, fremhever andre punkter - som han så vrir så det passer inn i hans hensikt. Det er nesten merkelig at det ikke er blitt tatt både én og flere doktorgrader i retorikk på denne forførelsens og demagogiens verbale redskaper. Folk går «fem på», og de oppdager ikke – i beste fall – før lenge etterpå at de er blitt lurt inn i en situasjon de ikke så komme.</p>
      <p>
        <b>Interessert i debatt og meninger? Les <a href="https://www.adressa.no/meninger/">flere saker her</a>.</b>
      </p>
      <figure>
        <img src="https://www.adressa.no/incoming/article20399262.ece/ucdxiz/ALTERNATES/w980-portrait/8b5dccc2-a9a8-4270-902f-0538a6f6738c"/>
        <figcaption>Dordi Skuggevik  Foto: Nils Toldnes</figcaption>
      </figure>
      <p><b>Jeg skal ta ett punkt </b>i innlegget til Trøndelag-fylkeslederen i Human-Etisk forbund: Han slår fast at jeg er <i>for</i> en sekulær stat. Det er jeg ikke. Jeg konstaterer i mitt innlegg at Norge <i>er blitt en sekulær stat</i>, og bør derfor forholde seg til det. Jeg er tilhenger av den statsformen som Olav den Hellige konstituerte i Norge for 1000 år siden: <i>Det kristne kongedømme</i>, slik Karl den Store anla det i det tyskromerske keiserdømme på 800-tallet.</p>
      <p>Olav den Hellige la dette inn i Norges første grunnlov, <i>Kristenretten</i> av 1024, som i 1000 år har dannet blykjølen i Grunnloven i Norge, helt til Stortinget for noen år siden vedtok å avskaffe Det kristne kongedømme i Norge, og fjerne plikten for monarken til å bekjenne seg til den evangelisk lutherske kristne tro – noe kong Harald la ned veto mot.</p>
      <p>«Ikke i min tid!» sa Kongen. Norske media gjorde sitt beste for å gjemme bort dette vetoet for avisleserne.</p>
      <p>
        <b>LES OGSÅ: <a href="https://www.adressa.no/meninger/ordetfritt/2019/11/20/Svarer-Dordi-Skuggevik-om-Human-Etisk-forbund-Mye-av-det-hun-skriver-er-misforst%C3%A5tt-og-feil-og-m%C3%A5-derfor-oppklares-20426621.ece">Human-Etisk forbund: Mye av det hun skriver, er misforstått og feil og må derfor oppklares</a></b>
      </p>
      <p>
        <b>LES OGSÅ: <a href="https://www.adressa.no/meninger/ordetfritt/2019/11/17/Tiden-er-overmoden-for-at-%C2%ABmonopolet%C2%BB-til-Human-Etisk-forbund-brytes-20399261.ece">Tiden er overmoden for at «monopolet» til Human-Etisk forbund brytes</a></b>
      </p>
      <p><b>Kristendommen har vært</b> – og er – grunnlaget for vår sivilisasjon. Det er også Kristendommen som har gitt oss menneskerettighetene som Human-Etisk forbund hele veien viser til. Men så har også Human-Etisk forbund en svært kort historie – den går bare tilbake til 1956. Der kutter de sine røtter.</p>
      <p>Lørdag 9.november i år er jeg på vei ut av Sund folkehøgskole etter en humanetisk ledet begravelse. Da har jeg åndsnærværelse nok til å få fram mobilen og ta et foto av lysfenomenet hvor en gigantisk lyssøyle eller lyskors står plantet ute i landskapet der Stiklestad ligger. Himmelen og fjorden svømmer i gull-lys fremover fra der huset til avdøde står. Inne i hodet mitt hører jeg følgende fra det gamle testamente: «… <i>og Herren sa til Moses: Jeg skal gå foran deg gjennom natten, som en ildsøyle.</i>»</p>
      <p>Skal vi si at Himmelen fikk det siste ord den dagen?</p>
      <p>
        <i>Las Palmas, 22. november 2019</i>
      </p>
      <p>
        <b>Følg <a href="https://www.facebook.com/Adressameninger/">Adresseavisen Meninger på Facebook</a> og Adresseavisen på <a href="https://www.facebook.com/adressa.no?fref=ts">Facebook,</a> <a href="https://www.instagram.com/adresseavisen/">Instagram</a> og <a href="https://twitter.com/adresseavisen">Twitter</a></b>
      </p>
    </article>
  </body>
</html>