<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232947/"/>
    <meta property="og:site_name" content="Українська правда"/>
    <meta property="article:published_time" content="2019-11-25T11:08:00+00:00"/>
    <meta property="og:title" content="Суд закрив справу проти Розенблата, але визнав його винним"/>
    <meta property="og:description" content="Печерським районний суд Києва визнав винним екснардепа Борислава Розенблата в адміністративному порушенні, але закрив справу через закінчення строків для накладення адмінстягнення."/>
  </head>
  <body>
    <article>
      <h1>Суд закрив справу проти Розенблата, але визнав його винним</h1>
      <address>
        <time datetime="2019-11-25T11:08:00+00:00">25 Nov 2019, 11:08</time>
      </address>
      <p>Печерським районний суд Києва визнав винним екснардепа Борислава Розенблата в адміністративному порушенні, але закрив справу через закінчення строків для накладення адмінстягнення.</p>
      <p><b>Джерело:</b> <a href="https://www.facebook.com/sap.gov.ua/photos/a.836519139784604/1997880146981825/?type=3&amp;theater">пресслужба</a> САП, поінформований співрозмовник "Української правди"</p>
      <p><b>Дослівно:</b> "22 листопада 2019 року Печерським районним судом Києва розглянуто протокол НАЗК про вчинення народним депутатом України 8 скликання адміністративного правопорушення, передбаченого ч. 2 ст. 172-7 КУпАП (порушення вимог щодо запобігання та врегулювання конфлікту інтересів).</p>
      <p>Суд дійшов висновку, що <b>колишній депутат умисно вчинив дії в умовах реального конфлікту інтересів</b>".</p>
      <p><b>Деталі:</b> Водночас, зважаючи на закінчення строків для накладення адмінстягнення, <b>суд закрив справу</b>. Таким чином, екснардепа не зможуть притягнути до відповідальності.</p>
      <p>Офіційно у відомстві не повідомляють прізвища нардепа, проте джерело "Української правди" підтвердило, що йдеться про Розенблата.</p>
      <p>Зокрема, у лютому 2018 року Розенблат направив до НАЗК депутатське звернення, де клопотав про повну перевірку декларацій одного зі співробітників правоохоронного органу.</p>
      <p>За версією обвинувачення, від правоохоронця Розенблат неодноразово отримував неправомірну вигоду, екснардепа викрили влітку 2017 року та повідомили про підозру.</p>
      <p>Наразі постанова суду ще не набрала законної сили і Розенблат може її оскаржити.</p>
      <p>
        <i>
          <b>Читайте також "<a href="https://www.pravda.com.ua/articles/2017/07/7/7149035/">Ім'я Розенблата, або Доторканний Борислав не сміється</a>"</b>
        </i>
      </p>
      <p><b>Нагадаємо</b>:</p>
      <ul>
        <li>НАБУ <a href="http://www.pravda.com.ua/news/2017/06/22/7147626/">розслідувало</a> так звану бурштинову справу, де підозрюваним був, зокрема, Розенблат.</li>
        <li>8 жовтня 2018 року цю справу <a href="https://www.pravda.com.ua/news/2018/10/8/7194449/">направили</a> до суду. Антикорупційні органи вважають, що Розенблат і депутат від "Народного фронту" Максим<a href="http://www.pravda.com.ua/news/2017/06/20/7147434/"> Поляков вимагали хабар від компанії-нерезидента</a> за видобуток бурштину в Україні.</li>
        <li>Зокрема <a href="http://www.pravda.com.ua/news/2017/06/22/7147626/">Розенблата звинувачували </a>у тому, що він отримав 200 тисяч доларів за вплив на рішення чиновників Держслужби геології і надр та місцевої влади про надання ТОВ "Укртехдобич" спецдозволів на користування надрами.</li>
      </ul>
      <footer>Альона Мазуренко, УП</footer>
    </article>
  </body>
</html>