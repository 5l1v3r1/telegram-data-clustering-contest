<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/ogromna-popularnosc-muzeum-auschwitz-w-mediach-spolecznosciowych/"/>
    <meta property="og:site_name" content="Polsat News"/>
    <meta property="article:published_time" content="2019-11-25T11:11:00+00:00"/>
    <meta property="og:title" content="Muzeum Auschwitz ma prośbę do internautów"/>
    <meta property="og:description" content="- Mamy nadzieję osiągnąć symboliczne 750 tys. obserwujących (na Twitterze) na 75. rocznicę wyzwolenia Auschwitz. Cel wydaje się możliwy - powiedział Paweł Sawicki, z biura prasowego muzeum. Do obserwowania profilu Muzeum zachęcał m.in. amerykański aktor Mark Hamill, czyli Luke Skywalker w serii filmów &quot;Gwiezdne Wojny&quot;."/>
  </head>
  <body>
    <article>
      <h1>Muzeum Auschwitz ma prośbę do internautów</h1>
      <address>
        <time datetime="2019-11-25T11:11:00+00:00">25 Nov 2019, 11:11</time>
      </address>
      <p>
        <b>- Mamy nadzieję osiągnąć symboliczne 750 tys. obserwujących (na Twitterze) na 75. rocznicę wyzwolenia Auschwitz. Cel wydaje się możliwy - powiedział Paweł Sawicki, z biura prasowego muzeum. Do obserwowania profilu Muzeum zachęcał m.in. amerykański aktor Mark Hamill, czyli Luke Skywalker w serii filmów "Gwiezdne Wojny".</b>
      </p>
      <related>
        <a href="https://www.polsatnews.pl/wiadomosc/2019-11-21/merkel-odwiedzi-auschwitz-po-raz-pierwszy/"/>
      </related>
      <p>- Dzięki dalszemu udostępnianiu publikowanych przez Muzeum wpisów, informacje o historii niemieckiego nazistowskiego obozu koncentracyjnego i zagłady Auschwitz trafiają do dziesiątek milionów osób – podkreśliła placówka w przesłanym komunikacie.</p>
      <p>Konto na Twitterze obserwuje 663 tys. osób, na Facebooku ponad 308 tys., a na Instagramie ponad 77 tys.</p>
      <p>
        <b>"Upamiętnianie ofiar i edukacja o historii Auschwitz"</b>
      </p>
      <p>Paweł Sawicki, który administruje mediami społecznościowymi Muzeum Auschwitz, przypomniał, że placówka rozwija obecność w nich od 2009 r.</p>
      <p>- Zaczęliśmy – jako pierwsza tego typu instytucja na świecie – od strony na Facebooku. Zauważyliśmy bowiem, iż użytkownicy szukają tam informacji o historii Auschwitz, a także trafiają na różne – lepsze lub gorsze – strony poświęcone historii obozu. Uznaliśmy zatem iż, jako Miejsce Pamięci, powinniśmy być tam obecni po to, aby ludzie mogli do nas dotrzeć, zadać pytania i poznawać historię. Kilka lat później uruchomiliśmy konta na Twitterze i Instagramie. Teraz, znów jako pierwsza tego typu instytucja, osiągnęliśmy 1 mln obserwujących – powiedział.</p>
      <p>Sawicki podkreślił, że głównym celem obecności Muzeum w mediach społecznościowych jest "upamiętnianie ofiar i edukacja o historii Auschwitz”.</p>
      <p>- Każdy z serwisów ma zupełnie inną specyfikę. Najważniejsza jest codzienna praca przypominania o faktach z historii obozu, o konkretnych ludziach, ofiarach, historiach i pokazywanie, jak bardzo trudna, skomplikowana i wielowymiarowa jest historia obozu – wyjaśnił Paweł Sawicki.</p>
      <p>
        <a href="https://www.polsatnews.pl/wiadomosc/2019-11-21/merkel-odwiedzi-auschwitz-po-raz-pierwszy/">
          <b>ZOBACZ: Merkel odwiedzi Auschwitz. Po raz pierwszy</b>
        </a>
      </p>
      <p>
        <b>Najważniejszy jest Twitter</b>
      </p>
      <p>Jego zdaniem, najważniejszym kanałem komunikacji jest Twitter. Muzeum nie tylko przypomina za jego pośrednictwem o ofiarach obozu, ale także kontaktuje się z przedstawicielami mediów, prowadzi publiczną dyskusję, publikuje oświadczenia, reaguje na zawierające merytoryczne błędy publikacje prasowe, czy interweniuje w sytuacjach naruszenia dobrego imienia ofiar Auschwitz.</p>
      <p>W ciągu dwóch lat liczba obserwujących ten profil wzrosła z 50 tys. we wrześniu 2017 r. do 650 tys. w listopadzie 2019 r. W 2018 r. wśród 10 najlepszych tweetów w Polsce aż sześć było napisanych przez Muzeum Auschwitz. W październiku 2019 r. tweety Muzeum wyświetlono prawie 58 mln razy.</p>
      <p>Do obserwowania konta Muzeum zachęcał m.in. amerykański aktor Mark Hamill, znany jako odtwórca roli Luke’a Skywalkera w serii filmów "Gwiezdne Wojny".</p>
      <p>- (…) W tej chwili mamy nadzieję osiągnąć symboliczne 750 tys. obserwujących (na Twitterze) na 75. rocznicę wyzwolenia Auschwitz. Cel wydaje się możliwy do osiągnięcia dzięki niezwykłemu wsparciu i aktywności społeczności internetowej - podkreślił Sawicki.</p>
      <p>
        <b>Wkrótce rocznica wyzwolenia obozu</b>
      </p>
      <p>Facebook – ze względu na łatwą możliwość kontaktu – to ważny kanał bezpośredniej interakcji z odwiedzającymi.</p>
      <p>- Możemy tam w sposób najpełniejszy publikować treści edukacyjne, bowiem długość postów nie jest ograniczona. Tam także transmitujemy ważne wydarzenia mające miejsce w Miejscu Pamięci – powiedział Paweł Sawicki.</p>
      <p>27 stycznia 2020 r. – zarówno na stronie internetowej, jak i na Facebooku – transmitowane będą obchody upamiętniające 75. rocznicę wyzwolenia niemieckiego obozu Auschwitz.</p>
      <p>Paweł Sawicki dodał, że nieco inne znacznie ma strona na Instagramie, która wykorzystywana jest z jednej strony do promowania wartościowych fotografii wykonywanych w Miejscu Pamięci przez odwiedzających, ale także do edukowania, pokazywania autentyzmu poobozowej przestrzeni, jak również do monitorowania tego, jak wygląda wizualna pamięć o Auschwitz.</p>
      <p>
        <a href="https://www.polsatnews.pl/wideo/dancing-with-the-stars-taniec-z-gwiazdami-damian-kordas-i-janja-lesar-zwyciezcami-10-edycji_6760222/">WIDEO - "Dancing With The Stars. Taniec z Gwiazdami": Damian Kordas i Janja Lesar zwycięzcami 10. edycji</a>
      </p>
      <figure>
        <img src="https://r.dcs.redcdn.pl/http/o2/redefine/cp/hr/hr7dqnd114q6bifqbm4dd9vtnkwgqjp1.jpg"/>
      </figure>
    </article>
  </body>
</html>