<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/nauka-tehnologija/internet/Facebook-testirao-zastrasujucu-opciju-prepoznavanja-lica/570377?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T11:09:40+00:00"/>
    <meta property="og:title" content="Facebook testirao &quot;zastrašujuću opciju&quot; prepoznavanja lica"/>
    <meta property="og:description" content="Aplikacija koju je na svojim zaposlenicima testirao Facebook zaista zvuči zastrašujuće - dovoljno je samo okrenuti kameru prema nekoj osobi te će se na ekranu pojaviti njezino ime, prezime i profilna slika s Facebooka."/>
  </head>
  <body>
    <article>
      <h1>Facebook testirao "zastrašujuću opciju" prepoznavanja lica</h1>
      <address><time datetime="2019-11-25T11:09:40+00:00">25 Nov 2019, 11:09</time> by <a rel="author">N.N.</a></address>
      <p>Aplikacija koju je na svojim zaposlenicima testirao Facebook zaista zvuči zastrašujuće - dovoljno je samo okrenuti kameru prema nekoj osobi te će se na ekranu pojaviti njezino ime, prezime i profilna slika s Facebooka.</p>
      <p>Na mreži su se krajem prošle sedmice pojavile informacije o, kako navode mediji, zastrašujućoj aplikaciji koju je razvijala kompanija Marka Zakerberga. Riječ je o aplikaciji za prepoznavanje lica, ali ne u smislu prepoznavanja korisnika koji tako mogu otključati vlastiti telefon, već prepoznavanja lica drugih korisnika Facebooka. Dakle, dovoljno je samo usmjeriti kameru svog telefona prema nekoj osobi i na ekranu bi se pokazalo ime te osobe i profilna slika na Facebooku.</p>
      <p>Takva bi opcija zaista mogla ukopati i ono malo privatnosti što nam je ostalo na internetu, a razvijena je tako da se primjenjuje na osobama koje imaju aktiviranu opciju prepoznavanja lica na Zakerbergovoj mreži. To je još jedan dokaz koliko je opasno dijeljenje ličnih podataka i fotografija na internetu i društvenim mrežama jer, kada bi postojala takva mogućnost na pametnim telefonima, svako bi mogao znati vaše ime kada vas ugleda na ulici. Ako tome povežemo i brojne osobe podatke koje korisnici ostavljaju na otvorenim profilima na Facebooku, vaša bi privatnost i intima bila izložena svima, uključujući i potpune strance.</p>
      <p>Dobra je vijest što je Facebook odustao od daljnje primjene te opcije, komentarislai su iz te kompanije za medije. S njezinim su razvojem počeli još 2015. i 2016. te su je testirali na zaposlenicima kompanije i njihovim prijateljima. Iako mediji govore da su putem te aplikacije mogli identificirati sve korisnike Facebooka (koji su imali aktiviranu opciju prepoznavanja lica), ako bi za to bilo dovoljno podataka, iz Zakerbergove kompanije demantuju takve navode.</p>
      <p>Kažu da redovno interno testiraju nove tehnologije te da su s aplikacijom za prepoznavanje lica mogli prepoznavati samo njihove zaposlenike i njihove prijatelje s aktiviranom opcijom prepoznavanja lica.</p>
      <p>Bez obzira na to što je prava istina, činjenica o postojanju takve aplikacije zaista je zastrašujuća jer povezivanje vaših podataka iz virtualnog svijeta s fizičkim svijetom i vašim licem zaista znači konačni kraj anonimnosti u modernom svijetu.</p>
      <p>
        <i>(Forbes/<a href="https://zimo.dnevnik.hr/clanak/recite-zbogom-privatnosti-facebook-je-testirao-zastrasujucu-opciju-prepoznavanja-lica---584406.html">zimo.hr</a>)</i>
      </p>
    </article>
  </body>
</html>