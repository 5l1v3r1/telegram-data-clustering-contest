<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221021/skriniar-tuzi-po-postupe-do-osemfinale-ligy-majstrov-verim-ze-to-na-konci-zlomime"/>
    <meta property="og:site_name" content="Športky.sk"/>
    <meta property="article:published_time" content="2019-11-25T11:30:00+00:00"/>
    <meta property="og:title" content="Škriniar túži po postupe do osemfinále Ligy majstrov: Verím, že to na konci zlomíme!"/>
    <meta property="og:description" content="BRATISLAVA - Slovenský futbalový obranca Milan Škriniar vie, že jeho talianske mužstvo Inter Miláno bude musieť poriadne zabrať, ak nechce opäť ukončiť účinkovanie v Lige majstrov už v skupinovej ..."/>
  </head>
  <body>
    <article>
      <h1>Škriniar túži po postupe do osemfinále Ligy majstrov: Verím, že to na konci zlomíme!</h1>
      <address>
        <time datetime="2019-11-25T11:30:00+00:00">25 Nov 2019, 11:30</time>
      </address>
      <p>BRATISLAVA - Slovenský futbalový obranca Milan Škriniar vie, že jeho talianske mužstvo Inter Miláno bude musieť poriadne zabrať, ak nechce opäť ukončiť účinkovanie v Lige majstrov už v skupinovej časti. Vlani "nerazzurri" nepostúpili z B-skupiny LM v konkurencii FC Barcelona, neskoršieho finalistu Tottenhamu Hotspur a PSV Eindhoven.</p>
      <p>Aj v aktuálnom ročníku milionárskej súťaže Milánčanom hrozí, že nepreniknú do osemfinále, keďže v "efku" sú so štyrmi bodmi na 3. pozícii za Borussiou Dortmund (7) a opäť Barcelonou (8). V ostatnom kole bol Inter blízko k triumfu v Dortmunde - nad BVB viedol do prestávky 2:0, ale po nej poľavil a prehral 2:3.</p>
      <p><i><b>"Rozobrali sme si detailne tento zápas. Pokazili sme to, boli sme si toho vedomí. Avšak stále máme šancu. Musíme veriť, že sa to na konci ´prevalí´ na našu stranu," </b></i>uviedol Škriniar v rozhovore pre agentúru SITA.</p>
      <p>Momentálne druhý tím talianskej Serie A sa v zostávajúcich dvoch vystúpeniach skupinovej fázy LM najskôr predstaví už túto stredu na trávniku českého šampióna Slavie Praha a v poslednom zápase privíta 10. decembra pred vlastným publikom ešte ťažšieho protivníka - FC Barcelona. <b><i>"V Prahe musíme zabrať za tri body, ale nebude to nič jednoduché. Videli sme, že Slavia podáva veľmi dobré výkony. Hrá bojovne, ale aj s loptou smerom dopredu predvádza dobrú hru, takže nebude ľahké tam vyhrať,"</i></b> myslí si 24-ročný rodák zo Žiaru nad Hronom.</p>
      <p>Podľa Škriniara bude duel v "stovežatej" pre Inter kľúčový. Ak by v ňom hostia zvíťazili, v decembri by ešte mohli ukoristiť postupovú miestenku do vyraďovačky na úkor Dortmundu alebo Barcelony. <b><i>"Keby sa nám to podarilo, od tohto zápasu sa môžeme odraziť. Verím, že to na konci zlomíme," </i></b>zakončil účastník ME 2016 vo Francúzsku.</p>
      <footer><b>Zdroj:</b> SITA<br/><b>Foto:</b> inter.it</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221011/real-moze-oplatit-parizu-velku-prehru-atletico-sa-postavi-proti-juventusu-turin"/>
        <a href="https://sportky.zoznam.sk/c/219993/salzburg-odradil-gigantov-premrstena-suma-za-mladucky-klenot-barcelona-uz-reagovala"/>
        <a href="https://sportky.zoznam.sk/c/219729/revolucia-v-lige-majstrov-chysta-sa-prelomovy-krok-aky-si-historia-nepamata"/>
        <a href="https://sportky.zoznam.sk/c/219489/s-talentami-sa-roztrhlo-vrece-mlady-brazilcan-sa-postaral-o-rekordny-zapis"/>
      </related>
    </article>
  </body>
</html>