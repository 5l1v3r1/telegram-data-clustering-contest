<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549905.html/%D8%B9%D8%AF%D9%87-%D8%A7%DB%8C-%D8%AF%D8%B1-%D8%A7%D8%B3%D8%AA%D8%A7%D9%86-%D9%86%D9%85%DB%8C-%D8%AE%D9%88%D8%A7%D9%87%D9%86%D8%AF-%DA%A9%D9%88%DA%86%DA%A9-%D8%AA%D8%B1%D9%87%D8%A7-%D8%A8%D8%B2%D8%B1%DA%AF-%D8%B4%D9%88%D9%86%D8%AF-%DA%A9%D9%87-%D8%AE%D9%88%D8%AF%D8%B4%D8%A7%D9%86-%D8%A8%D9%87-%D8%AE%D8%B7%D8%B1-%D8%A8%DB%8C%D9%81%D8%AA%D9%86%D8%AF--%D9%85%D8%A7-%D9%87%D9%86%D9%88%D8%B2-%D8%AF%D8%B1%DA%AF%DB%8C%D8%B1-%D8%AF%D8%B9%D9%88%D8%A7%D9%87%D8%A7%DB%8C-60-%D8%B3%D8%A7%D9%84-%D9%82%D8%A8%D9%84-%D9%87%D8%B3%D8%AA%DB%8C%D9%85--%D9%82%D8%B1%D8%A8%D8%A7%D9%86%DB%8C-%DB%8C%DA%A9-%D8%AC%D9%85%D8%A7%D8%B9%D8%AA-%D8%B5%D8%AF-%D9%86%D9%81%D8%B1%D9%87-%D8%AF%D8%B1-%D8%A7%D8%B3%D8%AA%D8%A7%D9%86-%D9%87%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T11:42:00+00:00"/>
    <meta property="og:title" content="عده‌ای در استان نمی خواهند کوچک‌ترها بزرگ شوند که خودشان به خطر بیفتند/ ما هنوز درگیر دعواهای 60 سال قبل هستیم/ قربانی یک جماعت صد نفره در استان هستیم"/>
    <meta property="og:description" content="غلامی گفت: متاسفانه ما هنوز درگیردعواهای 60 و70 سال قبل عده ای در استان هستیم، دعواهای سیاسی، قومی و باندی است هنوز ادامه دارد و نسل در نسل قربانی یک جماعت شاید 100 نفره در استان می شویم."/>
  </head>
  <body>
    <article>
      <h1>عده‌ای در استان نمی خواهند کوچک‌ترها بزرگ شوند که خودشان به خطر بیفتند/ ما هنوز درگیر دعواهای 60 سال قبل هستیم/ قربانی یک جماعت صد نفره در استان هستیم</h1>
      <h2>فعال سیاسی-فرهنگی در گفتگو با صبح زاگرس:</h2>
      <address>
        <time datetime="2019-11-25T11:42:00+00:00">25 Nov 2019, 11:42</time>
      </address>
      <p>غلامی گفت: متاسفانه ما هنوز درگیردعواهای 60 و70 سال قبل عده ای در استان هستیم، دعواهای سیاسی، قومی و باندی است هنوز ادامه دارد و نسل در نسل قربانی یک جماعت شاید 100 نفره در استان می شویم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ابوالحسن غلامی از فعالان سیاسی و فرهنگی گچساران در گفت و گو با پایگاه تحلیل و اطلاع رسانی <a href="http://sobhezagros.ir/">صبح زاگرس</a> گفت: مردم ما مردم خوبی هستند ما نگشته و ندیده نیستیم، طبیعت استان بی نظیر است اگر تمام حوزه خلیج فارس را بگردید شاید به زیبایی طبیعت استان پیدا نکنیم، اما ما داریم چه کاری انجام می دهیم ؟شب و روز گرفتار دعواهای کودکانه هستیم ،ظاهر و رنگ و لعابش سیاسی است اما اصلش اینگونه نیست.</p>
      <p>وی ادامه داد: خیلی ها معنی واژه سیاست را هم نمی دانند ،برخی نیز بازاری درست کرده اند و هر چند مدتی ما را بایک اسمی سرگرم می کنند و هیچ ثمری از آن نمی بینیم، بخش عمده ای از عمران و آبادی استان ما نتایج  سفرهای مقامات ارشد کشوری مثل مقام معظم رهبری و روسای جمهور بوده است اگر منصفانه نگاه کنیم در راستای پیشرفت و توسعه، خیلی از خودمان اثر مثبتی به یادگار نمانده است، هنوز شروع نکرده ایم اگرشروع کنیم می توانیم خیلی کارها انجام دهیم.</p>
      <p>غلامی افزود:  ما واقعا مشکل فرهنگی داریم، نه صلحمان شبیه صلح و نه دعوایمان شبیه دعواست، بلد نیستیم گفت و گوی خوب انجام دهیم آستانه صبر ما پایین و ازهمه بدتر منافع فردی و گروهی و طایفه ای را بر منافع عمومی ترجیح می دهیم تا زمانی که اینگونه فکر می کنیم وضعیت همین گونه خواهد بود.</p>
      <p>وی گفت: دنیا در خیلی از چیزها در حال تغییر کردن است اما آیا ما نیز تغییر کرده ایم؟ آیا باید به این افتخار کنیم که آدم هشتاد سال قبل هستیم و چه کسی پسرخاله چه کسی و فامیل چه کسی است؟ این ها خوب نیست،آیا می توانیم با هم اختلاف سلیقه داشته باشیم اما بنشینیم با هم حرف بزنیم و دعوا نکنیم؟ آیا استان ما اینگونه است؟ فرهنگ و آموزش در استان خیلی مهم است ما در خیلی از موارد اصل مسئله را رها کرده ایم و به دنبال فرع آن راه افتاده ایم. مابه ملاقبادهای سی سختی زیادی نیاز داریم تا در فرهنگ و آموزش دچار تحول اساسی شویم، متاسفاته فرع آن را عده ای خوب می دانند و ما را با آن سرگرم می کنند و کار و پیشرفت خودشان را اولویت قرار می دهند.</p>
      <p>این فعال سیاسی فرهنگی گفت: یکی از ایرادات بزرگ ما این است که اهل افراط و تفریط هستیم یا این طرف بوم و یا آن  طرف بوم می افتیم و تعادلی در برنامه هایمان نداریم. عده ای می آیند و عده ای دیگر را قلع و قمع می کنند،باید بدانیم همه در یک خانواده هستیم در یک خانواده سلیقه ها متفاوت است ممکن است پسر با دختر و مادر نظرات کاملا متفاوتی داشته باشند اما باید بتوانیم با هم زندگی کنیم از سرمایه های همدیگر استفاده و هم افزایی ایجاد کنیم خوبی هایمان را کنار هم بگذاریم و اگر ایراداتی هم وجود دارد آن ها را برطرف کنیم.</p>
      <p>وی ادامه داد: اگر ایراداتی وجود دارد آن را به آبروریزی تبدیل کنیم، اینکه می گوییم فرهنگ اساس کار است یعنی عمران، سیاست، پیشرفت های مختلف از درون فرهنگ بیرون می آید، متاسفانه ما هنوز درگیر دعواهای 60 و70 سال قبل عده ای در استان هستیم، دعواهای سیاسی، قومی و باندی هنوز ادامه دارد و نسل در نسل قربانی یک جماعت شاید 100 نفره در استان می شویم.</p>
      <p>غلامی عنوان کرد: به طور طبیعی وقتی رفتار پدر و مادر روی فرزند تاثیر دارد در جامعه نیز اینگونه است هرکس جایگاهی دارد یا استاندار، فرماندار، روحانیت، نهادها و یا هر مسئولی دیگر روی مردم تاثیر می گذارد اساس انقلاب ما یک انقلاب فرهنگی بود، خیلی از جوانان ما سینه خود را سپر بلا کردند که از این کشور و این نظام دفاع کنند کسی در جنگ نامردی نمی کرد و دشمنی را از پشت سر نمی زد، کسی در آنجا به این فکر نمی کرد چون دشمن شیمیایی زده است ما هم باید بزنیم وقتی دشمن مردم را بمبارن می کرد آیا ما نمی توانستیم شهرهای دشمن را بمباران کنیم؟ ما این کار را نکردیم چون ما انسان بودن را آموخته بودیم. ما مسلمان هستیم و باید فرق کنیم.ولی الان در درون این کشور انتقامهای سختی ازهم میگیریم.</p>
      <p>وی ادامه داد: در قیاس های مختلف که نگاه کنیم می بینیم مسئولان ما بار مسئولیتشان خیلی سنگین است، مردم رفتار و حرف زدن و منش زندگی مسئولان را  می بینند و ارزیابی می کننداگر بخواهیم مصداقی حرف بزنیم دردی دوا نمی شود به لطف نظام مردم سالار جمهوری اسلامی اکثر مسئولان استان ما بومی هستند و از دل همین خانواده ها بیرون آمده اند لذا با این پتانسیل  می توانستیم صد پله جلوتر از وضعیت کنونی باشیم اما مسائل تکراری، دردهای کهنه، دعواهای کهنه که خیلی از انها ریشه در سال ها قبل دارد اما من و شما این را نمی دانیم و می آیند به اسم مسائل امروزی مثل اصلاح طلب و اصولگرا دعوا می کنند و  مارا ازقافله عقب انداخته ست.</p>
      <p>این فعال سیاسی فرهنگی گفت:  پیرامون این دو مهم می توان ساعت ها صحبت کرد اما خیلی ها تنها از واژه آن سوء استفاده می کنند رهبری چند سال قبل فرمودند اصلاحطلب اصولگرا و اصولگرای اصلاحطلب ، این دعواها و بچه بازی ها و ندیدن افق های بلند باعث شده علارغم فرصت های چهل ساله ای که  انقلاب اسلامی ایران برای دیار ما فراهم کرد اما ما نتوانستیم خوب استفاده کنیم گاهی خودمان نمی خواهیم نسل جدید را نیز در مسائل دیگر درگیر می کنیم.</p>
      <p>غلامی گفت: نمی خواهیم  از ظرفیت جوانان استفاده کنیم اینقدر جوان با سواد و با سلیقه در بخش های مختلف در  استان هست که می توان با کمک آنها کوه را جابجا کرد ،ولی اکثرا  بیرون گود هستند ، برخی از بزرگترهای ما نمی خواهند کوچک ترها بزرگ شوند که خودشان به خطر بیفتند. بانیان مباحث بی پایه واساس راست و چپ،سردسیر و گرمسیر، ترک و لر و موارد مشابه همگی درفهرست ظالمین به این مردم و ارزشهای جامعه ایرانی و اسلامی هستند.</p>
      <p>انتهای پیام/</p>
    </article>
  </body>
</html>