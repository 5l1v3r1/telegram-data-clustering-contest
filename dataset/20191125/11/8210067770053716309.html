<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11016671"/>
    <meta property="og:site_name" content="TV 2"/>
    <meta property="article:published_time" content="2019-11-25T11:56:22+00:00"/>
    <meta property="og:title" content="Fotballpresidenten tror det er siste gang EM arrangeres over hele Europa"/>
    <meta property="og:description" content="Fair play settes på prøve i formatet til EM i 2020. Det er en av grunnene til at NFF-president Terje Svendsen ikke vil at nyvinningen skal videreføres."/>
  </head>
  <body>
    <article>
      <h1>Fotballpresidenten tror det er siste gang EM arrangeres over hele Europa</h1>
      <h2>Fair play settes på prøve i formatet til EM i 2020. Det er en av grunnene til at NFF-president Terje Svendsen ikke vil at nyvinningen skal videreføres.</h2>
      <address><time datetime="2019-11-25T11:56:22+00:00">25 Nov 2019, 11:56</time> by <a rel="author" href="mailto:sbn@tv2.no" target="_blank">Sverre Olav Botnen (Bergen) , Sigve Vittersø Kvamme (Ullevaal)</a></address>
      <p>Tolv ulike land. Tolv ulike byer.</p>
      <p>EM 2020 blir for første gang arrangert over hele Europa. Men ifølge president i Norges fotballforbund kan det fort hende at det blir det siste vi ser til nyvinningen.</p>
      <p>Økte kostnader knyttet til logistikk, kompliserte gruppesammensetninger og spørsmål knyttet til fair play er noen av utfordringene som har dukket opp for Det europeiske fotballforbundet (Uefa).</p>
      <p>– Dette er min personlige vurdering, uten at det er forankret i et Uefa-vedtak, sier Terje Svendsen til TV 2.</p>
      <p>NFF-presidenten sitter i en komité i Uefa som fastsetter regler og strukturer for hvordan EM skal spilles og avvikles.</p>
      <p>Ett av de store problemene, slik Svendsen ser det, er at flere av de kvalifiserte nasjonene får en fordel av å være såkalte vertsnasjoner. Italia, Danmark, Nederland, England, Spania og Tyskland er blant nasjonene som er garantert hjemmekamper i samtlige kamper i gruppespillet.</p>
      <p>
        <b>– De får en ubetinget fordel. Det må definitivt diskuteres opp mot fair play. Og så er det komplikasjoner med tidssoner osv. som har gjort det veldig vanskelig, sier Svendsen.</b>
      </p>
      <p>Neste EM arrangeres i Tyskland i 2024, etter det er det ikke bestemt hvor turneringen går av stabelen. Svensen utelukker ikke at flere nasjoner kan gå sammen for å arrangere EM i fremtiden, men ser det som lite sannsynlig at avstandene blir som i det kommende mesterskapet.</p>
      <p>– Dette var en god idé, men man møtte på utfordringer da man satte i gang med det arrangement-tekniske og de sportslige fair play-perspektivene. Dette er ikke noe billig arrangement, sier Svendsen.</p>
      <p>Arrangørbyene for EM i 2020 er: London (England), München (Tyskland), Roma (Italia), Baku (Aserbajdsjan), Bucuresti (Romania), Dublin (Irland), København (Danmark), Glasgow (Skottland), Budapest (Ungarn), Bilbao (Spania), Amsterdam (Nederland), St. Petersburg (Russland)</p>
    </article>
  </body>
</html>