<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623298/%D9%85%D9%88%D8%B3%D9%88%DB%8C-%D8%AE%D8%A8%D8%B1-%D8%AF%D8%A7%D8%AF-%D9%86%D8%B4%D8%B3%D8%AA-%DA%A9%D9%85%DB%8C%D8%B3%DB%8C%D9%88%D9%86-%D9%85%D8%B4%D8%AA%D8%B1%DA%A9-%D8%A8%D8%B1%D8%AC%D8%A7%D9%85-%DB%B1%DB%B5-%D8%A2%D8%B0%D8%B1-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%D8%B4%D9%88%D8%AF-%D9%BE%D8%A7%D8%B3%D8%AE-%DB%B3-%DA%A9%D8%B4%D9%88%D8%B1-%D8%A8%D9%87-%D9%86%D8%A7%D9%85%D9%87-%D8%B1%D9%88%D8%AD%D8%A7%D9%86%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T11:09:00+00:00"/>
    <meta property="og:title" content="موسوی خبر داد: نشست کمیسیون مشترک برجام ۱۵ آذر برگزار می‌شود/ پاسخ ۳ کشور به نامه روحانی"/>
    <meta property="og:description" content="سخنگوی وزارت خارجه اعلام کرد: در ششم دسامبر(۱۵ آذر ) نشست کمیسیون مشترک برجام با حضور ایران و کشورهای ۱+۴ در سطح معاونین وزرای خارجه این کشورها برگزار می‌شود."/>
  </head>
  <body>
    <article>
      <h1>موسوی خبر داد: نشست کمیسیون مشترک برجام ۱۵ آذر برگزار می‌شود/ پاسخ ۳ کشور به نامه روحانی</h1>
      <h2>جیسون رضائیان از وضعیتش سوءاستفاده می‌کند/ سخنان جبیر با واقعیت‌های منطقه همخوانی ندارد</h2>
      <address>
        <time datetime="2019-11-25T11:09:00+00:00">25 Nov 2019, 11:09</time>
      </address>
      <p>
        <i>سخنگوی وزارت خارجه اعلام کرد: در ششم دسامبر(۱۵ آذر ) نشست کمیسیون مشترک برجام با حضور ایران و کشورهای ۱+۴ در سطح معاونین وزرای خارجه این کشورها برگزار می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سیدعباس موسوی در نشست خبری امروز خود افزود: در این نشست آخرین تحولات مربوط به برجام مورد بحث و بررسی قرار می‌گیرد.</p>
      <p>وی در پاسخ به این سوال که آیا این نشست در وین برگزار خواهد شد گفت: احتمالا این نشست در این شهر برگزار خواهد شد.</p>
      <figure>
        <img src="https://aftabnews.ir/files/fa/news/1398/9/4/363494_162.jpg"/>
      </figure>
      <p>این دیپلمات کشورمان در پاسخ به این سوال که چندی پیش وزارت خارجه با توجه به تحولات رخ داده درعراق به شهروندان ایرانی توصیه کرد که به این کشور سفر نکنند و سفرهای زیارتی به این کشور نیز قطع شده بود. آیا در جریان هستید که این سفرها بار دیگر آغاز شده است یا نه؟ گفت: من در جریان از سرگیری مجدد سفرهای زیارتی به این کشور نیستم ولی با توجه به شرایط موجود در عراق توصیه‌های مسافرتی ما در مورد این کشور کماکان سر جای خود است و طبیعی است که افراد موقعی می‌توانند در آسایش به یک کشور سفر کنند که در آنجا حداقل امنیت تضمین شده باشد.</p>
      <p>وی ادامه داد: آژانس‌های گردشگری برای پیگیری این موضوع می‌توانند این موضوع را با وزارت خارجه و نمایندگی‌های ما در عراق مطرح کنند و گزارشی از آخرین وضعیت آنجا دریافت کنند و بعد از آن برای انجام سفر به این کشور برنامه ریزی کنند.</p>
      <p>سخنگوی وزارت خارجه در پاسخ به این سوال که به تازگی ویدیویی در رسانه‌های ترکیه منتشر شده که گفته می‌شود در این ویدیو نشان می‌دهد که فردی ایرانی در ترکیه به قتل رسیده است و برخی از ادعاها بیانگر این موضوع است که این فرد مدیر یکی از کانال‌های تلگرامی است. آیا سرکنسولگری ایران در مورد صحت این ویدیو و مسائل منتشر شده در آن پیگیری‌هایی انجام داده است، گفت: طبیعتا پیگیری وضعیت این فرد به عنوان یک فرد ایرانی مورد توجه وزارت خارجه و نمایندگی‌ ایران در ترکیه است. ما منتظر گزارش رسمی مقامات قضایی و امنیتی ترکیه در این زمینه هستیم و آماده هستیم که کمک‌های کنسولی نیز در این ارتباط ارائه دهیم و همانطور که گفتم برای مشخص شدن جزئیات این موضوع و علت آن منتظر دریافت گزارش‌های رسمی از سوی مقامات ترکیه هستیم.</p>
      <p>سخنگوی وزارت خارجه همچنین در مورد سفر چندی پیش فرمانده کل ارتش پاکستان به تهران و جزئیات گفت‌وگوهای وی با مقامات ایران اظهار کرد: در سفر مهم فرمانده کل ارتش پاکستان به تهران ایشان دیدارهایی با مقام‌های ایران داشتند و در این دیدارها طیفی از مسائل و موضوعات مختلف از جمله در ارتباط با روابط دو جانبه، مسائل منطقه‌ای و بین‌المللی مطرح شد.</p>
      <p>وی افزود: در این دیدارها در مورد آخرین وضعیت مرزبان‌های ایرانی که توسط گروه‌های تروریستی ربوده شده و به این کشور منتقل شدند نیز بحث و گفت‌وگو شد.</p>
      <p>موسوی با بیان اینکه مسائل منطقه‌ای نیز جزء موضوعاتی بود که در این رایزنی‌ها مطرح شد و در این ارتباط خاطرنشان کرد: پاکستان از جمله کشورهایی است که با توجه به رابطه خوبی که با ایران دارد علاقه‌مند به کاهش تنش بین کشورهای منطقه است و در واقع انجام گفت‌وگو و همکاری بین کشورهای این منطقه می‌باشد. ایران نیز از حسن نیت پاکستان استقبال کرده و ما از اقداماتی که باعث کاهش تنش و افزایش همگرایی در منطقه شود حمایت می‌کنیم.</p>
      <p>سخنگوی وزارت خارجه در بخش دیگری از صحبت‌های خود با اشاره به عملکرد معاونت دیپلماسی اقتصادی وزارت خارجه تصریح کرد: این معاونت یکی از فعال‌ترین معاونت‌های وزارت خارجه است.</p>
      <p>وی در همین چارچوب گفت: البته همانطور که ما بارها گفته‌ایم وزارت خارجه کار تصدی‌گری در امور اقتصادی نمی‌کند و تنها کاری که می‌کند بسترهای لازم را برای کار اقتصادی خارجی و کاهش موانع انجام می‌دهد که ما در این راستا در حال برداشتن گام‌هایی هستیم و به وظایف خود در این ارتباط عمل می‌کنیم.</p>
      <p>سخنگوی وزارت خارجه در ادامه نشست خود با خبرنگاران در پاسخ به سوال خبرنگار یکی از رسانه‌های خارجی مبنی بر اینکه با توجه به قطع اینترنت در طول یک هفته گذشته در ایران این موضوع باعث قطعی اینترنت برخی از سفارتخانه‌های خارجی در ایران شده بود و آنها در انجام امور روزمره خود از جمله امور کنسولی برای اتباع ایرانی با مشکل روبرو شده بودند و آیا وزارت خارجه تدابیری اندیشیده تا در صورت بروز چنین مسائلی بار دیگر آنها با مشکل روبرو نشوند، گفت: در ایامی که این اتفاق افتاد این اقدام ضروری بود. شما می‌دانید که ممکن است بعضا از یک ابزار مشروع عده‌ای به صورت نامشروع استفاده کنند و طبیعی است که در چنین شرایطی مقامات مسئول به فکر چاره بیفتند که شرایط را کنترل کنند.</p>
      <p>موسوی با تاکید بر اینکه جمهوری اسلامی ایران دسترسی آزاد اطلاعات را به رسمیت شناخته است و ابزارهای لازم در این زمینه در کشورمان فراهم است، گفت: البته طبیعی است که در موقع بحران‌ها ما بعضا با این محدودیت‌ها مواجه شویم. من می‌خواهم در این زمینه یک مثالی بزنم. مثلا وقتی یک منطقه آتش می‌گیرد. شما برای اینکه آتش شعله ور نشود مجبور می‌شوید که گاز آن منطقه را قطع کنید و این به معنای محروم کردن مردم آن منطقه از این موضوع نیست. بلکه برای جلوگیری از گسترش آتش این قطعی صورت گرفته است.</p>
      <p>وی در ادامه پاسخ خود به خبرنگار افزود: در مورد سفارتخانه‌های خارجی، شرکت‌ها و خبرنگاران خارجی از همان اول تمهیداتی اندیشیده شد و تا آنجا که می‌دانم وزارت ارشاد اقداماتی را برای خبرنگاران خارجی جهت برخورداری آنها از اینترنت انجام داد. به سفارتخانه‌های خارجی در تهران نیز تسهیلاتی داده شد و راهکارهایی به آنها ارائه شد که آنها بتوانند امور جاری و کنسولی خود را در این شرایط انجام دهند و اکنون نیز که اینترنت در همه کشور برقرار شده است.</p>
      <p>سخنگوی وزارت خارجه در پاسخ به این سوال که با توجه به اتفاقاتی که در کشور رخ داد، برخی از مقامات آمریکایی مدعی شدند که این اتفاقات با توجه به فشار حداکثری آمریکا علیه ایران صورت گرفته و از دیگر سو آیا این اتفاقات تاثیری در مذاکرات و سیاست خارجی ایران داشت؟ گفت: ‌همانطور که اشاره کردم اتفاقات رخ داده اتفاقات ناخوشایندی بود و این اتفاقات با توجه به ناآرامی‌های غیرقانونی که بعضا انجام شد بر تمام شئون زندگی ما و مردم ما اثر گذاشت.</p>
      <p>موسوی ادامه داد: اینکه عده‌ای خیال کنند بر اثر فشارها و اقداماتی که آنها علیه ایران انجام داده‌اند این اتفاقات رخ داده است من چنین چیزی را قبول ندارم. البته سوء استفاده آنها از این وقایع را رد نمی‌کنم. اسناد در این زمینه وجود دارد.</p>
      <p>وی با بیان اینکه برخی از کشورهایی که از حوادث حمایت کردند در چند ماه گذشته به دنبال وارد کردن فشار حداکثری به مردم ایران بوده و هستند، گفت: در چنین شرایطی ایران آنقدر از استحکام برخوردار است که دست به اصلاحات اقتصادی می‌زند.</p>
      <p>سخنگوی وزارت خارجه با اشاره به وظایف وزارت خارجه خاطرنشان کرد: من خیلی اثر ویژه‌ای ناشی از این اتفاقات بر روی این مسئله و وظایف نمی‌بینم و امیدوارم که بقیه کشورها نیز به خودشان بیایند و دست از دخالت در امور دیگر کشورها بردارند.</p>
      <p>موسوی در پاسخ به این سوال که آیا سفیر ایران در کرواسی با برانکو سرمربی سابق پرسپولیس برای تصدی‌گری او بر تیم ملی رایزنی و گفت‌وگو کرده است، گفت: اطلاعات من در مورد این موضوع در همان اندازه‌ای است که در اخبار منتشر شده و چیزی بیشتر از آن نمی‌دانم.</p>
      <p>وی همچنین در مورد زمان برگزاری کمیسیون مشترک ایران و ترکیه و تعیین زمان دقیق آن گفت: در مورد تعیین زمان دقیق آن همچنان در حال رایزنی با مقامات ترکیه هستیم و هنوز زمان دقیق آن مشخص نشده است.</p>
      <p>این دیپلمات کشورمان در مورد گزارش اخیر نیویورک تایمز در مورد اسنادی که بیانگر حضور ایران در عراق است و مواردی که در این اسناد به سردار سلیمانی فرمانده سپاه قدس ایران نسبت داده شده است، گفت: با بررسی‌های اولیه‌ای که صورت گرفت. این اسناد ادعایی مورد تایید نیست و گشتن رد پای ایران در کشور همسایه عراق که رابطه عمیقی بین دو کشور وجود دارد و شاهد پیوندهای ناگسستنی بین دو ملت ایران و عراق هستیم کار سختی نیست و نیازی به سندسازی و جعل ندارد.</p>
      <p>موسوی با تاکید بر اینکه ما چیز پنهانی در عراق نداریم، اظهار کرد: در زمان حمله داعش به عراق ایران به صورت علنی و به درخواست دولت عراق در این کشور حضور پیدا کرد تا به دولت و مردم این کشور برای مبارزه با داعش کمک کند.</p>
      <p>وی در مورد سردار قاسم سلیمانی نیز گفت: شخص سردار سلیمانی به عنوان یک چهره اثرگذار، طبیعی است که مورد بغض برخی از افراد باشد و آنها بخواهند چهره محبوب ایشان را مخدوش کنند.</p>
      <p>سخنگوی وزارت خارجه در بخش دیگری از صحبت‌های خود در نشست مطبوعاتی‌اش با خبرنگاران با اشاره به اتفاقات اخیر در ایران گفت: اتفاقات رخ داده ناخوشایند بود و از آن ناخوشایندتر دخالت شخصیت‌ها و کشورهای بیگانه در امور داخلی ایران بود.</p>
      <p>وی با بیان اینکه ما اعتراض مردم را حق آنها می‌دانیم و در قانون اساسی نیز بر این موضوع تاکید شده است، خاطرنشان کرد: ما تجمعات مسالمت آمیز در کشور را به رسمیت می‌شناسیم و در سال‌های گذشته شاهد برگزاری اعتراضات مسالمت‌آمیز از سوی مردم بوده‌ایم و مردم اعتراضات خود را در مورد برخی از مسائل بیان کردند.</p>
      <p>وی گفت: حساب اغتشاشگران و سوء استفاده کنندگان از بسترها برای اعتراض‌ از مردم جدا است، در واقع حساب مردم از گروه‌هایی که خط گرفته بودند و مسلحانه وارد این عرصه شده‌اند، جداست.</p>
      <p>وی افزود: امیدواریم کشورهایی که دانسته یا نادانسته که بیشتر به نظر می‌رسد دانسته از اغتشاشگران حمایت کرده‌اند مسئولیت این اقدام خود را بپذیرند. در جریان این اعتراضات شاهد انجام اقداماتی از سوی گروه‌های تروریستی بودیم و از دیگر سو از برخی از کشورها نیز تعجب می‌کنیم که سطح وزیر خارجه و یا سخنگوی خود را به حدی پایین آورده بودند که از اغتشاشگران می‌خواستند از اقدامات آشوبگرانه خود فیلم گرفته و برای آنها ارسال کنند و این مایه تاسف است.</p>
      <p>وی گفت: اقدام برخی از کشورها در حمایت از اغتشاشگران دخالت در امور داخلی ایران است. به آنها توصیه می‌کنیم که آنها راهپیمایی‌هایی که این روزها از جمله امروز در ایران برگزار می‌شود را ببینند تا مشاهده کنند که مردم واقعی در کشور ما چه کسانی هستند.</p>
      <p>این دیپلمات ارشد کشورمان همچنین با بیان اینکه امروز فرستاده ویژه کره جنوبی به ایران سفر می‌کند در مورد علت این سفر اظهار کرد: با توجه به بدهی‌هایی که کره جنوبی به ایران داشت در مقطعی رئیس کل بانک مرکزی ایران به سئول سفر کرد و در آنجا توافق شد که از منابع ما در آنجا برای خرید برخی از اقلام از جمله دارو استفاده شود. بعد از تحریم جدید بانک مرکزی توسط آمریکا آنها (کره جنوبی) بر خلاف توافق عمل کردند و گفتند که امکان انجام این امور را ندارند. این مسئله باعث اعتراض شدید ایران شد و در پی این تحولات آنها خواستند که فرستاده ویژه‌ای را به ایران اعزام کنند که ما نیز پذیرفتیم.</p>
      <p>موسوی با بیان اینکه ما امیدواریم کره جنوبی در اقدام خلاف قانونی خود تجدید نظر کند و صادرات اقلام از این کشور به ایران از سر گرفته شود، خاطرنشان کرد: آنها خود موانعی را در این ارتباط ایجاد کردند و اکنون باید این موانع را برطرف کنند.</p>
      <p>وی همچنین در مورد صحبت‌های اخیر عادل الجبیر و تعیین شرط و شروط از سوی وی برای مذاکره با ایران از جمله اینکه دیگر حادثه‌ای مثل آرامکو تکرار نشود، اظهار کرد: آقای عادل الجبیر هر از گاهی سخنانی را بیان می‌کند که این سخنان با واقعیت‌ها در منطقه مطابقت و همخوانی ندارد.</p>
      <p>وی گفت: ما همواره اعلام کرده‌ایم که خواهان گفت‌وگو با همسایگان‌مان هستیم و همسایگان اولویت ما محسوب می‌شوند ولی این موضوع نباید آنها را به این توهم بیندازند که هر گونه می‌خواهند شرط و شروط بگذارند و سیاست‌هایی را القا کنند که وجود خارجی ندارند.</p>
      <p>وی با بیان اینکه ما در عمل نشان داده‌ایم که همسایگان اولویت اصلی سیاست خارجی ایران هستند و در این زمینه به چه میزان جدی هستیم، ادامه داد: اینکه برخی این فرصت‌ها را با تعیین شرط و شروط‌هایی از دست می‌دهند به خودشان مربوط می‌شود.</p>
      <p>این دیپلمات کشورمان همچنین در پاسخ به سوالی در ارتباط با حکم اخیر دادگاهی در آمریکا برای پرداخت غرامت ۱۸۰ میلیون دلاری از سوی ایران به جیسون رضائیان خبرنگار واشنگتن پست گفت: آقای جیسون رضائیان بر اساس شواهد، مدارک و اعترافاتی که خود ایشان در محیط باز و آرامی انجام داده است متهم امنیتی است. ایران همان زمان با توجه به جرمش برای او مجازاتی تعیین کرد ولی در ارتباط با این مجازات تخفیف داده شد و این مجازات به حبس تبدیل شد.</p>
      <p>وی ادامه داد: پس از مدتی وی بر اساس مصوبه شورای عالی امنیت ملی و در چارچوب‌هایی مورد عفو قرار گرفت و پرونده بازداشت مورد تبادل قرار گرفت.</p>
      <p>وی با بیان اینکه ایران به وی لطف کرد در حالیکه می‌توانست مجازات سنگینی به او بدهد چرا که جرم او محرز بود ادامه داد: ایشان از وضعیت خودشان سوءاستفاده می‌کند و این از عجایب روزگار است.</p>
      <p>وی با اشاره به اقدام دادگاه آمریکایی در دادن چنین حکمی اظهار کرد: به مقامات قضایی آمریکا توصیه می‌کنیم که گول نخورند و حواسشان باشد که در چه وادی قدم می‌گذارند.</p>
      <p>وی همچنین با اشاره به سوء استفاده مقامات آمریکایی از پول‌های بلوکه شده ایران در این کشور و صدور احکام این چنینی با توجه به این اموال اظهار کرد: آنها پول‌های ایران را به صورت غیر قانونی در آنجا نگه داشته‌اند و قطعا روزی روزگاری این اموال به خزانه ما بازمی‌گردد. ما در چندین موارد بر اساس اقدامات قانونی که انجام داده‌ایم توانسته‌ایم پول‌هایی که بلوکه شده است را پس بگیریم و اکنون آنها از پول‌های بلوکه شده ما ولخرجی می‌کنند ولی قطعا روزی این پول‌ها را از آنها خواهیم گرفت و به ملت ایران باز خواهد گشت.</p>
      <p>این دیپلمات کشورمان در پاسخ به سوالی که ایران چندی پیش اعلام کرد گزارشی از حمله به کشتی ایرانی (سابیتی) در دریای سرخ به شورای امنیت سازمان ملل داده است و اکنون این گزارش و بررسی آن در چه مرحله‌ای است، خاطرنشان کرد:‌ آنها در حال بررسی این گزارش هستند و ما اعلام کرده‌ایم که بر اساس شواهد و قرائن این حمله توسط موشک یا توسط برخی از ابزارهای تخریبی بزرگ انجام شده است. ما منتظر هستیم که ببینیم چه اقدامی از سوی آنها در مورد این گزارش صورت می‌گیرد.</p>
      <p>این دیپلمات خاطرنشان کرد: ایران این حق را برای خود محفوظ داشته است که وقتی به صورت قطعی محرز شد که کدام کشور در این قضیه نقش داشته است پاسخ لازم را در موقع مناسب به آن بدهد.</p>
      <p>سخنگوی وزارت خارجه همچنین در پاسخ به سوالی در ارتباط با شکایت ایران از برخی از رسانه‌های فارسی زبان به سازمان آفکام به خاطر نوع عملکردشان در ارتباط با تحولات اخیر در ایران تصریح کرد: ما بارها اعلام کردیم که در اتفاقات اخیر حساب مردم را از اغتشاشگران جدا می‌دانیم. شاهد این بودیم که برخی از بیگانگان از این اغتشاشگران حمایت می‌کردند. این حمایت‌ها، به صورت امنیتی و رسانه‌ای بود. چنانچه برخی از رسانه‌های فارسی زبان برنامه‌های عادی خود را لغو کرده بودند و برنامه فوق‌العاده پخش می‌کردند و تشویق به آشوبگری می‌کردند تا این اعتراضات مردمی را به سمت دیگری سوق دهند عملکرد آنها در این زمینه مستندسازی شده و به آفکام گزارشی در این ارتباط ارائه شده، شکایت‌هایی نیز در مورد این نوع حمایت‌ها تنظیم کرده‌ایم که آن را ارائه خواهیم کرد. آنها باید پاسخگوی اقدامات شرورانه خود در کشور ما که با حمایت از اغتشاشگران و گروه‌های تروریستی که بعضا مسلح نیز بودند انجام دادند باشند.</p>
      <p>موسوی در پاسخ به سوالی در ارتباط با تهدید آمریکایی‌ها در مورد لغو معافیت‌های هسته‌ای ایران خاطرنشان کرد: ما مقامات آمریکایی را در موقعیتی نمی‌بینیم که بخواهند در مورد تعهدات ما در برجام اظهار نظر کنند چون آنها از این توافق خارج شده‌اند. به آنها ارتباطی ندارد که ایران در خصوص تعهدات خود چه کاری انجام می‌دهد.</p>
      <p>وی همچنین به همکاری‌های ایران با آژانس اشاره کرد و گفت:‌ گزارش‌های متعددی که آژانس منتشر کرده است نشان دهنده عمق همکاری‌های ایران و آژانس است. ایران با این نهاد بین‌المللی در تعامل است و امیداریم آژانس در دوران جدید و مدیریت جدید خود فارغ از سوگیری‌های سیاسی و فشار برخی از کشورها بی طرفی خود را حفظ کند و ایران نیز با حسن نیت به همکاری‌های خود با آژانس ادامه خواهد داد.</p>
      <p>سخنگوی وزارت خارجه در مورد اظهارات دبیرکل اتحادیه عرب مبنی بر اینکه اقدام ایران در پذیرش سفیر جدید یمن خلاف مصوبات شورای امنیت است، گفت: ما این انتقاد را رد می‌کنیم، به نظر ما دولت مستقر در صنعا دولتی قانونی است که مراودات منطقه‌ای و جهانی دارد و مورد گفت‌وگوی کشورهای مختلف از جمله کشورهای اروپایی و سازمان ملل است. در همین چارچوب نماینده دولت یمن به عنوان دولت مستقل و قانونی در این کشور در تهران حضور پیدا کرده است و به عنوان سفیر مشغول به فعالیت است. طبیعی است که دولت یمن به برخی از کشورها سفیر اعزام کند و ایران نیز سفیر آنها را پذیرفت و با آنها تعامل دارد.</p>
      <p>موسوی همچنین در مورد تلاش برخی از کشورهای فرامنطقه‌ای برای ایجاد ائتلاف در خلیج فارس و تنگه هرمز به بهانه مقابله با اقدامات ایران تصریح کرد: ما هر گونه حضور و نقش آفرینی نیروهای بیگانه در منطقه را رد می‌کنیم و معتقدیم که حضور آنها باعث افزایش تنش در منطقه و بی ثباتی خواهد شد. ما به همسایگان خود اعلام کرده‌ایم که امنیت خریدنی و وارداتی نیست. مبنای ایجاد امنیت در منطقه مشارکت همه کشورهای منطقه در این زمینه است.</p>
      <p>وی ادامه داد: همه کشورهای منطقه در ایجاد امنیت در منطقه نقش دارند و طرح ایران در همین راستاست.</p>
      <p>این دیپلمات افزود: امیدواریم کشورهای منطقه به این طرح خیرخواهانه ایران پاسخ مثبت دهند و برخی از آنها دست از توهم بردارند و بدانند حضور کشورهای فرامنطقه‌ای باعث تنش خواهد شد.</p>
      <p>موسوی با بیان اینکه تا کنون سه کشور به نامه رئیس جمهور در مورد طرح صلح امید پاسخ داده‌اند، گفت: احتمالا دیگر کشورها در حال بررسی این طرح هستند.</p>
      <p>وی در این نشست مطبوعاتی ضمن محکوم کردن صحبت‌های وزیر دفاع فرانسه در کنفرانس منامه گفت: ایشان در این نشست بعضی سخنان نامربوطی را مطرح کردند که از دید ما محکوم است. او در این نشست آمریکا را تشویق به نقش آفرینی بیشتر علیه کشورهای منطقه کرد. ما این اقدامات و اظهارات را سازنده نمی‌دانیم و بر خلاف سیاست‌های اعلام شده از سوی مقامات این کشور قلمداد می‌کنیم.</p>
      <p>موسوی در همین رابطه گفت:‌ به نظر می‌رسد تناقضی بین صحبت‌های وزیر خارجه فرانسه و وزیر دفاع این کشور و آنچه که در جلسات علنی و خصوصی مقامات این کشور به ما می‌گویند وجود دارد.</p>
      <p>وی در این نشست در پاسخ به سوال دیگری در ارتباط با سفر معاون رئیس جمهور آمریکا به اربیل و دیدار وی با مقامات این منطقه و اینکه آیا این سفر ممکن است در روابط ایران و اربیل تاثیر منفی بگذارد و آمریکایی‌ها تلاش کنند این روابط را تحت تاثیر قرار دهند، گفت: روابط ما با دولت مرکزی عراق و اقلیم کردستان که آن را بخشی از عراق می‌دانیم رابطه خوبی است. از گذشته روابط ما مثبت بوده است. ایران در موقع سختی‌ها به کمک دولت مرکزی عراق و دوستانمان در اقلیم رفته و به آنها کمک کرده است.</p>
      <p>موسوی خاطرنشان کرد: شاهد یک بدسلیقگی از سوی آقای پنس بودیم که او بر خلاف رویه دیپلماتیک سفر مستقلی به این منطقه کرد، در حالیکه پایتخت دولت عراق بغداد است و باید همه روابط مناسبات از کانال دولت مرکزی بغداد عبور کند.</p>
      <p>وی با بیان اینکه ما به این مانور تبلیغاتی بی حاصل توجهی نمی‌کنیم، گفت: دوستان ما در اقلیم نیز به این مسائل توجه نمی‌کنند و روابط ما با آنها محکم‌تر از آن است که آمریکا بخواهد در آن خللی ایجاد کند.</p>
      <p>سخنگوی وزارت خارجه همچنین در این نشست با ارائه گزارشی از سفرهای اخیر برخی از مقام‌های خارجی به تهران و با بیان اینکه این رفت و آمدها ادامه دارد، گفت: چند مقام ارشد کشورمان نیز سفرهایی به دیگر کشورها خواهند داشت که پس از نهایی شدن اطلاع رسانی می‌شود.</p>
      <p>وی همچنین در پاسخ به سوالی در مورد اظهارات برخی از مقامات آمریکایی و متحدان آنها برای افزایش فشار به ایران در پی حوادث اخیر در کشور گفت: حمایت‌هایی که آنها از اغتشاشگران کردند دخالت در امور داخلی ایران و در راستای سیاست‌های خصمانه و فشار حداکثری است که مقامات آمریکا علیه تهران پیگیری می‌کنند.</p>
      <p>وی گفت: این اظهارات و مداخلات را از باب خیرخواهی و دوستی با ملت ایران نمی‌دانیم آنها به دنبال زنده کردن تنش‌ها و افزایش آن در ایران هستند.</p>
      <p>وی ادامه داد: برای مقابله با این فشارها و تهدیدها اقداماتی از نوع بررسی‌های حقوقی و مستندسازی انجام شده که آن را به مراجع بین‌المللی ارائه می‌کنیم.</p>
      <p>موسوی در این نشست هفته بسیج را تبریک گفت و همچنین ۱۰ آذر، روز مجلس را گرامی داشت و بر نقش و جایگاه مجلس تاکید کرد.</p>
      <p>وی در این ارتباط افزود: دولت و وزارت خارجه رابطه خوبی با مجلس دارند و بارها آقای ظریف در مجلس حضور پیدا کرده و به سوالات نمایندگان پاسخ داده است و این روند تعاملی ادامه خواهد داشت.</p>
    </article>
  </body>
</html>