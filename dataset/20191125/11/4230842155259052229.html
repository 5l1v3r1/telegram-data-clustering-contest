<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191125-pograbovani-korabli-ta-deshevyj-gaz-yak-putin-gotuyetsya-do-zustrichi-z-zelenskym/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T11:59:58+00:00"/>
    <meta property="og:title" content="Пограбовані кораблі та дешевий газ: як Путін готується до зустрічі з Зеленським"/>
    <meta property="og:description" content="Україна та Росія готуються до зустрічі президентів Зеленського і Путіна у нормандському форматі. 9 грудня у Парижі, разом з Макроном і Меркель, вони мають домовитися про подальші дії з вирішенням російської агресії на Донбасі. А щоб показати себе з кращої сторони, Кремль вирішив поверути Україні захоплені в Керченській протоці кораблі."/>
  </head>
  <body>
    <article>
      <h1>Пограбовані кораблі та дешевий газ: як Путін готується до зустрічі з Зеленським</h1>
      <address>
        <time datetime="2019-11-25T11:59:58+00:00">25 Nov 2019, 11:59</time>
      </address>
      <p>Україна та Росія готуються до зустрічі президентів Зеленського і Путіна у нормандському форматі. 9 грудня у Парижі, разом з Макроном і Меркель, вони мають домовитися про подальші дії з вирішенням російської агресії на Донбасі. А щоб показати себе з кращої сторони, Кремль вирішив поверути Україні захоплені в Керченській протоці кораблі.</p>
      <p><b>Після майже року полону в Україну повернулися захоплені Росією кораблі</b>. Катери Бердянськ, Нікополь і буксир Яни Капу українці забрали в нейтральних водах, поблизу південного берега Криму, а вже звідти вони дві доби слідували до материкової України.</p>
      <p>Ще в морі стали очевидні масштаби пограбунку українського військового майна. <b>Окупанти зняли з кораблів все що можна, навіть унітаз</b>. Що не змогли вкрасти, те зіпсували. <b>Поцупили навіть спідню білизну моряків</b>.</p>
      <p><b>Читайте:</b> <a href="https://fakty.com.ua/ua/ukraine/20191124-symvol-yednosti-zelenskyj-pokazav-yak-buduvavsya-mist-u-stanytsi-luganskij/">Символ єдності: Зеленський показав, як будувався міст у Станиці Луганській</a></p>
      <p><b>У Кремлі заявили, що передали кораблі ледь не в кращому стані, ніж вони були рік тому</b>. Але їм не надто повірили навіть у Росії, мережі вибухнули купою фотожаб.</p>
      <p><b>Українські експерти поведінкою окупантів не здивовані</b>. Екс-міністру закордонних справ Володимиру Огризку свого часу доводилося бачити покинуте росіянами військове містечко в Німеччині, яке виглядало наче після атаки смерчу.</p>
      <p>Однак унітаз і білизна – це не найбільша втрата. <b>На кораблях не виявилося боєприпасів і особистої зброї екіпажів</b>, зникла і вся електроніка.</p>
      <p>Росіяни, певна річ, представили повернення українських кораблів, як <b>жест доброї волі перед запланованою зустріччю нормандської четвірки</b>.</p>
      <p>Та оскільки кораблі передали пограбованими, <b>рішення трибуналу не може вважатися виконаним</b>.</p>
      <p>Саме цього тижня <b>суд у Гаазі розпочав слухання про минулорічний інцидент біля Керченської протоки</b> по суті. Вимагати від Росії повернення вкраденого майна пообіцяв і президент Зеленський, який особисто зустрів кораблі в Очакові.</p>
      <figure>
        <iframe src="https://www.youtube.com/embed/aLkFzHX9yLk" width="560" height="315" data-service="Youtube" scrolling="no"/>
      </figure>
      <p><b>Можливість особисто звернутися до володаря Кремля у президента України буде 9 грудня</b>, під час зустрічі в нормандському форматі. На неї покладають великі надії не лише в Києві, а й у Європі.</p>
      <p>Російський президент теж нарешті прокоментував, чого чекає від грудневого саміту у Парижі. Каже, що <b>Києву треба домовлятися з так званими ополченцями</b> і з ними узгодити закон про особливий статус, а Росія – це не агресор.</p>
      <p><b>Пріоритети Києва на майбутній нормандській зустрічі озвучив Володимир Зеленський</b>. Це передача Україні контролю над кордоном України і Росії та проведення місцевих виборів вже на території України, а не на тимчасово окупованих територіях.</p>
      <p>Експерти не виключають, що Кремль погодився на зустріч у Парижі не в останню чергу заради газового питання. <b>Москва хоче переконати Київ відмовитись від претензій</b> та укласти новий контракт на постачання російського палива та транзиту.</p>
      <p>Досвідчений фахівець у паливних питаннях Михайло Гончар радить не піддаватися на російський шантаж, оскільки <b>Україна вже може обійтися і без російського газу</b>.</p>
      <p>Чи зможе недосвідчений у підкилимних політичних іграх український президент протистояти у Парижі досвідченому бійцю ФСБ Путіну наразі невідомо. Поки позиції України досить міцні, до того ж <b>Київ теж починає опановувати умови гри</b>.</p>
      <p>Головний дипломат Пристайко заявив, що якщо на нормандському саміті ні до чого не домовляться, то <b>Україна може вийти з Мінського процесу</b>.</p>
      <p>Нагадаємо, голова Верховної Ради Дмитро Разумков під час робочої поїздки в Маріуполь сказав, що зустріч нормандської четвірки <a href="https://fakty.com.ua/ua/ukraine/20191121-zustrich-normandskoyi-chetvirky-mozhe-rozmorozyty-peregovory-po-donbasu-razumkov/">повинна розморозити переговори</a> з врегулювання ситуації на Донбасі.</p>
    </article>
  </body>
</html>