<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/vintersport/langrenn/Sprintkometen-tatt-ut-pa-verdenscuplaget-283313b.html"/>
    <meta property="og:site_name" content="adressa.no"/>
    <meta property="article:published_time" content="2019-11-25T11:47:09+00:00"/>
    <meta property="og:title" content="Sprintkometen tatt ut på verdenscuplaget"/>
    <meta property="og:description" content="Femmilsverdensmester Hans Christer Holund får sjansen under verdenscupåpningen i Ruka kommende helg. Lotta Udnes Weng står over."/>
  </head>
  <body>
    <article>
      <h1>Sprintkometen tatt ut på verdenscuplaget</h1>
      <address>
        <time datetime="2019-11-25T11:47:09+00:00">25 Nov 2019, 11:47</time>
      </address>
      <p>Femmilsverdensmester Hans Christer Holund får sjansen under verdenscupåpningen i Ruka kommende helg. Lotta Udnes Weng står over.</p>
      <aside><a href="https://www.adressa.no/100Sport/vintersport/langrenn/javascript:void(0);">Del denne artikkelen på Facebook</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på Twitter</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på e-post</a></aside>
      <p>Mandag bekreftet Norges Skiforbund uttaket til kommende helgs minitour i Ruka. Åtte herreløpere var forhåndsuttatt til rennene allerede i forkant av helgens åpningsrenn på Beitostølen, men Eirik Brandsdal sa fra seg sin plass på grunn av sykdom.</p>
      <p>Dermed sto tre plasser åpne ved siden av Johannes Høsflot Klæbo, Sjur Røthe, Didrik Tønseth, Emil Iversen, Martin Johnsrud Sundby, Pål Golberg og Sindre Bjørnestad Skar.</p>
      <p>Erik Valnes og Simen Hegstad Krüger var selvskrevne etter sterke prestasjoner på Beitostølen i helgen. Den siste plassen gikk til Hans Christer Holund. Nittedal-løperen ble nummer tre på 15-kilometeren i fri teknikk søndag og nummer 16 på samme distanse i fri teknikk lørdag.</p>
      <p>Begge dager ble han slått av Martin Løwstrøm Nyenget, som dermed banket hardt på Ruka-døren. Han kom likevel til kort, all den tid landslagsløperne hadde førsteprioritet i uttaket.</p>
      <h3>Holund usikker</h3>
      <p>Løwstrøm Nyenget sa allerede søndag at han tvilte på om det ville bli Ruka-tur.</p>
      <p>– Jeg er nok litt med i diskusjonen, men det skal nok godt gjøres å komme med. Vi får se litt hvordan de legger opp kabalen. Jeg skal være klar til de sjansene jeg får, sa Lillehammer-løperen.</p>
      <p>Han avviste at han ville bli skuffet dersom han ble oversett mandag.</p>
      <p>– De som er på landslaget, har gjort seg fortjent til det i fjorårssesongen. At de har noen goder i starten, er man innforstått med.</p>
      <p>Holund var usikker på egen Ruka-plass.</p>
      <p>– Hva ville du gjort hvis du skulle gjort uttaket? Skulle jeg tatt ut laget, ville jeg tatt ut Valnes og Hegstad Krüger foran meg, så får vi se, sa verdensmesteren om uttaket søndag.</p>
      <figure>
        <img src="https://vertical.snd.no/images/9a963541-a8dd-4976-96c9-916a00f8e2e4?fit=crop&amp;q=80&amp;w=680"/>
        <figcaption>Hans Christer Holund får sjansen i Ruka til helgen.   Foto: Foto: Geir Olsen / NTB scanpix</figcaption>
      </figure>
      <h3>Landslaget</h3>
      <p>På kvinnesiden reiser landslagstrener Ole Morten Iversen til Finland med ni av de ti løperne på elitelandslaget som har vært aktuelle for rennene i Ruka. Landslaget består av 12 løpere, men Ingvild Flugstad Østberg og Kari Øyre Slind er begge uaktuelle til kommende helgs renn.</p>
      <p>Før helgen ble det kjent at Flugstad Østberg mister verdenscupåpningen som følge av at hun ikke har oppfylt kravene i landslagsløpernes helseattest. Slind velger på sin side å spare seg etter en hektisk åpningshelg på Beitostølen.</p>
      <p>– I fjor bestemte jeg meg for at jeg i år skulle slappe av litt etter Beito og få hentet meg inn igjen. Deretter vil jeg prøve å gå et godt renn på Lillehammer. For min del blir Lillehammer og Davos viktigere enn minitouren i Kuusamo. Det handler om å ikke gape over for mye før jul, sier hun til NTB.</p>
      <p>I kjølvannet av helgens åpningsrenn besluttet også Lotta Udnes Weng å stå over rennene i Finland for å legge inn en treningsperiode. Anne Kjersti Kalvå får hennes plass.</p>
      <p>Kvinnetroppen til Ruka ser dermed slik ut: Therese Johaug, Heidi Weng, Ane Appelkvist Stenseth, Anna Svendsen, Astrid Uhrenholdt Jacobsen, Tiril Udnes Weng, Maiken Caspersen Falla, Mari Eide, Ragnhild Haga og Anne Kjersti Kalvå.</p>
      <p>I neste helgs verdenscuprenn på Lillehammer kommer for øvrig flere enn bare landslagsløperne til å få sjansen. Det har Norge nasjonale kvoter og kan stille med 15 løpere av hvert kjønn.</p>
    </article>
  </body>
</html>