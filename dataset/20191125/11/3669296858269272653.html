<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/irak-savunma-bakanligi-ulkede-askeri-darbe-oldugu-iddiasini-yalanladi"/>
    <meta property="og:site_name" content="CNN Türk"/>
    <meta property="article:published_time" content="2019-11-25T11:56:05+00:00"/>
    <meta property="og:title" content="Irak Savunma Bakanlığı &quot;ülkede askeri darbe olduğu&quot; iddiasını yalanladı"/>
    <meta property="og:description" content="Bakanlık, &quot;askeri darbe&quot; iddialarının yer aldığı..."/>
  </head>
  <body>
    <article>
      <h1>Irak Savunma Bakanlığı "ülkede askeri darbe olduğu" iddiasını yalanladı</h1>
      <h2>Bakanlık, "askeri darbe" iddialarının yer aldığı Terörle Mücadele Kurumuna ait internet sayfasının hacklendiğini açıkladı.</h2>
      <address><time datetime="2019-11-25T11:56:05+00:00">25 Nov 2019, 11:56</time> by <a rel="author">AA</a></address>
      <p><a href="https://www.cnnturk.com/haberleri/irak">Irak</a> Savunma Bakanlığı, "ülkede askeri <a href="https://www.cnnturk.com/haberleri/darbe">darbe</a> olduğu" iddialarını yalanladı.</p>
      <p>Savunma Bakanlığına bağlı Ortak Operasyonlar Komutanlığından yapılan yazılı açıklamada "askeri darbe" iddialarının yer aldığı Terörle Mücadele Kurumuna ait internet sayfasının hacklendiği belirtildi.</p>
      <p>Açıklamada, "Terörle Mücadele Kurumunun internetteki resmi sayfasında yer alan askeri darbe iddiaları, sayfayı hackleyen kişilerce yazıldı. Askeri darbe iddialarının gerçekle ilgisi yok." ifadelerine yer verildi.</p>
      <p>Öte yandan Terörle Mücadele Kurumu Başkanı Talib Şigati de yazılı bir açıklama yayınlayarak söz konusu iddiaları yalanladı.</p>
      <p>Şigati, "Terörle Mücadele Kurumu, vatanı, milleti ve demokratik siyasi rejim ile devleti korumayı sürdürüyor." ifadelerini kullandı.</p>
      <p>Terörle Mücadele Kurumunun internet sayfası ile <a href="https://www.cnnturk.com/haberleri/twitter">Twitter</a> ve Facebook'taki hesaplarından dün gece geç saatlerde eş zamanlı şekilde paylaşılan mesajda, "Terörle Mücadele Kurumu Başkanı Şigati tarafından askeri darbe yapıldığı ve Başbakan Adil Abdulmehdi'nin tutuklandığı" ileri sürülmüştü.</p>
      <p>Söz konusu paylaşımların bir saati aşkın süre internet sitesi ve sosyal medyadaki sayfalarda kalması dikkati çekmişti.</p>
      <related>
        <h4>ilgili haberler</h4>
        <a href="https://www.cnnturk.com/video/turkiye/degnekcilik-nasil-cozulecek"/>
        <a href="https://www.cnnturk.com/video/turkiye/tarim-alani-moloz-coplugune-dondu"/>
        <a href="https://www.cnnturk.com/video/turkiye/gida-dedektifleri-sahada"/>
      </related>
    </article>
  </body>
</html>