<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/hronika/Hapsenja-u-Banjaluci-i-Gradisci-zbog-krijumcarenja-ljudi/570380?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T11:19:00+00:00"/>
    <meta property="og:title" content="Hapšenja u Banjaluci i Gradišci zbog krijumčarenja ljudi"/>
    <meta property="og:description" content="BANJALUKA – Šest osoba uhapšeno je u toku akcije kodnog nazova &quot;Sava&quot; koju su u subotu, na području Banjaluke i Gradiške, realizovali Policijski službenici Policijske uprave Banjaluka."/>
  </head>
  <body>
    <article>
      <h1>Hapšenja u Banjaluci i Gradišci zbog krijumčarenja ljudi</h1>
      <address><time datetime="2019-11-25T11:19:00+00:00">25 Nov 2019, 11:19</time> by <a rel="author">J.S.</a></address>
      <p>BANJALUKA – Šest osoba uhapšeno je u toku akcije kodnog nazova "Sava" koju su u subotu, na području Banjaluke i Gradiške, realizovali Policijski službenici Policijske uprave Banjaluka.</p>
      <p>Uhapšeni su N.B., J.B., V.J., iz Gradiške i B.B. iz Banjaluke, zbog postojanja osnova sumnje da su počinili krivično djelo "krijumčarenje lica", te dvije osobe afro-azijskog porijekla U.M. i A.H., oba iz Pakistana.</p>
      <p>"Četiri lica lišena su slobode u neposrednoj blizini graničnog prelaza u Gradiškoj gdje su prilikom kontrole putničkog automobila u prtljažniku vozila zatečena dva lica afro-azijskog porijekla a dva lica na području Grada Banjaluka", saopštili su iz PU Banjaluka.</p>
      <p>Navedeni su boravili u iznajmljenom stanu u Banjaluci, gdje je izvršen pretres, a tom prilikom je pronađeno i oduzeto 5,3 grama materije koja svojim izgledom asocira na opojnu drogu marihuanu.</p>
      <p>Kako su saopštili iz Policijske uprave Banjaluka, realizaciji akcije prethodile su planirane aktivnosti, operativni nadzor nad licima, opservacije na području Policijske uprave Banjaluka i Gradiška, kontrola putničkih automobila i drugo.</p>
      <p>Nakon završene kriminalističke obrade krijumčarena lica su predata Službi za poslove sa strancima TC Banjaluka.</p>
      <p>Protiv osumnjičenih lica, Tužilaštvu BiH biće dostavljen izvještaj o počinjenom krivičnom djelu ''krijumčarenje lica''. Slijedi dalji rad na identifikovanju ostalih učenika u izvršenju ovog krivičnog djela.    </p>
    </article>
  </body>
</html>