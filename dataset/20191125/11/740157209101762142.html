<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/narasta-konflikt-miedzy-podkarpackimi-samorzadami-a-pge-zawiadomiono-ministrow,135516.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T11:25:00+00:00"/>
    <meta property="og:title" content="Narasta konflikt między podkarpackimi samorządami a PGE. Zawiadomiono ministrów"/>
    <meta property="og:description" content="Włodarze dwudziestu podkarpackich gmin napisali listy do nowego ministra klimatu Michał Kurtyki. Chcą by ukrócił „praktyki monopolistyczne”, jakie ich zdaniem stosuje właściciel spalarni w Rzeszowie - PGE Energia. Co więcej samorządowcy myślą o... wybudowaniu własnej spalarni."/>
  </head>
  <body>
    <article>
      <h1>Narasta konflikt między podkarpackimi samorządami a PGE. Zawiadomiono ministrów</h1>
      <address><time datetime="2019-11-25T11:25:00+00:00">25 Nov 2019, 11:25</time> by <a rel="author">pt  </a></address>
      <h4>Włodarze dwudziestu podkarpackich gmin napisali listy do nowego ministra klimatu Michał Kurtyki. Chcą by ukrócił „praktyki monopolistyczne”, jakie ich zdaniem stosuje właściciel spalarni w Rzeszowie - PGE Energia. Co więcej samorządowcy myślą o... wybudowaniu własnej spalarni.</h4>
      <hr/>
      <ul>
        <li>
          <b>Spalarnia PGE w Rzeszowie zmierza do podniesienia cen na odbiór odpadów. W tym celu ogłosiła przetarg.</b>
        </li>
        <li>
          <b>Prezydent Rzeszowa nie chce się zgodzić na dużą podwyżkę.</b>
        </li>
        <li>
          <b>Samorządowcy wstępnie zaakceptowali pomysł budowy konkurencyjnej dla PGE spalarni.</b>
        </li>
      </ul>
      <p>W <a href="https://www.portalsamorzadowy.pl/gospodarka-komunalna/spalarniowa-pulapka-prezydent-chce-rozmawiac-z-jackiem-sasinem,135171.html">Rzeszowie trwa konflikt wokół spalarni odpadów</a>. Jej właściciel, PGE, ogłosiła przetarg na dostawcę odpadów od nowego roku. Prezydenci, burmistrzowie i wójtowie okolicznych gmin postanowili wspólnie przeciwstawić się działaniom spółki.</p>
      <p>Burmistrz Boguchwały Wiesław Kąkol wystosował pismo do ministra klimatu o niezwłoczną interwencję w sprawie działań podjętych przez PGE Energia Cieplna SA - operatora spalarni śmieci w Rzeszowie.</p>
      <p>Jak twierdzi burmistrz, „podmiot ten wykorzystał swoją pozycję organizując tzw. przetarg odwrócony na odbiór odpadów, co oznacza że będzie odbierał odpady od dostawców, którzy zaoferują najwyższą cenę.</p>
      <figure>
        <img src="https://pliki.portalsamorzadowy.pl/i/15/05/35/150535_r2_940.jpg"/>
        <figcaption>W Rzeszowie fiasko rozmów miasta z PGE EC na temat odpadów (fot. rzeszow.pl)</figcaption>
      </figure>
      <p>Zdaniem samorządowca spółka wykorzystała fakt zniesienia tzw. rejonizacji i do przetargu mogły przystąpić firmy z całej Polski.</p>
      <p>- Po pierwszej turze składania ofert  zarząd PGE EC poinformował, że najwyższa cena wyniosła około 700 zł/tonę a popyt jest tak wielki, że sugeruje się tym, którzy chcą dostarczać odpady do spalarni podnieść cenę do tego właśnie poziomu lub wyżej. Oznacza to dla naszych mieszkańców wzrost cen za odpady o ponad 100 procent a biorąc pod uwagę wzrosty cen również za inne frakcje – podwyżki nawet do 200 procent - czytamy na stronie gminy.</p>
      <p>- Postawa spółki, ukierunkowana na osiągnięcie zysku, może stworzyć zagrożenie bezpieczeństwu regionu ponieważ oznacza, że niektóre gminy nie będą w stanie zapewnić zagospodarowania odpadów nawet oferując dosyć wysokie ceny - dodaje burmistrz.</p>
      <p>Apel Burmistrza Boguchwały został przekazany także do prezesa Rady Ministrów oraz ministra ds. nadzoru właścicielskiego.</p>
      <p>Z kolei wójt gminy Łańcut w swoim liście pisze:</p>
      <p>-  Panie Ministrze, w ostatnim czasie jesteśmy świadkami gwałtownego wzrostu cen odbioru i zagospodarowania odpadów w wielu gminach co jest następstwem otwieranych przetargów. W naszej gminie opłata za wywóz śmieci segregowanych w 2018 r. wynosiła 7 zł od mieszkańca, w 2019 r. 12 zł od mieszkańca, a w 2020 r. będzie to ok. 20 zł od mieszkańca.</p>
      <p>Jak dodaje wójt, odpadów przybywa, a „tymczasem spalarnia wybudowana w Rzeszowie PGE  - spółka z większościowym pakietem Skarbu Państwa, która w swoim kodeksie etyki grupy kapitałowej ma jasno określone „piękne” zasady m.in: Dbamy o dobre relacje z partnerami biznesowymi. Dbamy o dobre relacje ze społecznościami lokalnymi - działa całkowicie odwrotnie”.</p>
      <p>- Ogłoszony przez nich przetarg odwrócony na odbiór odpadów doprowadził do tego, że ceny w naszym regionie są w porównaniu do innych spalarni najwyższe w kraju. Przekłada się to na kwoty w przetargu, a oczywiście zapłaci za to kto? Obywatel, spokojny i uczciwy mieszkaniec Gminy Łańcut, który stara się godziwie zarobić na utrzymanie siebie i swojej rodziny - pisze wójt.</p>
      <p>Wójt liczy na to, że apel nie pozostanie bez rozpoznania a minister „poczyni stosowne działania w celu zaprzestania przez spółkę Skarbu Państwa uprawniania „polityki monopolistycznej”.</p>
      <h3>Zbudują spalarnię</h3>
      <p>Samorządowcy z gmin Głogów Małopolski, Błażowa, Boguchwała, Chmielnik, Dynów, Krasne, Sokołów Małopolski, Lubenia, Świlcza, Trzebownisko, Tyczyn, Dynów oraz Czudec, Strzyżów, Frysztak, Łańcut i Kańczuga spotkali się z prezydentem Rzeszowa pod koniec ubiegłego tygodnia.</p>
      <p>Oprócz decyzji o wysyłaniu listów do resortu klimatu rozmawiano także o budowie kolejnej spalarni. Tadeusz Ferenc złożył zaproponował wspólna samorządową inwestycję. </p>
      <p>- Bo inaczej co roku będziemy się szarpać z PGE, a oni co roku będą nam podnosić ceny za odbiór odpadów - cytuje prezydenta portal rzeszow-news.pl</p>
      <p>Samorządowcy wstępnie byli za, ale pytali: gdzie spalarnia miałaby się znajdować, na jakich zasadach miałaby być finansowana, jaki jest koszt budowy takiego obiektu, jaki będzie udział poszczególnych samorządów w finansowaniu tej inwestycji?</p>
      <p>Tadeusz Ferenc wyjaśnił, że szacunkowy koszt budowy wspólnej spalarni to 300 mln zł, który zostałby rozdzielony na poszczególne samorządy w zależności od tego, jaką ilość odpadów chciałyby utylizować w spalarni.</p>
      <p>Prezydent Rzeszowa stwierdził także, że budowaniu instalacji wykorzystano by pieniądze z Unii Europejskiej - pisze rzeszow-news.pl. Warto dodać, że ledwie kilka dni temu wiceminister Sławomir Mazurek p<a href="https://www.portalsamorzadowy.pl/gospodarka-komunalna/podwyzki-oplat-za-odpady-to-nie-wina-rzadu-samorzady-maja-wieloletnie-zaniedbania,135343.html">odkreślał w wywiadzie z naszym portalem, że nie ma żadnych szans na unijne dofinansowanie do instalacji cieplnej przeróbki odpadów.  </a></p>
      <p>Jak tłumaczy Ferenc do budowy spalarni miałaby powstać spółka celowa. Dzięki temu każdy partner inwestycji wiedziałby, jakie są np. koszty utrzymania obiektu. Kwestia lokalizacji spalarni jest otwarta, miało by to być jednak talie miejsce, aby można było wytworzone w trakcie utylizacji śmieci ciepło wykorzystać.</p>
      <p>Jak mówił wiceprezydent Rzeszowa Andrzej Gutkowski mając własną spalarnię samorządy osiągnęłyby dużą stabilność na przyszłość. Jeśli byłyby właścicielami obiektu, to nikt nie mógłby ich szantażować.</p>
      <p>PGE Energia Ciepła, która zarządza rzeszowską spalarnią, 15 października ogłosiła otwarty  konkurs ofert dla nowych kontrahentów. Chętni mogli zgłaszać się do 8 listopada. Wiadomo, że wpłynęło 27 ofert, przy czym najwyższa wynosi 720 zł za tonę odpadów.  Rzeszów płacił dotychczas 302,5 zło za tonę. Podczas drugiej części przetargu, jaka były negocjacje, nowa oferta Rzeszowa w wysokości 335 złotych nie została przyjęta przez spółkę.</p>
      <p>Rzeszów przed kilku laty zamierzał budować własną spalarnię. Zrezygnowano, kiedy pojawiła się perspektywa budowy obiektu przez PGE. Rzeszów mocno wspierał inwestora. Organizowano spotkania, przekonywano mieszkańców, że spalarnia będzie dla miasta bezpieczna.</p>
      <p>Czytaj także: <a href="https://www.portalsamorzadowy.pl/gospodarka-komunalna/spalarnia-odpadow-na-slasku-kto-za-kto-przeciw,135190.html">Spalarnia odpadów na Śląsku. Kto za, kto przeciw?</a></p>
    </article>
  </body>
</html>