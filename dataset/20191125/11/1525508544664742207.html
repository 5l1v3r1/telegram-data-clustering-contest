<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780663/%D8%AC%D8%B4%D9%86%D9%88%D8%A7%D8%B1%D9%87-%D8%AA%D8%A6%D8%A7%D8%AA%D8%B1-%D8%A8%DA%86%D9%87-%D9%87%D8%A7%DB%8C-%D9%85%D8%B3%D8%AC%D8%AF-%D8%AC%D8%B1%DB%8C%D8%A7%D9%86-%D8%B3%D8%A7%D8%B2-%D8%A8%D8%A7%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:07:53+00:00"/>
    <meta property="og:title" content="مدیرکل دفتر امور اجتماعی و فرهنگی استانداری قزوین: جشنواره تئاتر بچه های مسجد جریان ساز باشد"/>
    <meta property="og:description" content="قزوین- مدیرکل دفتر امور اجتماعی و فرهنگی استانداری قزوین گفت: جشنواره تئاتر بچه های مسجد توانسته جریان ساز باشد."/>
  </head>
  <body>
    <article>
      <h1>مدیرکل دفتر امور اجتماعی و فرهنگی استانداری قزوین: جشنواره تئاتر بچه های مسجد جریان ساز باشد</h1>
      <address>
        <time datetime="2019-11-25T11:07:53+00:00">25 Nov 2019, 11:07</time>
      </address>
      <p>به گزارش <a href="https://www.mehrnews.com/">خبرنگار مهر</a>، نشست هماهنگی چهاردهمین جشنواره سراسری تئاتر بچه های مسجد ظهر دوشنبه با حضور مریم بیدخام مدیرکل دفتر اجتماعی فرهنگی استانداری قزوین و نمایندگان دستگاه های فرهنگی برگزار شد.</p>
      <p>مریم بیدخام در این نشست هنر را بهترین ابزار برای انتقال مفاهیم ارزشی و مسجد را مقدس ترین جایگاه تبلیغ معارف دینی برشمرد و گفت: جشنواره تئاتر بچه های مسجد با جریان سازی، امکانی فراهم کرده تا جوانان بیش از پیش با مسجد انس بگیرند.</p>
      <p>وی افزود: مسجد اصلی ترین پایگاه اسلام نقش مهمی در تربیت جوانان داشته و می توان با اجرای برنامه های فرهنگی هنری علاوه بر غنی سازی اوقات فراغت جوانان، بسیاری از آسیب های اجتماعی نیز پیشگیری کرد.</p>
      <p>در ادامه علی هوشمند <i>دبیر هنری چهاردهمین جشنواره سراسری تئاتر بچه های مسجد</i> گفت: در پی اعلام فراخوان جشنواره ۱۰۶ اثر نمایشی ارائه به دبیرخانه رسید و در نهایت پس از داوری ۱۵ اثر از استان های: بوشهر، آذربایجان غربی، قزوین، اردبیل، گلستان(۲ اثر)، البرز، چهارمحال بختیاری، هرمزگان، مازندران( ۲ اثر)، اردبیل، خراسان رضوی، همدان، قم و لرستان به جشنواره راه پیدا کردند.</p>
      <p>وی افزود: بر اساس جدول زمان بندی و برنامه ریزی صورت گرفته در این جشنواره، هر گروه با سه اجرا (جمعا ۴۵ اجرا) خواهد داشت. گروه های راه یافته علاوه بر آنکه در مساجد چهارده معصوم(علیهم السلام)، جوادالائمه(ع)، امام حسن عسکری(ع) و مسجد توحید با حضور؛ نمازگزاران به اجرای نمایش می پردازند، در روزهای ۱۲ تا ۱۳ آذرماه نیز در شبستان امام علی (ع) مسجد النبی(ص) به صورت اختصاصی در معرض هیات داوران، قرار خواهند گرفت.</p>
      <p>هوشمند بیان کرد: مراسم افتتاحیه ۱۱ آذرماه ساعت: ۱۸:۳۰ در شبستان شاهزاده حسین بن علی بن موسی الرضا(ع) همراه با آیین عطرافشانی مزار شهدا برگزار خواهد شد و آیین اختتامیه نیز با حضور مسوولان استانی و حوزه هنری کشور در روز ۱۴ آذرماه ساعت: ۱۸:۳۰ در شبستان امام علی(ع) مسجد النبی(ع) برگزار خواهد شد.</p>
      <p>وی برگزاری کارگاه های آموزشی برای نمایشگران جوان در محل مسجد امام حسن عسکری را از دیگر برنام های این جشنواره برشمرد.</p>
    </article>
  </body>
</html>