<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780711/%DA%A9%D8%A7%D8%B1-%D9%BE%DA%98%D9%88%D9%87%D8%B4-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D9%87%D8%A7-%D8%A7%D9%86%D8%AD%D8%B5%D8%A7%D8%B1%DB%8C-%D9%86%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T11:47:37+00:00"/>
    <meta property="og:title" content="رئیس دانشگاه زنجان: کار پژوهش در دانشگاه‌ها انحصاری نشود"/>
    <meta property="og:description" content="زنجان-رئیس دانشگاه زنجان گفت: کارپژوهش نباید در دانشگاه‌های انحصاری شود."/>
  </head>
  <body>
    <article>
      <h1>رئیس دانشگاه زنجان: کار پژوهش در دانشگاه‌ها انحصاری نشود</h1>
      <address>
        <time datetime="2019-11-25T11:47:37+00:00">25 Nov 2019, 11:47</time>
      </address>
      <p>به گزارش <a href="https://www.mehrnews.com/">خبرنگار مهر</a>، محسن نجفیان بعد از ظهر دوشنبه در جلسه شورای سیاست‌گذاری ستاد هفته پژوهش و فناوری که در سالن امام علی (ع) استانداری زنجان برگزار شد، با تاکید بر اینکه امروز باید شرایطی را فراهم کنیم که پژوهش‌ها کاربری شود، افزود: هدف اصلی از برگزاری برنامه‌های هفته پژوهش، مدنظر قرار دادن ارتباط بین صنعت و دانشگاه است که معتقدیم باید جدی گرفته شود.</p>
      <p>وی با یادآوری اینکه برنامه‌های هفته پژوهش از ۱۶ تا ۲۳ آذرماه برگزار می‌شود اما با توجه به شرایط حاکم بر دانشگاه‌ها، معمولاً اجرای این برنامه‌ها در تاریخ ۲۳ تا ۳۰ آذرماه انجام می‌شود، ادامه داد: اگر بخواهیم به مهم‌ترین برنامه‌های هفته پژوهش اشاره کنیم، جشنواره دانش‌آموزی، نمایشگاه دستاوردهای پژوهشی و فن بازار از جمله مهم‌ترین این برنامه‌ها است.</p>
      <p>نجفیان از برگزاری جشنواره دانشجویی در سال گذشته خبر داد و تصریح کرد: امروز در شرایطی قرار داریم که باید کارهای پژوهشی در همه فعالیت‌های دانشگاه جاری شده و فقط یک هفته را مختص به پژوهش ندانیم. از همه مهم‌تر اینکه برگزاری برنامه‌های این حوزه باید بیش از پیش عمومیت داشته باشد تا مردم نیز بتوانند از خروجی برنامه‌های هفته پژوهش بهره‌مند شوند.</p>
      <p>رئیس دانشگاه زنجان با تاکید بر اینکه کار پژوهشی نباید منحصر به دانشگاه‌ها شود، خاطرنشان کرد: اگر می‌خواهیم برنامه‌های هفته پژوهش پربارتر باشد، باید همه جامعه را به این موضوع حساس کنیم.</p>
    </article>
  </body>
</html>