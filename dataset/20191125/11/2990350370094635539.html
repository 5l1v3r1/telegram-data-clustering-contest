<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/bez-yidalni-i-sportzalu-batky-vymahaiut-dobuduvaty-shkolu-13-u-luts/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T11:51:00+00:00"/>
    <meta property="og:title" content="Без їдальні і спортзалу: батьки вимагають добудувати школу №13 у Луцьку"/>
    <meta property="og:description" content="21 рік школа №13 функціонує без спортивного залу, їдальні та виробничих приміщень. Батьки вимагають урешті добудувати школу, аби діти змогли навчатися в належних умовах."/>
  </head>
  <body>
    <article>
      <h1>Без їдальні і спортзалу: батьки вимагають добудувати школу №13 у Луцьку</h1>
      <address>
        <time datetime="2019-11-25T11:51:00+00:00">25 Nov 2019, 11:51</time>
      </address>
      <p>21 рік школа №13 у Луцьку функціонує без спортивного залу, їдальні та виробничих приміщень. Батьки вимагають урешті добудувати школу, аби діти змогли навчатися в належних умовах.<br/><br/>Про це йшлося 25 листопада під час засідання постійної комісії Луцької міської ради з питань планування соціально-економічного розвитку, бюджету та фінансів.<br/><br/>На засідання комісії прийшли представники батьківського комітету школи №13. Вони звернули увагу, що школа була здана у 1998 році, «а віз і нині там».<br/><br/>Батьки учнів зазначили, що школа функціонує без спортивного залу, їдальні та виробничих приміщень. Діти, своєю чергою, займаються в тісному підвалі, який часто затоплює «по коліна».<br/><br/>«Чому за 21 рік школу №13 досі не добудували? Скільки діти будуть навчатись у такому незадовільному стані? Згідно з новими вимогами, школа має бути новітня», – акцентували батьки.<br/><br/>Голова комісії, депутат <a href="https://www.volynnews.com/dossiers/268/"><b>Борис Смаль</b></a> зазначив, що всі були у школі №13.<br/><br/>«На її добудову потрібно 90 мільйонів гривень. Для міського бюджету ця сума непідйомна. Тому, поки з державного бюджету не буде виділено грошей, про відбудову школи міськими коштами не йдеться», – сказав Борис Смаль.<br/><br/>Він нагадав, що тільки минулого року було добудовано школу-довгобуд №27.<br/><br/>Натомість представники батьківського комітету зазначили, що Княгининівська ОТГ готова співфінансувати будівництво школи в розмірі 10 мільйонів гривень.<br/><br/>Депутат <a href="https://www.volynnews.com/dossiers/139/"><b>Павло Данильчук</b></a> запропонував на комісію, на котрій будуть обговорювати бюджет міста на наступний рік, запросити представників закладу, Княгининівської ОТГ, управління освіти тощо. Реклама</p>
    </article>
  </body>
</html>