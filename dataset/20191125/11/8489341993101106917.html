<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807403/%D8%A8%D8%A7%D8%B2%D8%A7%D8%B1-%D9%BE%D8%B1-%D8%A7%D8%B2-%DA%A9%D8%A7%D9%84%D8%A7%E2%80%8C%D9%87%D8%A7%DB%8C-%D9%82%D8%A7%DA%86%D8%A7%D9%82-%D8%A7%D8%B3%D8%AA-%D9%85%D8%B4%DA%A9%D9%84%D8%A7%D8%AA-%D9%81%D8%B1%D8%A7%D9%88%D8%A7%D9%86-%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%DA%AF%D8%A7%D9%86"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T11:36:00+00:00"/>
    <meta property="og:title" content="بازار پر از کالا‌های قاچاق است / مشکلات فراوان تولیدکنندگان"/>
    <meta property="og:description" content="بنا بر اعلام تولیدکنندگان لوازم خانگی بازار پر از کالا‌های قاچاق است و در این شرایط تولیدکننده امکان فروش محصولات در بازار نداشته و با مشکلات زیادی دست و پنجه نرم می‌کند."/>
  </head>
  <body>
    <article>
      <h1>بازار پر از کالا‌های قاچاق است / مشکلات فراوان تولیدکنندگان</h1>
      <h2>بنا بر اعلام تولیدکنندگان لوازم خانگی بازار پر از کالا‌های قاچاق است و در این شرایط تولیدکننده امکان فروش محصولات در بازار نداشته و با مشکلات زیادی دست و پنجه نرم می‌کند.</h2>
      <address>
        <time datetime="2019-11-25T11:36:00+00:00">25 Nov 2019, 11:36</time>
      </address>
      <p>به گزارش گروه اقتصادی خبرگزاری دانشجو، در طول چند ماه اخیر بسیاری از تولیدکنندگان لوازم خانگی از حجم بالای قاچاق کالا در بازار گله‌مند بوده و خواستار برخورد واحد‌های نظارتی با فروش این کالا‌ها شده‌اند، اما متأسفانه هنوز کالا‌های قاچاق به وفور در بازار یافت شده و به راحتی مورد معامله قرار می‌گیرد.<br/><br/>بررسی‌ها نشان می‌دهد قاچاقچیان روزانه سود‌های میلیونی از فروش این کالا‌ها در بازار داشته و به دلیل عدم پرداخت مالیات و حتی هزینه‌های دیگر هر روز با سود‌های بیشتری نیز روبرو می‌شوند. مشاهدات نشان می‌دهد لباسشویی ۷ کیلویی قاچاق این روز‌ها با قیمت سه تا سه میلیون و ۵۰۰ هزار تومان و ظرفشویی با قیمت ۴ میلیون و ۵۰۰ هزار تومان به فروش می‌رسدف این درحالی است که لباسشویی ایرانی آن هم ۵ کیلویی سه میلیون و ۳۰۰ تومان قیمت داشته وحتی در مدل‌های دیگر این محصول ایرانی تا ۹ میلیون تومان نیز به فروش می‌رسد.<br/><br/>البته علاوه براین دو کالا بازار یخچال و تلویزیون نیز مصون از ورود کالا‌های قاچاق نبوده وقاچاقچیان به راحتی سایدبای ساید آلمانی را با قیمت ۱۳ میلیون و ۵۰۰ هزار تومان به فروش می‌رساند این درحالی است که پایین‌ترین قیمت سای بای ساید ایرانی ۱۲ میلیون و ۵۰۰ هزار تومان است.<br/><br/>بنابراعلام فروشندگان لوازم خانگی در کالا‌های خرد لوازم خانگی از جمله غذاساز، چای ساز و اقلام دیگر بازار پر از کالا‌های قاچاق است امروز یک غذاساز قاچاق یک میلیون و ۵۵۰ هزار تومان، اما همان غذاساز به صورت شرکتی در بازار دو میلیون و ۹۰۰ هزار تومان تا سه میلیون تومان قیمت دارد. طبیعی است که مصرف کننده به خرید کالای ارزانتر رغبت داشته باشد.<br/><br/>به اعتقاد تولیدکنندگان قاچاق لوازم خانگی این روز‌ها به صورت سازمان یافته انجام می‌شود و حتی بسته بندی آن‌ها بدون کوچکترین خدشه راهی بازار شده و به دست فروشندگان می‌رسد.<br/><br/>گفتنی است، حسین فتاحی به عنوان یکی از بزرگترین تولیدکنندگان لوازم خانگی در گفتگو با خبرنگار اقتصادی خبرگزاری تسنیم، گفته بود: امروز مهمترین مشکل تولیدکننده در حوزه لوازم خانگی افزایش قاچاق است. این موضوع نیز به دلیل کاهش تولید در بخش لوازم خانگی اتفاق افتاده است به نوعی تولیدکننده به دلیل تشدید مشکلات امکان افزایش تولید را نداشته و با کاهش ظرفیت تولید، توانایی تأمین بازار را ندارد. در این شرایط قاچاقچی نیاز بازار را تشخیص داده و اقدام به توزیع کالا در سطح بازار می‌کند.<br/><br/>این تولیدکننده لوازم خانگی با اعلام اینکه سرمایه گذاری در حوزه لوازم خانگی کاهش یافته است، گفت: نیاز نقدینگی در واحد‌های تولیدی طی دو سال اخیر ۲.۵ برابر شده و همین موضوع در کاهش سرمایه در گردش در بخش لوازم خانگی موثر بوده است این موضوعات عاملی شده تا حجم تولید در سطح کارخانجات کاهش پیدا کند.<br/><br/>فتاحی با تأکید براینکه درآمد مردم نیز کاهش پیدا کرده است، گفت: امروز قاچاقچی به راحتی به صورت شبکه‌ای کالا را با قیمت ارزان و بدون پرداخت گمرکات و عوارض وارد کشور می‌کند و هیچکس گویا توانایی برخورد با آن‌ها را ندارد. البته اقداماتی در این رابطه صورت گرفته، ولی کافی نیست چرا که بازار پرشده از لوازم خانگی قاچاق.<br/><br/>وی با اشاره به اینکه قاچاقچیان به راحتی می‌توانند روزانه نیاز بازار را تأمین کنند، تصریح کرد: مصرف کنندگان باید بدانند وقتی محصولی خارجی به صورت قاچاق یا قانونی خریداری می‌کنند به اشتغال پایدار آن کشور‌ها کمک کرده و ضربه به تولیدکننده داخلی می‌زنند، امروز تولیدکننده برای معرفی بهتر کیفیت محصولات خود سه سال گارانتی را به مصرف کننده ارائه می‌دهد این موضوع به صورت ابلاغیه به تمام تولیدکنندگان اعلام شده تا مصرف کننده در خرید کالای ایرانی با اطمینان بیشتری اقدام کند.<br/><br/>این تولیدکننده لوازم خانگی با اعلام اینکه درحال حاضر ارز آزاد و نیمایی فاصله قیمتی کمی دارند، گفت: تولیدکننده در صف ارز نیمایی قرار دارد از آن طرف قاچاقچی به راحتی با ارز آزاد محصول را وارد بازار می‌کند.</p>
    </article>
  </body>
</html>