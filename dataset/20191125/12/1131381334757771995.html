<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/cinema/2019/11/25/frida-viva-la-vida-film.html"/>
    <meta property="og:site_name" content="Sky TG24"/>
    <meta property="article:published_time" content="2019-11-25T12:30:00+00:00"/>
    <meta property="og:title" content="Frida: Viva la Vida: il film su Frida a Kahlo è al cinema"/>
    <meta property="og:description" content="Nelle sale italiane in esclusiva il 25, 26, 27 novembre il docu-film evento dedicato alla rivoluzionaria artista messicana con la partecipazione straordinaria di Asia Argento e la colonna sonora originale di Remo Anzovino. Una produzione Ballandi Arts e Nexo digitalin collaborazione con Sky Arte  in anteprima al 37° Torino Film Festival – Sezione Festa Mobile "/>
  </head>
  <body>
    <article>
      <h1>Frida: Viva la Vida: il film su Frida a Kahlo è al cinema</h1>
      <h2>Nelle sale italiane in esclusiva il 25, 26, 27 novembre il docu-film evento dedicato alla rivoluzionaria artista messicana con la partecipazione straordinaria di Asia Argento e la colonna sonora originale di Remo Anzovino. Una produzione Ballandi Arts e Nexo digitalin collaborazione con Sky Arte  in anteprima al 37° Torino Film Festival – Sezione Festa Mobile<br/> </h2>
      <address>
        <time datetime="2019-11-25T12:30:00+00:00">25 Nov 2019, 12:30</time>
      </address>
      <related>
        <a href="https://tg24.sky.it/intrattenimento/photogallery/2019/11/22/frida-viva-la-vida-film.html"/>
      </related>
      <h3>Frida. Viva la Vida: la trama del film</h3>
      <h3> </h3>
      <p>Frida Kahlo è l’artista che più di ogni altra è riuscita a costruire una potente <b>autobiografia per immagini</b>, capace di raccontare con intensità la sua storia: il dolore fisico, il dramma dell’amore tradito e degli aborti, l’impegno politico. Frida è diventata, dopo la sua morte, un’icona pop in grado di raccogliere centinaia di migliaia di visitatori nelle mostre a lei dedicate e di ispirare libri, fumetti, canzoni, film e persino sfilate di moda.</p>
      <p>Ma chi era davvero Frida? E quanta energia e vitalità sprigionano le sue tele anche quando raccontano il dolore e la sofferenza?</p>
      <p><b>FRIDA. VIVA LA VIDA</b>, il docu-film diretto da <b>Giovanni Troilo</b>,  prodotto da <b>Ballandi Arts</b>  e <b>Nexo Digital</b>, in collaborazione con <b>Sky Arte</b>, propone un viaggio in sei capitoli alla ricerca di Frida, nel cuore del Messico, tra cactus, scimmie, cervi e pappagalli, alternando <b>interviste esclusive, documenti d’epoca, ricostruzioni suggestive</b> e <b>opere</b> della stessa Kahlo, tra cui gli autoritratti più celebri (da quello con Diego Rivera del 1931 alle <i>Due Frida</i> del 1939, da <i>La colonna spezzata</i> del 1944 al <i>Cervo ferito</i> del 1946).</p>
      <p>Il film documentario mette in luce le due anime di Frida Kahlo (1907-1954): da una parte l'icona, simbolo del femminismo contemporaneo, dall’altra l'artista libera nonostante le costrizioni di un corpo martoriato. Colpita dalla poliomielite a sei anni e vittima di un incidente stradale che la lascerà invalida a diciotto, Frida convisse sempre con dolori atroci che la perseguitarono fino alla morte. Ciononostante, grazie alla sua pittura ma anche ai suoi scritti, al suo modo di vestire, al suo stile inconfondibile, nel corso degli anni la Kahlo è diventata un modello di riferimento capace di influenzare artisti, musicisti, stilisti. La sua importanza ha superato perfino la sua grandezza grazie all’intensità e la determinazione con cui ha affrontato una vita segnata dalla sofferenza. Il dolore, pur essendo materia essenziale del suo lavoro, non basta infatti a spiegare le ragioni di un'affermazione tanto estesa e unanime: nelle opere di Frida c’è un legame perenne anche con la forza interiore e l’amore, con l’energia vitale della sua terra e dei suoi colori.</p>
      <p>Sarà l'attrice e regista <b>Asia Argento</b> a condurre lo spettatore alla scoperta dei due volti della pittrice, seguendo un <i>fil rouge </i>costituito dalle parole della stessa Frida: lettere, diari e confessioni private. Lo spettatore scoprirà come l’opera della pittrice affondi le sue radici nella pittura tradizionale dell'800, nei retablos messicani, oltre che nell’arte e nell’impegno di uomini del suo tempo, dal compagno di una vita, Diego Rivera, a Trotsky. Del resto, dopo la rivoluzione del 1910, il Messico aveva provato a riscoprire le proprie origini attraverso l’iconografia pre-colombiana in cui anche Frida esplorò l’identità degli opposti: dolore e piacere, tenebre e luce, luna e sole, la vita nella morte e la morte nella vita. Ripercorrere la vita di Frida Kahlo significherà così cercare il punto di contatto tra la sofferenza delle vicende biografiche e l’amore incondizionato per l’arte.</p>
      <p>Nel documentario sarà possibile vedere per la prima volta fotografie, vestiti e altri oggetti personali di Frida conservati negli archivi del Museo Frida Kahlo normalmente non accessibili al pubblico, oltre alle stampe originali delle fotografie scattate da Graciela Iturbide durante l'apertura del bagno di Frida nel 2004.</p>
      <p>Ci saranno poi le testimonianze e gli interventi di esperti e artisti: Hilda Trujillo, che dal 2002 dirige il Museo Frida Kahlo, uno dei tre musei più visitati di Città del Messico che sorge nella Casa Azul che fu dimora della pittrice, e il Museo Anahuacalli; la fotografa messicana Graciela Iturbide; il muratore e operaio Alfredo Vilchis, divenuto artista quasi per caso dipingendo miniature; la fotografa Cristina Kahlo, pronipote di Frida; l’insegnate d’arte del Wellesley College e curatore aggiunto di arte latinoamericana al Davis Museum James Oles; Carlos Phillips, amministratore delegato del Museo Frida Kahlo, dell’Anahuacalli di Diego Rivera e del Museo Dolores Olmedo; la ballerina Laura Vargas.</p>
      <h3>Frida. Viva la Vida:la colonna Sonora</h3>
      <p>La <b>colonna sonora</b> del docu-film (Nexo Digital/Sony Masterworks), firmata dal compositore e pianista <b>Remo Anzovino</b>, sarà disponibile su tutte le piattaforme digitali dal 22 novembre. In questo caso Anzovino ha anche scritto la canzone “Yo te cielo (cancion para Frida)”, il cui titolo proviene da una celebre lettera di Frida. “Yo te cielo (cancion para Frida)” è cantata da Yasemin Sannino (già al lavoro con Ferzan Ozpetek su “Le fate ignoranti”) e arricchita dalla voce della tromba del grande Flavio Boltro.</p>
    </article>
  </body>
</html>