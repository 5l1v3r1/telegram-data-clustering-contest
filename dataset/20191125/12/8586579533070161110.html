<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/erken-dogum-yenidogan-sagligini-tehdit-ediyor-257839h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T12:46:00+00:00"/>
    <meta property="og:title" content="&quot;Erken doğum yenidoğan sağlığını tehdit ediyor&quot;"/>
    <meta property="og:description" content="Doç. Dr. Oya Demirci, prematüre doğum olarak adlandırılan erken doğumun bugün yenidoğan sağlığını tehdit eden en önemli sebeplerden biri olduğunu ifade etti. "/>
  </head>
  <body>
    <article>
      <h1>"Erken doğum yenidoğan sağlığını tehdit ediyor"</h1>
      <address><time datetime="2019-11-25T12:46:00+00:00">25 Nov 2019, 12:46</time> by <a rel="author">Yeni Çağ Gazetesi</a></address>
      <p>
        <b>Doç. Dr. Oya Demirci, prematüre doğum olarak adlandırılan erken doğumun bugün yenidoğan sağlığını tehdit eden en önemli sebeplerden biri olduğunu ifade etti. </b>
      </p>
      <p>Sağlık Bilimleri Üniversitesi (SBÜ) Zeynep Kamil Kadın ve Çocuk Hastalıkları Eğitim Araştırma Hastanesi Perinatoloji Kliniği Eğitim Görevlisi Doç. Dr. Oya Demirci, vaktinden önce doğan bebeklerde akciğer gelişimi problemi ve buna bağlı solunum sıkıntısı yaşanmasının yanında merkezi sinir, sindirim ve dolaşım sistemleri gibi birçok sistem ve organın yetersiz gelişimine bağlı rahatsızlıkların da görülebileceğini anlattı.</p>
      <p> Demirci, erken doğum vakalarına yol açan birçok faktör olsa da bunların önemli bir kısmında altta yatan sebebin henüz tam olarak aydınlatılamadığına dikkati çekti.</p>
      <p>Oya Demirci, önceki gebelikte erken doğum yaşanmasının, prematüre doğuma yol açan en önemli risk faktörü olduğuna işaret ederek, erken doğum öyküsü olan anne adaylarına, bir sonraki gebeliklerini planlarken kadın doğum uzmanına muayene olmaları, var olan tüm risk faktörlerini araştırmaları ve bu faktörlere yönelik tedbirleri gebelik öncesinde almaları uyarısında bulundu.</p>
      <p>Demirci, tekrar gebe kalındığında ise alanında uzman bir hekim tarafından gebeliğin başından itibaren takibinin yapılması ve gereklilik halinde ilaç ya da cerrahi tedavi seçeneklerinin uygulanması gerektiğini aktardı.</p>
      <p>Diğer risk faktörleri arasında ise genetik yatkınlık, sigara kullanımı, anne adayının aşırı kilolu ya da zayıf olması, 35 yaş üzeri veya 19 yaş altı gebelikler, diyabet, hipertansiyon, böbrek hastalıkları gibi sistemik hastalıkların sayılabileceğini aktaran Demirci, bu durumlarda da gebelik öncesi risk faktörlerinin gözden geçirilmesi, önlenebilir durumlar için tedbir alınması gerektiğini dile getirdi.</p>
      <related>
        <a href="https://www.yenicaggazetesi.com.tr/uzmanindan-emzik-uyarisi-256897h.htm"/>
        <a href="https://www.yenicaggazetesi.com.tr/dorduzlere-premature-gunununde-yogun-ilgi-256758h.htm"/>
        <a href="https://www.yenicaggazetesi.com.tr/her-on-bebekten-biri-premature-256516h.htm"/>
        <a href="https://www.yenicaggazetesi.com.tr/iyi-partili-ahmet-celik-dogum-olaylarinin-arastirilmasini-istedi-256455h.htm"/>
      </related>
    </article>
  </body>
</html>