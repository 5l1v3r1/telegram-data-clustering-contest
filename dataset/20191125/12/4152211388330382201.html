<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/594845/%E0%A6%AD%E0%A6%BE%E0%A6%B0%E0%A6%A4%E0%A7%80%E0%A7%9F-%E0%A6%9B%E0%A6%AC%E0%A6%BF%E0%A6%B0-%E0%A6%AA%E0%A7%8D%E0%A6%B0%E0%A6%AF%E0%A7%8B%E0%A6%9C%E0%A6%A8%E0%A6%BE%E0%A7%9F-%E0%A6%AC%E0%A6%BF%E0%A6%9C%E0%A6%A8-%E0%A6%86%E0%A6%B0%E0%A6%BF%E0%A6%AB"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T12:04:00+00:00"/>
    <meta property="og:title" content="ভারতীয় ছবির প্রযোজনায় আরিফ-বিজন"/>
    <meta property="og:description" content="&amp;lsquo;মাটির প্রজার দেশে&amp;rsquo; নির্মাণ করে আলোচনায় আসেন নির্মাতা জুটি আরিফুর রহমান ও বিজন ইমতিয়াজ। কিছুদিন আগে তারা আফগানিস্তানের একটি ছবির কাজ শুরু করার ঘোষণা দেন। আর এবার তারা যুক্ত হলেন ভারতীয় ছবিতে। প্রযোজনা করছেন &amp;lsquo;একা&amp;rsquo; নামের চলচ্চিত্র। ২০ নভেম্বর থেকে ভারতের গোয়ায়..."/>
  </head>
  <body>
    <article>
      <h1>ভারতীয় ছবির প্রযোজনায় আরিফ-বিজন</h1>
      <address><time datetime="2019-11-25T12:04:00+00:00">25 Nov 2019, 12:04</time> by <a rel="author">বিনোদন রিপোর্ট</a></address>
      <figure>
        <img src="http://cdn.banglatribune.com/contents/cache/images/825x0x1/uploads/media/2019/11/25/5c000799f536eaabfdcffd0547a9cead-5ddbc5c60de98.jpg"/>
        <figcaption>আরিফ ও বিজন। ছবি- ডেইলি স্টার</figcaption>
      </figure>
      <p>
        <b>‘মাটির প্রজার দেশে’ নির্মাণ করে আলোচনায় আসেন নির্মাতা জুটি আরিফুর রহমান ও বিজন ইমতিয়াজ। কিছুদিন আগে তারা আফগানিস্তানের একটি ছবির কাজ শুরু করার ঘোষণা দেন। আর এবার তারা যুক্ত হলেন ভারতীয় ছবিতে।</b>
      </p>
      <p>প্রযোজনা করছেন ‘একা’ নামের চলচ্চিত্র। ২০ নভেম্বর থেকে ভারতের গোয়ায় অনুষ্ঠিত হওয়া আয়োজনে এটি নিয়ে সেখানে যান তারা। </p>
      <p>বিষয়টি নিয়ে আরিফুর রহমান বাংলা ট্রিবিউনকে বলেন, ‘একদিন ভারতীয় নির্মাতা সুমন সেন আমাদের সঙ্গে যোগাযোগ করেন। তিনি ফিল্ম বাজার, লোকার্নোর উৎসবের ওয়েবসাইটের মাধ্যমে আমাদের সম্পর্কে বিস্তারিত জানেন এবং আমাদের সঙ্গে যোগাযোগ করেন। তিনি আমাকে বলেন, তার প্রথম ছবির স্ক্রিপ্ট ১০ বছর ধরে লিখছেন। কিন্তু এটি খুবই ইনডিপেনডেন্ট হওয়ায় বাণিজ্যিক ছবির প্রযোজকরা এতে যুক্ত হতে অনাগ্রহ দেখাচ্ছেন।’<br/>বিষয়টি নিয়ে আরিফ আরও বলেন, ‘আমরা তার স্ক্রিপ্ট দেখার পর কিছু শর্ত ও পরামর্শ দিয়েছিলাম। প্রথম শর্ত ছিল কোনও তাড়াহুড়ো করা যাবে না। দ্বিতীয়ত, তার স্ক্রিপ্টের অনেক বেশি ডেভেলপ করতে হবে। তিনি সেগুলো মেনে নেন।’</p>
      <p>তিনি জানান, এখন চলচ্চিত্রটির পাণ্ডুলিপির কাজ চলছে। আগামী বছরের শেষ নাগাদ এর নির্মাণ শুরু হবে। ছবিটির প্রধান চরিত্রের জন্য তারা ইরফান খানকে নেওয়ার পরিকল্পনা করেছিলেন। তবে তিনি অসুস্থ থাকায় ভারতীয় অভিনেতা আদিল হোসেনকে চূড়ান্ত করেছেন।<br/>হিন্দি ভাষায় নির্মিত এ ছবিটিতে আরিফ-বিজনের গুপী বাঘা প্রডাকশনের সঙ্গে আরও রয়েছে ভারতীয় প্রযোজক আনু রাঙাচার ও ফ্রান্সের ডমিনিক ওয়েলিনস্কি।<br/><b>মাটির প্রজার দেশে-এর টিজার:</b></p>
      <figure>
        <iframe src="https://www.youtube.com/embed/7c9cltGg1uM" width="640" height="360" data-service="Youtube" scrolling="no"/>
      </figure>
      <footer>/এমআই/এম/</footer>
    </article>
  </body>
</html>