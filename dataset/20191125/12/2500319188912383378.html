<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/575363/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-25T12:25:55+00:00"/>
    <meta property="og:title" content="ועדת המשנה למדיניות חוץ: &quot;תחושה של פגיעה במשרד החוץ&quot;"/>
    <meta property="og:description" content="הותרו לפרסום מסקנות ועדת המשנה למדיניות חוץ: &quot;תחושה של פגיעה בעשיה של משרד החוץ&quot;"/>
  </head>
  <body>
    <article>
      <h1>ועדת המשנה למדיניות חוץ: "תחושה של פגיעה במשרד החוץ"</h1>
      <address><time datetime="2019-11-25T12:25:55+00:00">25 Nov 2019, 12:25</time> by <a rel="author">איתי גדסי</a></address>
      <p>
        <b>הותרו לפרסום מסקנות ועדת המשנה למדיניות חוץ: "תחושה של פגיעה בעשיה של משרד החוץ"</b>
      </p>
      <figure>
        <img src="http://www.93fm.co.il/wp-content/uploads/2015/05/%D7%9E%D7%A9%D7%A8%D7%93-%D7%94%D7%97%D7%95%D7%A5-%D7%95%D7%99%D7%A7%D7%99%D7%A4%D7%93%D7%99%D7%94.jpg"/>
      </figure>
      <p>ועדת המשנה הזמנית למדיניות חוץ, בראשות ח"כ גדעון סער (הליכוד) קיימה לפני כשבוע דיון חסוי בנושא מצב משרד החוץ, בהשתתפות מנכ"ל משרד החוץ, מר יובל רותם, נציגים מהנהלת המשרד ומוועד עובדי המשרד. עוד השתתפו המשנה לראש המטה לביטחון לאומי, ונציגי משרד האוצר מאגפי התקציבים, השכר והחשב הכללי.</p>
      <p>הדיון נסוב סביב שלוש סוגיות מרכזיות: השחיקה בתקציב משרד החוץ והפערים התקציביים בפעילותו של המשרד, תנאי השירות של עובדי המשרד, פגיעה בסמכויות המשרד והעברתן למשרדים אחרים. מסקנות הדיון, על דעת ועדת המשנה כולה, הופצו בשבוע שעבר לשר החוץ, שר האוצר וראש המל"ל, בחתימתו של יו"ר הועדת המשנה.</p>
      <p>מסקנות אלה הותרו לפרסום, ומובאות כלשונן:<br/>1. על פני הדברים – בסיס התקציב לשנת 2019 אינו ריאלי. הוצאות משרד החוץ חורגות משמעותית יותר מתקציבו המאושר. ברי, כי מצב דברים זה אינו רצוי.</p>
      <p>2. הוועדה מסבה את תשומת הלב לכך שנתח משרד החוץ מכלל תקציב המדינה ירד משמעותית, זאת על אף חשיבותו של משרד החוץ לביטחון הלאומי של ישראל במובנו הרחב והמערכה המדינית שישראל מצויה בה. נתון זה מטריד. זה אינו מייתר, כמובן, את הצורך בשירות חוץ יעיל.</p>
      <p>3. הוועדה מודאגת ממצב התקציב השוטף של משרד החוץ ומכך שחשב המשרד הוא שצריך לאשר פעילויות בסיסיות.</p>
      <p>4. יש תחושה של פגיעה בעשייה של משרד החוץ ועל המל"ל להתערב וללוות את הנושא למציאת פתרון.</p>
      <p>5. הוועדה קוראת לשר החוץ ולשר האוצר לפעול על מנת למצוא פתרונות תקציביים לתפקוד המשרד עד לסוף שנת 2019. בהמשך – להסדיר את תקציב 2020 כך שייתן מענה למשימות המשרד.</p>
      <p>6. יש לחתור לפתרון מוסכם בנושא תנאי העבודה של עובדי המשרד. במקביל אנו ממליצים על הקמת ועדה שתבחן את כל נושא השליחים בחו"ל (גם ממשרדים אחרים): סמכויות, שכר, תנאים וכו' במטרה לבחון הרביזיה הנדרשת.</p>
      <p>7. לעניין הקיצוץ בסמכויות המשרד וביזור סמכויות למשרדים אחרים – הוועדה תדון בנושא במועד אחר.</p>
      <related>
        <a href="http://www.93fm.co.il/radio/575573/"/>
        <a href="http://www.93fm.co.il/radio/575580/"/>
        <a href="http://www.93fm.co.il/radio/575543/"/>
      </related>
    </article>
  </body>
</html>