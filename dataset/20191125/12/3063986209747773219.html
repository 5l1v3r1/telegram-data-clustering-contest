<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/25/843335"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T12:54:00+00:00"/>
    <meta property="og:title" content="বাংলাদেশ দল ও সমর্থকদের উদ্দেশে যা বললেন হার্শা"/>
    <meta property="og:description" content="সদ্য সমাপ্ত ভারতের বিপক্ষে দুটি টেস্টেই ইনিংস ব্যবধানে হারল বাংলাদেশ। তার ওপর ঐতিহাসিক দিবা-রাত্রির টেস্টেও যাচ্ছেতাই ব্যাটিং করে লজ্জার ইতিহাস গড়ল টাইগাররা। এমন পরিস্থিতিতে  বাংলাদেশ দল ও সমর্থকদের প্রতি পরামর্শ রাখলেন ভারতের তারকা ধারাভাষ্যকার ও ক্রিকেট বিশ্লেষক হার্শা ভোগলে। একটি গণমাধ্যমকে দেওয়া সাক্ষাৎকারে হার্শা বলেন, ‘ভারতে বসে বাংলাদেশের কী করা উচিত তা বলা বেশ সহজ। কিন্তু আমরা এখানে বসে সবটুকু জানি না। মানুষ যখন ভারতের বাইরে থেকে এসে ভারতকে কীভাবে কী করতে হবে বলে, বুঝতে পারি যে তারা ভারত সম্পর্কে যথেষ্ট জানেই না। বাংলাদেশের ক্রিকেট নিয়ে আমরা যথেষ্ট জানতে পারব না। তাই এভাবে কর, এটা কর এমন বলা উচিত নয়।’ তিনি বলেন, ‘বাংলাদেশের সমর্থকদের আমি পছন্দ করি। তবে তাদের দলের ভালো ও খারাপ সময় দুটিতেই সমর্থন যোগাতে হবে। দল ভালো করলে সমর্থন করা সহজ। চ্যালেঞ্জ হল খারাপ সময়েও সমর্থন করে যাওয়া। আমি এই জিনিসটাই দেখতে চাই।’  এ ছাড়াও বাংলাদেশের ফাস্ট বোলারদের আরো ভালো করার তাগিদ জানিয়েছেন হার্শা। তিনি বলেন,  ‘টেস্টে ফাস্ট বোলার না থাকলে আপনি প্রতিদ্বন্দ্বিতাই করে তুলতে পারবেন না। বাংলাদেশের বর্তমান বোলাররা ভালো, তবে ফাস্ট…"/>
  </head>
  <body>
    <article>
      <h1>বাংলাদেশ দল ও সমর্থকদের উদ্দেশে যা বললেন হার্শা</h1>
      <address><time datetime="2019-11-25T12:54:00+00:00">25 Nov 2019, 12:54</time> by <a rel="author">কালের কণ্ঠ অনলাইন</a></address>
      <p>সদ্য সমাপ্ত ভারতের বিপক্ষে দুটি টেস্টেই ইনিংস ব্যবধানে হারল বাংলাদেশ। তার ওপর ঐতিহাসিক দিবা-রাত্রির টেস্টেও যাচ্ছেতাই ব্যাটিং করে লজ্জার ইতিহাস গড়ল টাইগাররা। এমন পরিস্থিতিতে  বাংলাদেশ দল ও সমর্থকদের প্রতি পরামর্শ রাখলেন ভারতের তারকা ধারাভাষ্যকার ও ক্রিকেট বিশ্লেষক হার্শা ভোগলে।</p>
      <p>একটি গণমাধ্যমকে দেওয়া সাক্ষাৎকারে হার্শা বলেন, ‘ভারতে বসে বাংলাদেশের কী করা উচিত তা বলা বেশ সহজ। কিন্তু আমরা এখানে বসে সবটুকু জানি না। মানুষ যখন ভারতের বাইরে থেকে এসে ভারতকে কীভাবে কী করতে হবে বলে, বুঝতে পারি যে তারা ভারত সম্পর্কে যথেষ্ট জানেই না। বাংলাদেশের ক্রিকেট নিয়ে আমরা যথেষ্ট জানতে পারব না। তাই এভাবে কর, এটা কর এমন বলা উচিত নয়।’</p>
      <p>তিনি বলেন, ‘বাংলাদেশের সমর্থকদের আমি পছন্দ করি। তবে তাদের দলের ভালো ও খারাপ সময় দুটিতেই সমর্থন যোগাতে হবে। দল ভালো করলে সমর্থন করা সহজ। চ্যালেঞ্জ হল খারাপ সময়েও সমর্থন করে যাওয়া। আমি এই জিনিসটাই দেখতে চাই।’ </p>
      <p>এ ছাড়াও বাংলাদেশের ফাস্ট বোলারদের আরো ভালো করার তাগিদ জানিয়েছেন হার্শা। তিনি বলেন, <br/>‘টেস্টে ফাস্ট বোলার না থাকলে আপনি প্রতিদ্বন্দ্বিতাই করে তুলতে পারবেন না। বাংলাদেশের বর্তমান বোলাররা ভালো, তবে ফাস্ট বোলিংয়ে আরও জোর দিতে হবে।’</p>
    </article>
  </body>
</html>