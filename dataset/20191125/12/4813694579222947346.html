<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348181.html"/>
    <meta property="og:site_name" content="הפועל ירושלים נגד מנהלת הליגות בכדורגל"/>
    <meta property="article:published_time" content="2019-11-25T12:21:00+00:00"/>
    <meta property="og:title" content="הפועל ירושלים נגד מנהלת הליגות בכדורגל"/>
    <meta property="og:description" content="האדומים הודיעו על שינוי מועד משחק האלופות מול אנטוורפן ברביעי הבא בעקבות ההתנגשות עם משחקה של בית&quot;ר. במנהלת הגיבו: &quot;הם מעולם לא פנו אלינו&quot;"/>
  </head>
  <body>
    <article>
      <h1>הפועל ירושלים נגד מנהלת הליגות בכדורגל</h1>
      <h2>האדומים הודיעו על שינוי מועד משחק האלופות מול אנטוורפן ברביעי הבא בעקבות ההתנגשות עם משחקה של בית"ר. במנהלת הגיבו: "הם מעולם לא פנו אלינו" </h2>
      <address><time datetime="2019-11-25T12:21:00+00:00">25 Nov 2019, 12:21</time> by <a rel="author">מאת תום נחום</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1437028.jpg"/>
        <figcaption>אוהדי הפועל ירושלים (אורן בן חקון)</figcaption>
      </figure>
      <p>לאחר שסאגת שעת משחק רבע גמר גביע המדינה בכדורסל מול מכבי תל אביב נסגרה, בהפועל ירושלים נאלצו להתעסק פעם נוספת במועד משחק, כאשר הודיעו היום (שני) על שינוי מועדו של משחק ליגת האלופות מול אנטוורפן הבלגית ביום רביעי הבא.</p>
      <p>בעקבות התנגשות עם משחק ליגת העל בכדורגל בין בית”ר ירושלים להפועל חדרה באותו תאריך ב-20:00, מועדון הכדורסל האדום מהבירה טען כי פנה למנהלת הליגות בכדורגל בבקשה לשנות את מועד המשחק של הצהובים-שחורים, אך נענתה בשלילה ונאלצה לתאם מול הנהלת ליגת האלופות את שינוי המשחק מול אנטוורפן והקדמתו מ-21:00 ל-19:00.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1437639.jpg"/>
        <figcaption>גיא הראל, יותם הלפרין ואייל חומסקי (אורן בן חקון)</figcaption>
      </figure>
      <p>בהודעה הרשמית של הפועל ירושלים נכתב: “למרות שמועד המשחק היה ידוע כבר לפני מספר חודשים, מנהלת ליגת העל בכדורגל קבעה משחק ביתי של בית"ר ירושלים בטדי לאותו היום (בשעה 20:00). על אף פניות לשנות את מועד משחק הכדורגל (לרבות פנייה של משטרת ישראל), במנהלת הליגה לכדורגל סירבו להזיז את מועד המשחק”.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1441211.jpg"/>
        <figcaption>אוהדי בית"ר ירושלים (עמרי שטיין)</figcaption>
      </figure>
      <p>“מכיוון שקיום המשחק שלנו בשעה המקורית 21:00 באותו היום, יהווה פגיעה משמעותית באוהדים וביכולת להגיע למשחק, פעלנו מול ערוץ הספורט והנהלת ליגת האלופות על מנת להקדימו לשעה 19:00. לפיכך המשחק יוקדם לשעה זו”.</p>
      <p><b>תגובת מנהלת הליגות בכדורגל:</b> “הפועל ירושלים מעולם לא פנתה אלינו ולא דיברה איתנו בנוגע למשחק הזה ויתרה מכך, לוח המשחקים שובץ כבר ב-30 באוגוסט”.</p>
    </article>
  </body>
</html>