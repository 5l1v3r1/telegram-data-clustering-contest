<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/kleista-ta-chartia-toy-tsipra-gia-tin-psifo-ton-omogenon-o-syriza-echei-schedio-gia-ti-syntagmatiki-anatheorisi-i-nd-kineitai-choris-pyxida-eipe-sti-voyli/"/>
    <meta property="og:site_name" content="economico.gr"/>
    <meta property="article:published_time" content="2019-11-25T12:10:00+00:00"/>
    <meta property="og:title" content="Κλειστά τα χαρτιά του Τσίπρα για την ψήφο των Ομογενών. Ο ΣΥΡΙΖΑ έχει σχέδιο για τη συνταγματική αναθεώρηση, η ΝΔ κινείται χωρίς πυξίδα, είπε στη Βουλή"/>
    <meta property="og:description" content="Η πρόταση αναθεώρησης που κατέθεσε ο ΣΥΡΙΖΑ τον Νοέμβριο του 2018, αποτυπώνει ένα συνολικό σχέδιο που ξεκινά από τη θεμελιώδη παραδοχή ότι το Σύνταγμα ανήκει σε όλους τους πολίτες, είπε ο Αλέξης Τσίπρας σε ομιλία του στη συνεδρίαση για τη Συνταγματική Αναθεώρηση. Εντύπωση προκάλεσε το γεγονός ότι ο Αλέξης Τσίπρας δεν έκανε καμία αναφορά στην αναθεώρηση του άρθρου 54 που αφορά στην ψήφο των ελλήνων εκτός επικρατείας και δεν ξεκαθάρισε αν το κομμάτι θα ψηφίσει την αναθεώρηση του άρθρου ή όχι."/>
  </head>
  <body>
    <article>
      <h1>Κλειστά τα χαρτιά του Τσίπρα για την ψήφο των Ομογενών. Ο ΣΥΡΙΖΑ έχει σχέδιο για τη συνταγματική αναθεώρηση, η ΝΔ κινείται χωρίς πυξίδα, είπε στη Βουλή</h1>
      <address><time datetime="2019-11-25T12:10:00+00:00">25 Nov 2019, 12:10</time> by <a rel="author">Έλλη Τριανταφύλλου</a></address>
      <p>Η πρόταση αναθεώρησης που κατέθεσε ο<b> ΣΥΡΙΖΑ</b> τον Νοέμβριο του 2018, αποτυπώνει ένα συνολικό σχέδιο που ξεκινά από τη θεμελιώδη παραδοχή ότι το Σύνταγμα ανήκει σε όλους τους πολίτες, είπε ο Αλέξης Τσίπρας σε ομιλία του στη συνεδρίαση για τη <b>Συνταγματική Αναθεώρηση</b>. Εντύπωση προκάλεσε το γεγονός ότι ο Αλέξης Τσίπρας δεν έκανε καμία αναφορά στην αναθεώρηση του άρθρου 54 που αφορά στην ψήφο των ελλήνων εκτός επικρατείας και δεν ξεκαθάρισε αν το κομμάτι θα ψηφίσει την αναθεώρηση του άρθρου ή όχι.</p>
      <p>«Εμείς δείξαμε και αποδείξαμε ότι έχουμε σχέδιο. Η Νέα Δημοκρατία, αντιθέτως, απέδειξε ότι στα του Συντάγματος κινείται <b>χωρίς πυξίδα</b> και<b> χωρίς σχέδιο</b>» ανέφερε, υποστηρίζοντας ότι η πρόταση της ΝΔ του 2018 είχε έναν σκοπό: «την συνταγματοποίηση του νεοφιλελευθερισμού στη Παιδεία και στο περιβάλλον, με διατάξεις που οδηγούν ευθέως στην εμπορευματοποίηση της Παιδείας και την υποβάθμιση της προστασίας του περιβάλλοντος».</p>
      <p>Αναφερόμενος στο<b> άρθρο 86 για τον νόμο περί ευθύνη</b>ς υπουργών ανέφερε ότι ο ΣΥΡΙΖΑ ήταν εκείνος που πρότεινε την αναθεώρηση του ωστόσο κατηγόρησε τη Νέα Δημοκρατία και το ΚΙΝΑΛ για το γεγονός ότι δεν δέχονται την ερμηνευτική διάταξη που προτείνει .</p>
      <p>«Έπρεπε να έρθει η Αριστερά για πρώτη φορά με πλειοψηφία στη Βουλή, για να εκκινήσει η αναθεώρηση του κατάπτυστου άρθρο 86 για την ποινική ευθύνη υπουργών. Στα προηγούμενα 40 χρόνια, όσο Νέα Δημοκρατία και ΠΑΣΟΚ εναλλάσσονταν στην εξουσία, δεν είδαμε καμία σχετική πρωτοβουλία. Γιατί μια χαρά σας βόλευε η ατιμωρησία που εξασφάλιζε το άρθρο 86.<br/>Ομως εμείς προτείνουμε και την ερμηνευτική δήλωση στο άρθρο 86.<br/>Για να είναι ξεκάθαρο ότι –καμία προνομιακή παραγραφή για υπουργούς– δεν θα υπάρχει όχι μόνο για αδικήματα που τυχόν διαπράξουν υπουργοί από την αναθεώρηση και μετά.</p>
      <p>Αλλά και για δωροδοκίες που έχουν τελεστεί στο παρελθόν.  Ώστε η Δικαιοσύνη να μη σταματήσει τις έρευνές της για δωροδοκίες στο 2015, αλλά να μπορεί να πάει και πίσω, στο 2014, το 2012, το 2010, το 2007, μέχρις όπου φτάνει ο χρόνος της παραγραφής –της κανονικής παραγραφής που ισχύει για όλους τους Έλληνες.<br/>Και εσείς αυτό το αρνείστε. Η στάση είναι θλιβερή και σκιώδης. Ψάχνετε να βρείτε νομικά επιχειρήματα και δικαιολογίες, γιατί η δική σας παρουσία στη διακυβέρνηση του τόπου ήταν θλιβερή και σκιώδης, για αυτό άλλωστε και οδηγήσατε τον τόπο στη χρεοκοπία.<br/>Αλήθεια, κυρίες και κύριοι βουλευτές της πλειοψηφίας της Νέας Δημοκρατίας, και του ΚΙΝΑΛ, εσείς τί φοβάστε και δεν θέλετε να διερευνηθούν υποθέσεις δωροδοκίας προ του 2015; Μήπως φοβάστε για προβεβλημένα στελέχη σας;<br/>Έχετε μήπως αμφιβολίες για την αθωότητα υπουργών των κυβερνήσεών σας;»</p>
      <p>Ανέβασε του τόνους και για την εκλογή του Προέδρου της Δημοκρατίας<br/>Πολύ υψηλούς τόνους χρησιμοποίησε ο τέως πρωθυπουργός για την αναθεώρηση του άρθρου 32 που αφορά την αποσύνδεση της εκλογής του προέδρου της Δημοκρατίας από την διάλυση της βουλής. Ο κ. Τσίπρας αφού άφησε να εννοηθεί ότι δεν θα ψηφίσει το κόμμα του την συγκεκριμένη πρόταση της Νέας Δημοκρατίας το ότι δηλαδή ο Προεδρος θα μπορεί εκλέγεται με 151 βουλευτές ή και με λιγότερους, την χαρακτήρισε ως έσχατο σημείο κατάπτωσης και καιροσκοπισμού της Νέας Δημοκρατίας και ως μαύρο στίγμα στην ιστορία του πολιτεύματος.</p>
      <p>«Η Νέα Δημοκρατία προτείνει το αδιανόητο. Μέχρι πέντε ψηφοφορίες για την εκλογή Προέδρου. Στην πρώτη και τη δεύτερη θα απαιτούνται 200 βουλευτές. Στην τρίτη 180. Στην τέταρτη 151. Και στην τελευταία θα αρκεί η σχετική πλειοψηφία! Το αδιανόητο είναι ότι η Νέα Δημοκρατία προτείνει Πρόεδρο μειοψηφίας! Πρόεδρο τον οποίο θα έχει αποδοκιμάσει, είτε με καταψήφιση είτε με αποχή, η απόλυτη πλειοψηφία της Βουλής! Δηλαδή Πρόεδρο (μονο)κομματικό. ‘Η μάλλον Πρόεδρο κομματάρχη.<br/>Μα τόσο σέβεται η Νέα Δημοκρατία το παρελθόν της; τα στελέχη της; την ιστορία της; Πότε είχε η Νέα Δημοκρατία εκφράσει τέτοια άποψη για μειοψηφικό Πρόεδρο;Θα μπορούσαν ποτέ να φανταστούν ο Κωνσταντίνος Καραμανλής και ο Κωνσταντίνος Τσάτσος, όταν έφτιαχναν το Σύνταγμα του 1975, ότι έχει θέση στο πολίτευμά μας Πρόεδρος μειοψηφίας;<br/>Θα δεχόταν ποτέ ο Καραμανλής και ο Τσάτσος να γίνουν οι Πρόεδροι που έγιναν, αν ήξεραν ότι για να εκλεγούν στη θέση αυτή αρκεί η πλειοψηφία που απαιτείται για να εγκρίνει η Βουλή έναν διοικητή ΔΕΚΟ;<br/>Δε νομίζω πως χρειάζεται να πω οτιδήποτε άλλο γι’ αυτή την πρόταση.<br/>Ούτε ότι είναι αντισυνταγματική, ούτε ότι αναιρεί τον προεδρευόμενο χαρακτήρα του πολιτεύματος και το ρυθμιστικό ρόλο του Προέδρου της Δημοκρατίας, τον οποίο καθιστά ενεργούμενο της πλειοψηφίας (ή ακόμα και μειοψηφίας) που τον εξέλεξε.<br/>Θα πω μόνο ότι, αν αυτή η πρόταση περάσει, θα μείνει ως μαύρο στίγμα στην ιστορία του πολιτεύματός μας, αλλά και στην ιστορία της παράταξης της Νέας Δημοκρατίας.</p>
      <p>Ο τέως Πρωθυπουργός κατηγόρησε τη Νέα Δημοκρατία ότι θα χρεωθεί μια ακόμα αποτυχημένη αναθεώρηση του Συντάγματος από τη στιγμή που δεν δέχεται τις περισσότερες προτάσεις που έχει κάνει ο ΣυΡιζΑ για τον εκσυγχρονισμό του πολιτικού συστήματος και της κοινωνίας</p>
      <p>«Η παράταξή σας, και εσείς προσωπικά κύριε Μητσοτάκη, θα έχετε το θλιβερό προνόμιο να χρεωθείτε μετά την αναθεώρηση παρωδία του 2008 και τη δεύτερη συνεχόμενη αποτυχημένη αναθεώρηση του Συντάγματος.<br/>Θα μείνετε στην Ιστορία ως η παράταξη που αρνήθηκε ακόμα και τα ελάχιστα, τα στοιχειώδη και αυτονόητα, για το συνταγματικό εκσυγχρονισμό της χώρας.<br/>Αλλά το κυριότερο, θα μείνετε στην Ιστορία ως η παράταξη που έφτασε σε τέτοιο σημείο ευτελισμού των θεσμών, ώστε να μη διστάζει να υποτάξει τη διαδικασία αναθεώρησης του Συντάγματος, αυτή την κορυφαία στιγμή στη λειτουργία του πολιτεύματος, σε τρέχουσες μικροπολιτικές σκοπιμότητες.<br/>Εμείς είμαστε περήφανοι για τις προτάσεις μας.<br/>Εσείς, κύριε Μητσοτάκη, δεν ξέρω αν είστε περήφανος για την κατάντια της παράταξής σας.<br/>Η Ιστορία αργά ή γρήγορα θα μας δικαιώσει.<br/>Η Ιστορία με τα όσα επιλέγετε να κάνετε στην αναθεώρηση, σάς έχει ήδη καταδικάσει».</p>
    </article>
  </body>
</html>