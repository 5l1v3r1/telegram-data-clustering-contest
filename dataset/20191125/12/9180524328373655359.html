<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/nem_tul_draga_hazat_villantott_a_lian_li.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-25T12:41:00+00:00"/>
    <meta property="og:title" content="Nem túl drága házat villantott a Lian Li"/>
    <meta property="og:description" content="A gyártó újdonságát látva három szó jut az eszünkbe: funkcionalitás és visszafogott hivalkodás."/>
  </head>
  <body>
    <article>
      <h1>Nem túl drága házat villantott a Lian Li</h1>
      <address><time datetime="2019-11-25T12:41:00+00:00">25 Nov 2019, 12:41</time> by <a rel="author" href="https://prohardver.hu/tag/synthwave.html" target="_blank">Synthwave</a></address>
      <p>Az alapvetően korrekt házairól ismert Lian Li bejelentette a Lancool One miditorony utódját, a kicsit újragondolt, 7 PCI bővítőhelyes <a href="http://www.lian-li.com/lancool-ii/">Lancool II-t</a>, mely fekete és fehér színben egyaránt készül. A 494 mm hosszú, 229 mm széles és 478 mm mély házikó Mini-ITX, microATX, ATX, illetve E-ATX formátumú lapokat tud fogadni, miközben legfeljebb 176 mm magas processzorhűtő, valamint 384 mm-es videokártya, illetve 210 mm hosszúságú tápegység szerelhető bele. Háttértárolókból három 2,5 vagy 3,5 hüvelykes eszközt helyezhetünk a moduláris merevlemez-keretbe, de további két-két 2,5 hüvelykes meghajtó számára is találhatunk rögzítési pontokat az alaplapi tálca és a légzőnyílásokkal ellátott, alulsó rekesz hátulsó oldalán.</p>
      <slideshow>
        <figure>
          <img src="https://prohardver.hu/dl/cnt/2019-11/156581/lian_li_lancool_ii_01a.jpg"/>
        </figure>
        <figure>
          <img src="https://prohardver.hu/dl/cnt/2019-11/156581/lian_li_lancool_ii_02a.jpg"/>
        </figure>
      </slideshow>
      <h3>Hi﻿r﻿d﻿eté﻿s﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Az ominózus alaplapi tálca hátuljánál maradva kapunk két takarólemezt is, hogy a kábelmenedzsmentünk eredményét jelentős mértékben eltüntethessük a kíváncsiskodó szemek elől. A beltérre amúgy teljes panoráma nyílik mindkét irányból a 4 mm vastag, zsanérozott és mágnesesen rögzülő, edzett üveg oldallapoknak köszönhetően. Mellékesen jegyezzük meg, hogy ez a mágneses dolog a tápot rejtő térrész fedőlapjaira is igaz, míg a vezetékek közti eligazodásban a mozgatható/eltávolítható kábelvezető betét szintúgy segítségünkre van.</p>
      <slideshow>
        <figure>
          <img src="https://prohardver.hu/dl/cnt/2019-11/156581/lian_li_lancool_ii_04a.jpg"/>
        </figure>
        <figure>
          <img src="https://prohardver.hu/dl/cnt/2019-11/156581/lian_li_lancool_ii_03a.jpg"/>
        </figure>
      </slideshow>
      <p>Beépíthető hűtés tekintetében sincs oka szégyenkezni a Lancool II-esnek, hiszen nyolc darab, 120 mm-es légkavarót tudunk belerakni, és a rácsozott (mesh) kivitelnek hála valamennyire a szinkronizálható RGB fényekkel megfűszerezett frontrész is szellőzik, de a vízhűtések radiátorainak szintén van szabad placc (elöl egy 360/280/240, felül egy 240 mm-es példányt csavarozható be), szerelésüket pedig igyekeztek megkönnyíteni a mérnökök. A belső tisztán tartásában három oldalon is porszűrő betétek segédkeznek.</p>
      <figure>
        <iframe src="https://www.youtube.com/embed/C4F9vWzHcV4" width="640" height="360" data-service="Youtube" scrolling="no"/>
      </figure>
      <p>A kellemes specifikációkkal rendelkező géplak már előrendelhető státuszban van, s míg a fekete verzióért 90, addig a fehér változatért 95 dollárt kérnek el a kasszánál.</p>
      <table bordered="">
        <tr>
          <th align="right"/>
          <th align="center">
            <b>
              <mark>Lian Li Lancool II</mark>
            </b>
          </th>
        </tr>
        <tr>
          <th align="right">
            <b>Fizikai méretek</b>
          </th>
          <td align="center">494 x 229 x 478 mm (MA x SZ x MÉ)</td>
        </tr>
        <tr>
          <th align="right">
            <b>Szín</b>
          </th>
          <td align="center">fekete / fehér</td>
        </tr>
        <tr>
          <th align="right">
            <b>Anyaga</b>
          </th>
          <td align="center">0,8 mm SGCC</td>
        </tr>
        <tr>
          <th align="right">
            <b>Támogatott alaplap formátumok</b>
          </th>
          <td align="center">Mini-ITX, microATX, ATX, E-ATX (279 mm-es szélességig)</td>
        </tr>
        <tr>
          <th align="right">
            <b>Bővítőhelyek száma</b>
          </th>
          <td align="center">7 + 2 vertikális</td>
        </tr>
        <tr>
          <th align="right">
            <b>Merevlemezek száma</b>
          </th>
          <td align="center">alaplapi tálca mögött: 2 db 2,5"<br/>HDD keret: 3 db 2,5"/3,5"<br/>alsó rekesz belső fala: 2 db 2,5"</td>
        </tr>
        <tr>
          <th align="right">
            <b>Előlapi I/O</b>
          </th>
          <td align="center">2 db USB 3.0<br/>1 db USB Type-C (opcionális)<br/>audio jack<br/>LED-eket vezérlő gomb</td>
        </tr>
        <tr>
          <th align="right">
            <b>Beépíthető ventilátorok száma</b>
          </th>
          <td align="center">elöl: 3 db 120 mm/2 db 140 mm<br/>felül: 2 db 120/140 mm<br/>tápegység felett: 2 db 120 mm<br/>hátul: 1 db 120 mm</td>
        </tr>
        <tr>
          <th align="right">
            <b>Gyárilag beépített ventilátorok</b>
          </th>
          <td align="center">3 db 120 mm-es (egy elül, egy hátul, egy felül)</td>
        </tr>
        <tr>
          <th align="right">
            <b>Beépíthető radiátorok</b>
          </th>
          <td align="center">elöl: 240/280/360 mm<br/>felül: 240 mm</td>
        </tr>
        <tr>
          <th align="right">
            <b>CPU-hűtő max. magassága</b>
          </th>
          <td align="center">max. 176 mm</td>
        </tr>
        <tr>
          <th align="right">
            <b>VGA max. hosszúsága</b>
          </th>
          <td align="center">max. 384 mm</td>
        </tr>
        <tr>
          <th align="right">
            <b>Tápegység max. hosszúsága</b>
          </th>
          <td align="center">max. 210 mm</td>
        </tr>
        <tr>
          <th align="right">
            <b>Porszűrők</b>
          </th>
          <td align="center">igen, elöl és felül mágneses, alul tálcás</td>
        </tr>
        <tr>
          <th align="right">
            <b>Ár</b>
          </th>
          <td align="center">fekete: 90 dollár<br/>fehér: 95 dollár</td>
        </tr>
      </table>
      <p>Könnyen előfordulhat, hogy valakinek nem elégíti ki teljesen az igényeit a vállalat legfrissebb termése, így olyan további kiegészítő csomagok lesznek beszerezhetők a házhoz, mint például a vertikális VGA keret, a grafikus vezérlőt horizontálisan támasztó sín, az USB Type-C-s kábel a két USB 3.0-s portot, a fények vezérlőgombjait és az audio jacket viselő, előlapi I/O-hoz, a gyorscserés háttértár backplate vagy éppen a címezhető, extra LED szalagok.</p>
    </article>
  </body>
</html>