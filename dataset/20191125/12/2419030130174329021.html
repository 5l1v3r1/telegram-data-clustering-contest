<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191125/minister-geen-geld-maar-staken-toch-zinvol/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-25T12:38:44+00:00"/>
    <meta property="og:title" content="Minister: geen geld, maar staken toch zinvol"/>
    <meta property="og:description" content="DEN HAAG (ANP) - Basis- en middelbare scholen zijn vrij om te staken als ze dat nodig vinden. En ook al mogen ze niet rekenen op nog extra geld van het kabinet, staken is &quot;nooit zinloos&quot;, zegt verantwoordelijk minister Arie Slob."/>
  </head>
  <body>
    <article>
      <h1>Minister: geen geld, maar staken toch zinvol</h1>
      <address><time datetime="2019-11-25T12:38:44+00:00">25 Nov 2019, 12:38</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Basis- en middelbare scholen zijn vrij om te staken als ze dat nodig vinden. En ook al mogen ze niet rekenen op nog extra geld van het kabinet, staken is “nooit zinloos”, zegt verantwoordelijk minister Arie Slob.</b>
      </p>
      <p>Onderwijsbonden hebben een nieuwe, tweedaagse staking uitgeroepen voor eind januari. De cao-onderhandelingen zitten muurvast. Schoolbesturen en de bonden wijzen naar het kabinet, dat zou moeten verzekeren dat de scholen ook in de toekomst op extra geld kunnen rekenen. Dan kunnen ze de lonen voor leraren verhogen en het vak aantrekkelijker maken.</p>
      <p>Er ligt al zoveel extra geld op tafel, herhaalt Slob. “Maar ik weet dat men nóg meer geld wil.” Hij wil “eerst maar eens alles op alles zetten om de middelen die er zijn goed te besteden. Daar hebben we alle partijen voor nodig.”</p>
      <p>De minister zegt “heel erg” de leiding te nemen om het conflict over het onderwijsgeld op te lossen. Hij heeft de stakers niets meer te bieden, maar actievoeren mag. “En als je die gebruikt om uiting te geven aan opvattingen en gevoelens, dan is dat nooit zinloos.”</p>
    </article>
  </body>
</html>