<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/tenis/clanek/1166327-pliskova-ma-noveho-kouce-dovede-ji-ke-grandslamovemu-titulu.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T12:30:00+00:00"/>
    <meta property="og:title" content="Plíšková má nového kouče! Dovede ji ke grandslamovému titulu?"/>
    <meta property="og:description" content="Aktuálně nejlepší česká tenistka Karolína Plíšková už má nového trenéra. Krátce po rozvázání spolupráce s Conchitou Martínezovou se jejím nástupcem stal Venezuelan Daniel Vallverdu. Informaci oznámil na sociálních sítích tenistčin manžel a manažer Michal Hrdlička."/>
  </head>
  <body>
    <article>
      <h1>Plíšková má nového kouče! Dovede ji ke grandslamovému titulu?</h1>
      <address><time datetime="2019-11-25T12:30:00+00:00">25 Nov 2019, 12:30</time> by <a rel="author">roj, Sport.cz</a></address>
      <p>Aktuálně nejlepší česká tenistka Karolína Plíšková už má nového trenéra. Krátce po rozvázání spolupráce s Conchitou Martínezovou se jejím nástupcem stal Venezuelan Daniel Vallverdu. Informaci oznámil na sociálních sítích tenistčin manžel a manažer Michal Hrdlička.</p>
      <p>"Od začátku byl pro mě jednou z priorit. Má za sebou vynikající výsledky, tenisu rozumí jako málokdo a jsem přesvědčená, že mi má hodně co nabídnout. Už teď se těším na start přípravy," nešetří optimismem 27letá hráčka v tiskové zprávě.</p>
      <p>Plíšková má za sebou povedenou sezonu, kterou zakončila na druhém místě žebříčku, nicméně se jí nepodařil útok na první grandslamový titul ani návrat na pozici světové jedničky.</p>
      <figure>
        <iframe data-src="https://twitter.com/michalhrdlicka/status/1198926766615736321?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Rodačka z Loun svým novým krokem potvrdila dříve deklarovanou vizi, že už nechce spolupracovat s českými trenéry. Po Rennae Stubbsové a Martínezové tentokrát angažovala muže, jenž mimo jiné dříve vedl i Tomáše Berdycha.</p>
      <figure>
        <img src="https://media.sport.cz/images/top_foto1/0108002807490423/XoseV88r3nkCLlM90P98vw/5dbd86fb5d4a17e49b2b0100-287641.jpg"/>
      </figure>
      <p>
        <a href="https://www.sport.cz/1166277-byvala-trenerka-pliskove-uz-ma-praci-povede-grandslamovou-vitezku.html">
          <b>Bývalá trenérka Plíškové už má práci, povede grandslamovou vítězku</b>
        </a>
      </p>
      <p>Sám Vallverdu se coby hráč v profesionálním tenisu příliš neprosadil, ale jako kouč měl ve svém portfoliu prvotřídní hvězdy. Vedle Berdycha vedl třeba Andyho Murrayho, Grigora Dimitrova, Juana Martína del Potra a naposledy třeba Stana Wawrinku.</p>
      <p>"Karolína je skvělá hráčka a těším se, že jí svou prací pomůžu k dosažení jejích cílů. WTA je pro mě něco nového, ale já mám výzvy rád," hlásí Vallverdu.</p>
      <p>V realizačním týmu Plíškové je také Ukrajinka Olga Savčuková. "Je zachována jistá kontinuita, protože Dani může navázat na spolupráci s naším kondičním trenérem Azuzem Simčičem, se kterým v minulosti působil u Tomáše Berdycha. S Olgou se Karolína z okruhu znají dlouho a mají spolu vřelý vztah," uvedl Hrdlička.</p>
      <p>Dovede kouč Daniel Vallverdu tenistku Karolínu Plíškovou ke grandslamovému titulu?</p>
      <p>Ano 16,9 % Ne 83,1 %</p>
      <p>Celkem hlasovalo 2248 čtenářů.</p>
    </article>
  </body>
</html>