<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3388095/galatasaray-avrupada-kayip"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T12:30:00+00:00"/>
    <meta property="og:title" content="Galatasaray Avrupa'da kayıp"/>
    <meta property="og:description" content="Şampiyonlar Ligi A Grubu'nun beşinci haftasında Belçika'nın Club Brugge takımını konuk edecek olan Galatasaray, Avrupa kupalarında adeta galibiyeti unuttu."/>
  </head>
  <body>
    <article>
      <h1>Galatasaray Avrupa'da kayıp</h1>
      <h2>Şampiyonlar Ligi A Grubu'nun beşinci haftasında Belçika'nın Club Brugge takımını konuk edecek olan Galatasaray, Avrupa kupalarında adeta galibiyeti unuttu.</h2>
      <address>
        <time datetime="2019-11-25T12:30:00+00:00">25 Nov 2019, 12:30</time>
      </address>
      <p>Galatasaray UEFA Şampiyonlar Ligi A Grubu'nun beşinci haftasında salı günü Belçika'nın Club Brugge takımıyla oynayacak.</p>
      <p>Ancak Sarı-kırmızılı takım, Avrupa kupalarında çıktığı son 11 maçta taraftarına galibiyet sevinci yaşatamadı.</p>
      <p>Avrupa kupalarındaki son galibiyetini geçen sezon UEFA Şampiyonlar Ligi'nin ilk maçında Rusya temsilcisi Lokomotiv Moskova'yı 3-0 yenerek elde eden sarı-kırmızılı takım, bu müsabakanın ardından istediği sonuçları bir türlü alamadı.</p>
      <p>Galatasaray, Lokomotiv Moskova galibiyetinin ardından geçen sezon UEFA Şampiyonlar Ligi'ndeki 5 karşılaşmada bir beraberlik alıp 4 kez mağlup oldu. UEFA Şampiyonlar Ligi'nin ardından UEFA Avrupa Ligi'nde iki karşılaşmaya çıkan Galatasaray, birer beraberlik ve yenilgiyle Avrupa defterini kapattı.</p>
      <p>Sarı kırmızlılılar UEFA Şampiyonlar Ligi A Grubu'ndaki ilk maçında deplasmanda Belçika temsilcisi Club Brugge ile berabere kalırken, sahasında Fransa'nın Paris Saint-Germain takımına mağlup oldu. Galatasaray, sonrasındaki iki müsabakada İspanya'nın Real Madrid takımına yenildi.</p>
      <h3>Son 30 maçta 2 galibiyet</h3>
      <p>Galatasaray, Avrupa kupalarındaki son 30 maçta sadece 2 galibiyet elde etti. Sarı-kırmızılı ekip, söz konusu süreçte 19 defa mağlup oldu, 9 mücadeleyi ise beraberlikle tamamladı. Galatasaray, Avrupa kupalarındaki son 5 maçta gol yollarında etkisiz bir görüntü çizdi. Sarı-kırmızılı ekip, geçen sezon UEFA Avrupa Ligi son 32 turunda Portekiz'in Benfica takımına 2-1 kaybettiği müsabakadan sonra çıktığı 5 Avrupa kupası maçında gol atamadı.</p>
      <p>Galatasaray, geçen sezondan 1 UEFA Avrupa Ligi maçının yanı sıra bu sezonki 4 UEFA Şampiyonlar Ligi karşılaşmasında fileleri havalandıramadı. Sarı-kırmızılı ekip, söz konusu süreçte kalesinde 8 gol gördü.</p>
      <p>Sarı-kırmızılılar, bu sezon UEFA Şampiyonlar Ligi'nde mücadele eden 32 takım arasında, 5. maçlar öncesi, gol sevinci yaşayamayan tek takım durumunda.</p>
      <h3>100. galibiyet şanssızlığı</h3>
      <p>Avrupa kupalarında 99 galibiyeti bulunan Galatasaray, son 11 maçta kazanamadı ve "dalya" sevincini yaşayamadı.</p>
      <p>Avrupa sahnesinde çıktığı 283 maçın 99'undan galibiyetle ayrılıp 110 karşılaşmada rakiplerine mağlup olan Galatasaray, 74 mücadeleyi ise beraberlikle tamamladı.</p>
      <p>Avrupa kupalarındaki 99. galibiyetini geçen sezon UEFA Şampiyonlar Ligi'nin ilk maçındaki Rus takımı Lokomotiv Moskova'yı 3-0 yenerek alan sarı-kırmızılılar, söz konusu müsabakanın ardından yaptığı maçlarda 3 beraberlik, 8 yenilgi gördü.</p>
    </article>
  </body>
</html>