<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780798/%D8%A7%D8%B1%D8%B3%D8%A7%D9%84-%D8%A8%DB%8C%D8%B4-%D8%A7%D8%B2-%DB%8C%DA%A9-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84-%D9%85%D9%88%D8%A7%D8%AF-%D8%BA%D8%B0%D8%A7%DB%8C%DB%8C-%D8%A8%D9%87-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T12:49:49+00:00"/>
    <meta property="og:title" content="ارسال بیش از یک میلیارد ریال مواد غذایی به مناطق زلزله زده"/>
    <meta property="og:description" content="پیرو دستور وزیر تعاون،کار و رفاه اجتماعی محموله های کمکی شرکتهای صندوق بازنشستگی کشوری طی چند مرحله میان آسیب دیدگان ناشی از زلزله توزیع شد."/>
  </head>
  <body>
    <article>
      <h1>ارسال بیش از یک میلیارد ریال مواد غذایی به مناطق زلزله زده</h1>
      <address><time datetime="2019-11-25T12:49:49+00:00">25 Nov 2019, 12:49</time> by <a rel="author" href="https://www.mehrnews.com/archive?jr=41" target="_blank">مهناز قربانی مقانکی</a></address>
      <p> به گزارش <a href="https://www.mehrnews.com/">خبرگزاری مهر</a>، فخراله مولایی مدیر عامل یکی از هلدینگ صندوق بازنشستگی کشوری خبر داد: پیرو دستور وزیر تعاون،کار و رفاه اجتماعی محموله های کمکی این هلدینگ طی چند مرحله میان آسیب دیدگان ناشی از زلزله توزیع شد.</p>
      <p> ضمن ابراز همدردی مجدد با مردم مناطق آسیب دیده از زلزله آذربایجان شرقی با اشاره به دستور موکد وزیر تعاون، کار و رفاه اجتماعی  و مدیریت صندوق بازنشستگی کشوری مبنی بر حمایت از هموطنان زلزله زده تصریح کرد: کمک های این هلدینگ طی چندین محموله به مناطق زلزله زده ارسال و در میان آسیب دیدگان ناشی از زلزله توزیع شده است.</p>
      <p>مولایی افزود: محموله های اهدایی شرکت های تابعه این هلدینگ از جمله صنایع شیر ایران(پگاه)، صنایع غذایی پیچک، فرآورده های شیلاتی بندر عباس و حمل نقل جاده ای فجر جهاد، شامل اقلامی همچون پتو، لباس گرم، آب معدنی، محصولات لبنی، انواع کنسروجات و ... به ارزش تقریبی یک میلیارد و سیصد و پنجاه میلیون ریال بوده است.</p>
      <p>مدیرعامل هلدینگ صنایع غذایی، کشاورزی و دارویی صندوق بازنشستگی کشوری ادامه داد: شرکت پگاه آذربایجان شرقی به عنوان پایگاه امداد رسانی هلدینگ از ساعات اولیه وقوع زلزله در مناطق زلزله زده حاضر بوده و طی هماهنگی کامل با ستاد بحران و دیگر ارگانهای مرتبط در استان، پیگیر وضعیت کمک رسانی به حادثه دیدگان بوده است.</p>
      <p>وی افزود: بر اساس نیاز سنجی های انجام گرفته از مناطق زلزله زده، کمک های این هلدینگ به هم وطنان عزیز آسیب دیده تداوم خواهد داشت.</p>
      <p>شایان ذکر است هلدینگ صنایع غذایی، کشاورزی و دارویی صندوق بازنشستگی کشوری در راستای مسئولیت های اجتماعی در حوادث پیشین همچون سیل مناطق شمالی و جنوبی کشور هم چنین زلزله کرمانشاه به یاری هموطنان شتافته بود.</p>
    </article>
  </body>
</html>