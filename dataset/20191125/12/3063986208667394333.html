<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843326"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T12:05:00+00:00"/>
    <meta property="og:title" content="দুর্গন্ধে টেকা দায়!"/>
    <meta property="og:description" content="ঠাকুরগাঁয়ের রাণীশংকৈল পৌরশহরের ড্রেনের বেহাল অবস্থা। জাইকার ড্রেনের গর্তের ময়লা-আবর্জনার দুর্গন্ধে ভুগছেন পৌরবাসী। বর্তমানে জাইকার কাজ চলমান রয়েছে। এলাকাবাসীর অভিযোগ রয়েছে দীর্ঘসময় অতিবাহিত হওয়ার পরও থেমে থেমে চলছে ড্রেনের কাজ।  সরেজমিনে দেখা যায়, শহরের চৌরাস্তা মোড়ে ইউনুছ আলীর ভাতের হোটেলের সাথে অসমাপ্ত ড্রেনের বিশাল গর্তে পানি জমে দুর্গন্ধ ছড়াচ্ছে। আশপাশে দুর্গন্ধে থাকা যায় না বলে অভিযোগ করেন স্থানীয় এক ওষুধ ব্যবসায়ী। গর্তের মধ্যে পচা পানিতে ময়লা-আর্বজনা। বাঁশে তৈরি করা মাচার ওপর দিয়ে হেঁটে যেতে হয় ইউনুছ আলীর ভাতের হোটেলে। হোটেলের মালিক ইউনুছ আলী বলেন, এই ড্রেনের দুর্গন্ধ ছড়ানোর কারণে তার দোকানে বেচাকেনা কমে গেছে।  স্থানীয় একজন ব্যবসায়ী বলেন, রাণীশংকৈল পৌর শহরের প্রাণকেন্দ্রে ইউনুছ আলীর ভাতের হোটেল এর নিচে অসমাপ্ত ড্রেনটি প্রকৌশলী ও ঠিকাদারের অবহেলার কারণে ময়লা-আবর্জনায় নোংরা পরিবেশের সৃষ্টি হয়েছে। জানা যায়, দীর্ঘ ৬ মাস আগে ড্রেনের সংস্কারের জন্য ঠিকাদার গর্ত করে রেখে চলে যায়। ধীরে ধীরে গর্তে নোংরা-আবর্জনা পড়ে দুর্গন্ধের সৃষ্টি হয়েছে। এর পর সংশ্লিষ্ট ঠিকাদারকে কাজটি সমাপ্ত করার জন্য অনুরোধ করেও কোনো আমলে নিচ্ছেন…"/>
  </head>
  <body>
    <article>
      <h1>দুর্গন্ধে টেকা দায়!</h1>
      <address><time datetime="2019-11-25T12:05:00+00:00">25 Nov 2019, 12:05</time> by <a rel="author">রাণীশংকৈল (ঠাকুরগাঁও) প্রতিনিধি</a></address>
      <p>ঠাকুরগাঁয়ের রাণীশংকৈল পৌরশহরের ড্রেনের বেহাল অবস্থা। জাইকার ড্রেনের গর্তের ময়লা-আবর্জনার দুর্গন্ধে ভুগছেন পৌরবাসী। বর্তমানে জাইকার কাজ চলমান রয়েছে। এলাকাবাসীর অভিযোগ রয়েছে দীর্ঘসময় অতিবাহিত হওয়ার পরও থেমে থেমে চলছে ড্রেনের কাজ। </p>
      <p>সরেজমিনে দেখা যায়, শহরের চৌরাস্তা মোড়ে ইউনুছ আলীর ভাতের হোটেলের সাথে অসমাপ্ত ড্রেনের বিশাল গর্তে পানি জমে দুর্গন্ধ ছড়াচ্ছে। আশপাশে দুর্গন্ধে থাকা যায় না বলে অভিযোগ করেন স্থানীয় এক ওষুধ ব্যবসায়ী। গর্তের মধ্যে পচা পানিতে ময়লা-আর্বজনা। বাঁশে তৈরি করা মাচার ওপর দিয়ে হেঁটে যেতে হয় ইউনুছ আলীর ভাতের হোটেলে। হোটেলের মালিক ইউনুছ আলী বলেন, এই ড্রেনের দুর্গন্ধ ছড়ানোর কারণে তার দোকানে বেচাকেনা কমে গেছে। </p>
      <p>স্থানীয় একজন ব্যবসায়ী বলেন, রাণীশংকৈল পৌর শহরের প্রাণকেন্দ্রে ইউনুছ আলীর ভাতের হোটেল এর নিচে অসমাপ্ত ড্রেনটি প্রকৌশলী ও ঠিকাদারের অবহেলার কারণে ময়লা-আবর্জনায় নোংরা পরিবেশের সৃষ্টি হয়েছে। জানা যায়, দীর্ঘ ৬ মাস আগে ড্রেনের সংস্কারের জন্য ঠিকাদার গর্ত করে রেখে চলে যায়। ধীরে ধীরে গর্তে নোংরা-আবর্জনা পড়ে দুর্গন্ধের সৃষ্টি হয়েছে। এর পর সংশ্লিষ্ট ঠিকাদারকে কাজটি সমাপ্ত করার জন্য অনুরোধ করেও কোনো আমলে নিচ্ছেন না বলে জানান ইউনুছ আলী। স্থানীয় কাউন্সিলর সেফা জানান প্রকৌশলীর অবহেলার কারণে এই ভোগান্তিতে ভুগছে পৌরবাসী। </p>
      <p>জাইকার নগর প্রকৌশলী রাসেদুল ইসলাম জানান, মামুন এন্টারপ্রাইজ প্রতিষ্ঠানটির ঠিকাদার জাইকার এ ড্রেনের কাজটি ৩৪৫ মিটার ৩৫ লাখ টাকায় কাজ করছে। ড্রেন সম্পর্কে জানতে চাইলে তিনি বলেন, ঠিকাদারের বিরুদ্ধে আমরা লিখিত অভিযোগ করেছি। তার বিল ভাতা পেমেন্ট সব বন্ধ করা হয়েছে, এমনকি আমাদের হাই অথরিটি না দেখা পর্যন্ত ঠিকাদারকে কোনো পেমেন্ট দেব না।</p>
      <p>সংশ্লিষ্ট ঠিকাদার মামুন এ বিষয়ে পৌরসভার প্রকৌশলীকে দায়ী করেন এবং কাজটি দ্রুত সম্পন্ন করবেন বলেও জানান।</p>
    </article>
  </body>
</html>