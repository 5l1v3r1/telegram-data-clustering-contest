<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kultura/renginiai/koncertu-saleje-siaus-klarnetininku-karnavalas-1752613/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T12:09:00+00:00"/>
    <meta property="og:title" content="Koncertų salėje siaus „Klarnetininkų karnavalas“"/>
    <meta property="og:description" content="Reklama"/>
  </head>
  <body>
    <article>
      <h1>Koncertų salėje siaus „Klarnetininkų karnavalas“</h1>
      <address><time datetime="2019-11-25T12:09:00+00:00">25 Nov 2019, 12:09</time> by <a rel="author">KKS informacija</a></address>
      <p>Reklama</p>
      <p>
        <b>Artėjant žiemai tai vienur, tai kitur galima išvysti kvietimus į renginius, pavadintus karnavalais. Juos mėgsta rengti tiek vaikai ar mokiniai, tiek įstaigų darbuotojai ar vakarėlių organizatoriai. Yra karnavalų, kurie išgarsėjo visame pasaulyje. Žymiausias tarp jų turbūt yra Venecijos karnavalas, sutraukiantis tūkstančius žmonių.</b>
      </p>
      <p>Bet ar teko kada nors girdėti apie muzikos atlikėjų karnavalus? Vienas iš tokių –  „<b>Klarnetininkų karnavalas“ </b>– Klaipėdą pasieks paskutinį lapkričio penktadienį, lapkričio 29 dieną. Klaipėdos koncertų salėje 18.30 val. vyks graži šventė klarneto atlikėjams ir šį nuostabų pučiamąjį instrumentą mėgstantiems žmonėms. Kvartetas „Vilniaus klarnetai“ savo meistriškumu varžysis su Rygos klarnetų kvartetu „Quattro Differente“. Su klarnetininkais scenoje bus ir Lietuvos nacionalinės filharmonijos <i>ansamblis </i>„<i>Musica Humana</i>“, vadovaujamas ir diriguojamas obojininko Roberto Beinario.</p>
      <p>„Vilniaus klarnetai“ susibūrė 2009 metais, kai Vilnius buvo tapęs Europos kultūros sostine. Tai pirmasis tokios sudėties kolektyvas Lietuvoje. Jame įvairių rūšių klarnetais muzikuoja keturi jauni entuziastingi profesionalūs atlikėjai: tai Edvardas Kuleševičius (klarnetas), Vidmantas Riškus (klarnetas, altinis klarnetas), Denis Nareiko (klarnetas, piccolo klarnetas) ir Dainius Verbickas (bosinis klarnetas). Visi instrumentalistai baigė Lietuvos muzikos ir teatro akademiją.</p>
      <p>Daug ir kruopščiai dirbdami atlikėjai stengiasi, kad ši, tikrove virtusi „klarnetinė įdėja“, pasiektų visus, norinčius ją išgirsti, juos pradžiugintų ir praturtintų Lietuvos muzikinį gyvenimą. Klausydamiesi „Vilniaus klarnetų“ išgirsite virtuoziškai atliekamą muziką, kuri, tikėtina, paliks jums įspūdį. Ansamblio repertuaras labai platus ir apima įvairius stilius – baroko, klasicizmo, romantizmo, džiazo ir šiuolaikinę muziką. Klarnetininkų atliekami kūriniai išsiskiria melodingumu, dinamiškumu, puikiu skambesiu įvairiose erdvėse.</p>
      <p>Dvigubai už vilniečius vyresnis – prieš 20 metų susibūręs Rygos klarnetų kvartetas  jau spėjo įtvirtinti savo profesionalumą: pelnyti laureato vardus įvairiuose konkursuose, surengti koncertus ne tik Latvijoje, bet ir visoje Europoje. Prieš 5 metus kolektyvas įrašė svo pirmąją kompaktinę plokštelę, kurioje skamba tik latvių autorių kūriniai. Dėmesys nacionalinei muzikai yra išskirtinis ansamblio repertuaro formavimo bruožas, kurį liudija ir koncerte „Klarnetų karnavalas“ atliekami kūriniai.</p>
      <p>Rygos klarnetų kvartetą „Quattro Differente“<b> </b>sudaro Guntars Gedroics, Marina Vidmonte, Ojārs Spila (klarnetai), Ivars Lavrinovičs (bosinis klarnetas). Kartu su jais pasirodys Arturs Krivoručko (mušamieji).</p>
      <p>Reklama</p>
      <p>Ansamblis „<i>Musica Humana</i>“ šiemet  skaičiuoja 45-tąjį kūrybinės veiklos sezoną. Jo koncertai kadaise buvo vieni pirmųjų senosios muzikos autentiškos interpretacijos atgaivinimo Lietuvoje ženklų. Vėliau kolektyvo repertuaras prasiplėte kitų epochų muzika, daug dėmesio skiriant lietuvių autorių kūrybai. Štai ir būsimoje programoje ansamblis pats atliks keletą kūrinių bei akompanuos klarnetininkams. Klausysimės tiek originalių kompozicijų, tiek aranžuočių šiai netipiškai programos atlikėjų sudėčiai. Pasak ansamblio meno vadovo ir programos sumanytojo R. Beinario, „tai pirmasis kartas, kai ansamblis kartu scenoje muzikuos su aštuoniais klarnetininkais. Programos idėja kilo glaudžiai bendradarbiaujant su Latvijos pūtikais. Norisi sujungti mūsų šalių pučiamųjų instrumentų tradicijas ir jas įtaigiai perteikti klausytojams. Tikimės, kad šią programą išgirs ne tik Lietuvos, bet ir Latvijos publika. Šį kartą pasirinktas klarnetas kaip centrinė koncerto figūra. Kodėl jis? Ateikite į koncertą ir viską sužinosite...“</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kultura/kultura/muzikos-garsais-skambanti-patirtis-ir-jaunyste-1750659/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/naujoje-komedijoje-apie-kaimynu-santykius-susitinka-dvi-aktoriu-kartos-1747442/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/daumanto-kirilausko-brandos-metas-1749408/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/kultura/6-oji-orkestro-delione-muzikos-isprovokuoti-ir-nubloksti-1746047/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/programoje-viva-vivaldi-klavesino-partija-gros-klavesinininkas-is-estijos-reinut-tepp-1741803/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/15-asis-klaipedos-koncertu-sales-sezonas-festivaliai-premjeros-pasaulinio-lygio-atlikejai-1735079/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/muzika/15-oji-permainu-muzika--pradeda-kelione-15-ojo-klaipedos-koncertu-sales-gimtadienio-link-1733228/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/vasaros-koncertu-ciklas-vilioja-pasinerti-i-muzika-1720614/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>