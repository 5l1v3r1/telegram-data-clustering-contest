<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/frozen-2-cinema-1.4905011"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T12:17:49+00:00"/>
    <meta property="og:title" content="Frozen 2, esce finalmente il sequel"/>
    <meta property="og:description" content="Nelle sale dal 27 novembre, 'Frozen 2 - Il segreto di Arendelle' tenta di replicare il successo del film precedente. Ci riuscirà? Intanto ecco info, trailer e recensioni"/>
  </head>
  <body>
    <article>
      <h1>Frozen 2, esce finalmente il sequel</h1>
      <h2>Nelle sale dal 27 novembre, 'Frozen 2 - Il segreto di Arendelle' tenta di replicare il successo del film precedente. Ci riuscirà? Intanto ecco info, trailer e recensioni </h2>
      <address><time datetime="2019-11-25T12:17:49+00:00">25 Nov 2019, 12:17</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4905010.1574684270!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Una scena del film - Foto: Walt Disney Animation</figcaption>
      </figure>
      <p>Mercoledì 27 novembre esce nelle sale italiane <b>'Frozen 2 - Il segreto di Arendelle</b>', il sequel prodotto da Walt Disney Animation Studios che ambisce a replicare il successo di pubblico e critica del film precedente, quello uscito nel 2013. Nel primo caso l'obiettivo è arduo, superare 1,2 miliardi al botteghino, mentre nel secondo abbiamo già un responso: 74/100 la media voto su metacritic allora, 64/100 oggi.</p>
      <h3>Frozen 2 - Il segreto di Arendelle, tutto sul film</h3>
      <p>Senza fare spoiler, possiamo dire che la trama è ambientata tre anni dopo gli eventi narrati nel primo 'Frozen': ritroviamo le sorelle Anna ed Elsa che, insieme al venditore di ghiaccio Kristoff, al pupazzo di neve Olaf e alla renna Sven, si imbarcano in una nuova avventura. Una serie di circostanze li spinge infatti a lasciare Arendelle per raggiungere una lontana terra incantata, avvolta in un autunno perenne: qui Elsa dovrà scoprire l'origine dei propri poteri magici e tentare in questo modo di salvare il suo regno.<br/><br/>'Frozen 2' conferma la squadra che ha portato al successo il film precedente: la regista e sceneggiatrice Jennifer Lee, il coregista Chris Buck e il produttore Peter Del Vecho. È rimasto invariato anche il cast dei doppiatori e delle doppiatrici: la principessa Anna ha la voce di Kristen Bell (nel doppiaggio italiano Serena Rossi), la regina Elsa quella di Idina Menzel (Serena Autieri), Kristoff quella di Jonathan Groff (Paolo De Santis) e Olaf quella di Josh Gad (Enrico Brignano).</p>
      <h3>Il trailer</h3>
      <figure>
        <iframe src="https://www.youtube.com/embed/HCAaYvu30gg" width="560" height="315" data-service="Youtube" scrolling="no"/>
      </figure>
      <h3>Com'è 'Frozen 2', le recensioni</h3>
      <p>Come già accennato, la critica è rimasta complessivamente meno colpita rispetto al primo 'Frozen'. Va da sé che una parte del giudizio è motivata dal fatto che parliamo di un sequel e dunque di un film che è necessariamente meno fresco e originale. Nonostante questo, in media si riconosce a 'Frozen 2' di avere fatto onore al predecessore, avendo allargato in maniera credibile la narrazione e avendo messo in campo un'ottima animazione.<br/><br/>Chi si ha espresso i dubbi maggiori l'ha fatto perché lo spunto narrativo del film avrebbe potuto condurre a una trama più coraggiosa: è invece prevalsa una certa cautela, che però ha in parte tarpato le ali al sequel. Nel complesso, comunque, 'Frozen 2 - Il segreto di Arendelle' sa regalare un'ora e quarantatre minuti di valido intrattenimento.<br/><br/>Leggi anche:<br/>- <a href="https://www.quotidiano.net/magazine/pinocchio-garrone-benigni-1.4900189">Pinocchio, ecco il trailer del film di Matteo Garrone</a><br/>- <a href="https://www.quotidiano.net/magazine/hunters-serie-tv-al-pacino-1.4900163">Al Pacino a caccia di nazisti nella serie tv 'Hunters'</a><br/>- <a href="https://www.quotidiano.net/magazine/coldplay-tour-1.4898783">Coldplay, niente tour per salvaguardare l'ambiente</a></p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>