<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/zivot-stil/hrana-pice/Idealna-dijeta-prema-horoskopskom-znaku/570394?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T12:22:51+00:00"/>
    <meta property="og:title" content="Idealna dijeta prema horoskopskom znaku"/>
    <meta property="og:description" content="Mučite se s raznoraznim dijetama, a kilogrami nikako da odu? Možda se jednostavno ne držite režima prehrane koji odgovara vašem horoskopskom znaku! Tako je, horoskop vam može pomoći u mršavljenju jer svaki znak ima svoje preferencije i slabe tačke kad je riječ o gubljenju kilograma."/>
  </head>
  <body>
    <article>
      <h1>Idealna dijeta prema horoskopskom znaku</h1>
      <address><time datetime="2019-11-25T12:22:51+00:00">25 Nov 2019, 12:22</time> by <a rel="author">N.N.</a></address>
      <p>Mučite se s raznoraznim dijetama, a kilogrami nikako da odu? Možda se jednostavno ne držite režima prehrane koji odgovara vašem horoskopskom znaku! Tako je, horoskop vam može pomoći u mršavljenju jer svaki znak ima svoje preferencije i slabe tačke kad je riječ o gubljenju kilograma.</p>
      <p>Saznajte idealnu dijetu za vaš znak i dočekajte proljeće vitkiji i sretniji.</p>
      <h3>1. Vazdušni znakovi:</h3>
      <p>
        <b>Blizanci</b>
      </p>
      <p>S obzirom da vole raditi najmanje dvije stvari odjednom, kombinacija zdrave prehrane i tjelovježbe idealna je za blizance. Generalno ste aktivna osoba, uvijek u pokretu zbog čega brzo sagorijevate kalorije. Problem vam jedino može biti pridržavanje dijete koju ste izabrali i ne isprobavanje neke druge nakon samo nekoliko dana.</p>
      <p>Savjet: Izbjegavajte brzu hranu i jedenje na brzinu s nogu. Dio tijela kojim upravljaju blizanci su ruke i nervni sistam zbog čega morate izdvojiti vrijeme u kojem ćete na miru pojesti uravnoteženi, hranjivi obrok koji će pomoći u očuvanju ravnoteže nervnog sistema.</p>
      <p>
        <b>Vaga</b>
      </p>
      <p>Od toliko raznih dijeta koje postoje Vagama je često teško izabrati koju će praktikovati. Jednom kada se odluče mogu biti u iskušenju da prijeđu na drugu koja bi mogla biti bolja – ili ne bi? Motivaciju za dijetu uvijek imate jer vam je ideja nadziranja vlastitih prehrambenih navika kako biste imali uravnoteženu prehranu vrlo privlačna, naročito ako ćete poslije dijete biti još više fizički privlačni. Pokušajte ići na dijetu s najboljom prijateljicom kako biste mogle razmjenjivati iskustva.</p>
      <p>Savjet: Jedite hranu bogatu kalijumom, poput banana, lisnatog zelenog povrća, ribe i jogurta. Vagin glavni organ su bubrezi i sklone su dijabetesu. Dovoljan unos kalija održava bubrege zdravima.</p>
      <p>
        <b>Vodolija</b>
      </p>
      <p>Vaša inovativnost i originalnost omogućuju vam da izabrani režim ishrane prilagodite sebi, odnosno učinite individualnim tako da malo odskače od pravila. Dosadi li vam dijeta prestaćete je praktikovati bez da se osvrnete. Međutim, ako vam neki način ishrane postane način života držaćete ga se beskompromisno. Ipak, nemojte pretjerivati jer umjerenost je ključ u svemu.</p>
      <p>Savjet: Zamijenite jači alkohol pivom od đumbira. Vodolije vladaju cirkulacijom krvi u tijelu koja će biti bolja izbjegavate li alkohol, dok je đumbir stimuliše.</p>
      <h3>2. Zemljani znakovi:</h3>
      <p>
        <b>Bik</b>
      </p>
      <p>Bikovi vole jesti i odricanje od hrane čini ih nesretnima zbog čega dijete u kojima se treba i gladovati nisu za njih. Zato bi vaša prehrana trebala obilovati ukusnim, ali zdravim namirnicama, a u uživanju u takvoj hrani pomoći će i maštovito postavljen stol za jelo na kojem će jelo izgledati još bolje i primamljivije. Kada krenete s takvom prehranom na površinu će izbiti čvrstina i ustrajnost po kojima ste poznati te nećete lako odustati.</p>
      <p>Savjet: Izbjegavajte šećer i visokokaloričnu hranu jer bikovi su skloni višku kilograma.</p>
      <p>
        <b>Djevica</b>
      </p>
      <p>Ovaj praktičan i metodičan znak, majstor za pravljenje lista i popisa uvijek pazi na prehranu pa ako krenete na dijetu uspjeh neće izostati vodite li dnevnik ishrane u kojem ćete pisati što sve planirate pojesti uz istaknute hranjive vrijednosti i dobrobiti za zdravlje. Brze dijete u kojima su rezultati vidljivi već nakon sedam dana nisu za vas, vi se volite pomučiti i posegnuti dalje od laganih rješenja.</p>
      <p>Savjet: Pokušajte jesti što više organske hrane kako biste izbjegli alergije. Djevičin glavni organ je koža koja je kod ovog znaka često sklona alergijama zbog čega biste trebali izbjegavati aditive i pesticide koji se dodaju hrani.</p>
      <p>
        <b>Jarac</b>
      </p>
      <p>Nepokolebljivo i čvrsto idete ka cilju i ne zadovoljavate se uspjehom preko noći pa za vas vrijedi da što je teži režim prehrane to ćete vi biti zadovoljniji. Testiranje vlastite čvrstine i ustrajnosti vama je u prirodi i možete izdržati suzdržavanje od hrane ako jasno vidite kuda to vodi. Ipak, nemojte biti prestrogi prema sebi – zdrava prehrana može biti zadovoljstvo, a dijeta ne mora biti test izdržljivosti. Bavite se i tjelovježbom, a idealna za jarčeve je aerobik, Tai Chi ili dizanje utega.</p>
      <p>Savjet: Kalcijum je posebno važan za vaš organizam. Jarac vlada zubima i koštanim sistemom, a kalcijum je neophodan za očuvanje njihova zdravlja.</p>
      <h3>3. Vodeni znakovi</h3>
      <p>
        <b>Rak</b>
      </p>
      <p>Ni jedan drugi znak nije sklon traženju utjehe u hrani kao što je to hiper-senzibilan rak. Hranom često pokušavate potisnuti bolne osjećaje pa je važno da imate precizno određen način ishrane. Razmislite o planiranju novog zdravog načina prehrane kojim ćete pokazati ljubav i brigu prema samima sebi, a ne da si uskraćujete hranu, a onda kada pokleknete pretjerate u prejedanju.</p>
      <p>Savjet: Izbjegavajte nezdravu hranu, pogotovo ako ste je jeli u djetinjstvu. Dijelovi tijela ključni za rakove su grudi i trbuh. Izbjegavajte potrebu da u hrani tražite utjehu i da hranom potisnete osjećaje. Tako ćete izbjeći i probavne smetnje.</p>
      <p>
        <b>Škorpija</b>
      </p>
      <p>Krasi vas najjača snaga volje u cijelom zodijaku i jednom kada se odlučite otići na dijetu gotovo je sigurno da ćete je se držati. Zahvaljujući vašoj istrajnosti, odlučnosti i snažnom osjećaju da nešto ima svrhu odlično kontrolišete vlastite nagone. Drage volje ćete započeti strogi post ako osjećate da ćete na kraju doživjeti neku transformaciju. Možda nećete drugima reći da ste na dijeti i zagonetno ćete se smješkati i uživati u vlastitoj tajni kada će vam govoriti da super izgledate.</p>
      <p>Savjet: Pazite da vaša prehrana bude bogata dijetalnim vlaknima. Glavni organ kod škorpiona su crijeva te često pate od zatvora zbog čega trebaju jesti puno vlakana.</p>
      <p>
        <b>Ribe</b>
      </p>
      <p>Sanjate o savršenstvu pa tako tražite i savršenu dijetu, ali kada shvatite da neka dijeta nije idealna jako vam je teško pridržavati je se i dalje. Ponekad vas osjećaji toliko preplave da vam se čini neizvedivim da morate paziti što i kada jedete. Stoga za vas neuhranjenost može biti jednako veliki problem kao i prejedanje. Pokušajte u dnevni raspored uvesti ples, jogu ili meditaciju što su dobri načini da izrazite osjećaje koje držite duboko u sebi.</p>
      <p>Savjet: Unosite dovoljno tekućine u organizam jer ste skloni žeđ zamijeniti glađu. Ribe vladaju hipofizom te su sklone zadržavati nečistoće koje se redovito trebaju uklanjati iz organizma dovoljnom količinom tekućine.</p>
      <h3>4. Vatreni znakovi</h3>
      <p>
        <b>Ovan</b>
      </p>
      <p>Impulsivni ovnovi skloni su započeti novi režim prehrane bez puno prethodnog planiranja. Međutim, istom brzinom kojom su započeli dijetu mogu je i prekinuti. Ako rezultati nisu vidljivi u kratkom vremenu vrlo vjerovatno će izgubiti interes. Dobra ideja bila bi da se takmičite s nekime ko će brže smršati jer ste vrlo kompetitivni i želja za pobjedom biće vam podsticaj da date sve od sebe.</p>
      <p>Savjet: Jedite više bjelančevina, a manje ugljikohidrata. Dio tijela kojim vlada ovan je mozak, a aminokiseline iz bjelančevina hrane mozak</p>
      <p>
        <b>Lav</b>
      </p>
      <p>Važno vam je osjećati se dobro u vlastitoj koži, a prehrana je najbolji način da to postignete. Spontanost i samopouzdanje omogućavaju vam da s entuzijazmom prihvatite novi zdravi plan prehrane, a vaš jaki karakter pomaže vam da se držite takve prehrane. Da biste napredovali bitni su vam nečija zahvalnost i odobravanje pa će vam pomoći ako vam bliska osoba potvrdi da ste smršati i da odlično izgledate. Ignorišite svakoga ko ismijava vaš trud ili kritikuje vaše suzdržavanje od hrane.</p>
      <p>Savjet: Umake krcate ugljikohidratima zamijenite laganim marinadama. Tako ćete sačuvati zdravlje srca kojima vlada lav.</p>
      <p>
        <b>Strijelac</b>
      </p>
      <p>Volite sebi postavljati ciljeve i uživate u izazovima, ali skloni ste izgubiti interes ako brzo ne vidite rezultate. Rijetko radite stvari na pola i s entuzijazmom i optimizmom bacićete se na novu dijetu. Međutim, odricanje od hrane može vam teško pasti jer ste skloni pretjerivanju i neumjerenosti. Realistično gledajte na to što možete postići na sedmičnoj bazi te uključite dovoljno tjelovježbe i zabave u režim.</p>
      <p>Savjet: Vrhnje, maslac, sol i šećer imaju zdravije zamjene. Strijelci vladaju jetrom i previše visokokalorične hrane može vas učiniti razdražljivima i mrzovoljnima.</p>
      <p>
        <a href="https://zadovoljna.dnevnik.hr/clanak/horoskop-i-dijeta-savjeti-za-mrsavljenje-prema-horoskopskom-znaku---375012.html">(Zadovoljna.hr)</a>
      </p>
    </article>
  </body>
</html>