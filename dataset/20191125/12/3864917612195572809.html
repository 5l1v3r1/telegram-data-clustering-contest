<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2824901-gripoznij-sezon-u-kievi-za-tizden-ponad-10-tisac-hvorih.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T12:31:00+00:00"/>
    <meta property="og:title" content="&quot;Грипозний сезон&quot; у Києві: за тиждень - понад 10 тисяч хворих"/>
    <meta property="og:description" content="У столиці за 47-й тиждень 2019 року зареєстровано 10 675 хворих на грип та ГРВІ."/>
  </head>
  <body>
    <article>
      <h1>"Грипозний сезон" у Києві: за тиждень - понад 10 тисяч хворих</h1>
      <h2>У столиці за 47-й тиждень 2019 року зареєстровано 10 675 хворих на грип та ГРВІ.</h2>
      <address>
        <time datetime="2019-11-25T12:31:00+00:00">25 Nov 2019, 12:31</time>
      </address>
      <p>Про це повідомив перший заступник голови КМДА Микола Поворозник, повідомляє <a href="https://kyivcity.gov.ua/news/u_stolitsi_pokaznik_zakhvoryuvanosti_na_grip_ta_grvi_nizhchiy_vid_bazovogo_pokaznika_na_529__mikola_povoroznik/">пресслужба міської влади.</a></p>
      <p>"Загалом інтенсивність епідемічного процесу перебуває на низькому рівні, який не потребує введення додаткових заходів, та є нижчою базового показника на 52,9%. Наразі показник захворюваності складає 361,8", - зазначив він.</p>
      <p>Загалом у столиці спостерігається зростання захворюваності на грип та ГРВІ на 5,6% у порівнянні з попереднім тижнем. Зростання відбулося внаслідок дитячого та дорослого населення. Так, <a href="https://www.ukrinform.ua/tag-diti">дітей</a> захворіло – 6 770 (зростання на 6,1%), дорослих – 3 905 осіб (зростання на 4,7%).</p>
      <p>"У структурі захворюваності діти становлять 63,4%, а на попередньому тижні – 63,1%. Серед школярів захворюваність зросла на 10%: 2 882 випадки, що становить 42,6% від загальної кількості захворілих дітей і 27% від загальної кількості осіб, які звернулися за медичною допомогою", – розповів Поворозник.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2821946-za-tizden-na-grvi-zahvorili-150-tisac-ukrainciv.html">За тиждень на ГРВІ захворіли 150 тисяч українців</a>
      </blockquote>
      <p>Він зазначив, що до медичних закладів за 47-й тиждень госпіталізовано 128 осіб, із них 119 – діти.</p>
      <p>"Із початку епідемічного сезону у кабінетах щеплення приватних клінік і комунальних закладів охорони здоров’я вакцинацією проти грипу охоплено 40 543 особи", – додав Поворозник.</p>
    </article>
  </body>
</html>