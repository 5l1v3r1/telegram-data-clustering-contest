<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/lazni-policist-izvajal-kontrolo-prometa"/>
    <meta property="og:site_name" content="Primorske novice"/>
    <meta property="article:published_time" content="2019-11-25T12:48:41+00:00"/>
    <meta property="og:title" content="Lažni policist izvajal kontrolo prometa"/>
    <meta property="og:description" content="Policisti so danes iskali moškega, ki se je v soboto zjutraj najprej v Laškem, nato pa še v Podšmihelu izdajal za uradno osebo."/>
  </head>
  <body>
    <article>
      <h1>Lažni policist izvajal kontrolo prometa</h1>
      <address><time datetime="2019-11-25T12:48:41+00:00">25 Nov 2019, 12:48</time> by <a rel="author">STA</a></address>
      <p>
        <b>Policisti so danes iskali moškega, ki se je v soboto zjutraj najprej v Laškem, nato pa še v Podšmihelu izdajal za uradno osebo.</b>
      </p>
      <figure>
        <img src="https://static.primorske.si/foto/highres/gnweb/721127_271-kontrola.jpg"/>
        <figcaption>Fotografija je simbolična. Foto: LEO CAHARIJA</figcaption>
      </figure>
      <p><b>LAŠKO</b> &gt; Oblečen je bil v oranžen odsevni jopič, na glavi je imel kapo, podobno policijski, ter je izvajal kontrolo prometa. Ustavljal je voznike in od njih zahteval vozniška in prometna dovoljenja.</p>
      <p>Dosedanje ugotovitve policistov kažejo, da gre za 27-letnega Laščana, ki so ga v preteklosti že obravnavali zaradi kaznivih dejanj s področja premoženjske kriminalitete, prepovedanih drog in nasilništva.</p>
      <p>Kot so še sporočili iz celjske policijske uprave, bodo moškega kazensko ovadili zaradi suma lažnega izdajanja za uradno ali vojaško osebo. Za to kaznivo dejanje je predpisana denarna kazen ali zaporna kazen do enega leta.</p>
    </article>
  </body>
</html>