<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Schwarzenberg-Gratuluji-Markete-a-preji-ji-hodne-stesti-604613"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T12:18:00+00:00"/>
    <meta property="og:title" content="Schwarzenberg: Gratuluji Markétě a přeji jí hodně štěstí"/>
    <meta property="og:description" content="Sněm TOP 09 byl tentokrát zajímavější, než stranické sjezdy obyčejně bývají. Bylo to dáno tím, že jsme měli dva rovnocenné kandidáty."/>
  </head>
  <body>
    <article>
      <h1>Schwarzenberg: Gratuluji Markétě a přeji jí hodně štěstí</h1>
      <address>
        <time datetime="2019-11-25T12:18:00+00:00">25 Nov 2019, 12:18</time>
      </address>
      <p>
        <b>Sněm TOP 09 byl tentokrát zajímavější, než stranické sjezdy obyčejně bývají. Bylo to dáno tím, že jsme měli dva rovnocenné kandidáty.</b>
      </p>
      <p>Mladší generace, kterou reprezentuje Markéta Pekarová Adamová, má lehce odlišný názor na směřování TOP 09 a je pro liberálnější chápání politiky. Tomáš Czernin je považován za konzervativnějšího politika, ale jsou od sebe mnohem méně vzdáleni, než se na první pohled jeví.</p>
      <p>Domluvili se ale bezvadně. Předem si řekli, že kdo z nich prohraje, bude kandidovat na prvního místopředsedu a vzájemně se podpoří. Tím setřásli napětí, které před sjezdem očividně panovalo. Diskuse byla velmi živá, dokonce se mi nepodařilo během tohoto sněmu usnout. Ale nechme tyto žertíky stranou.</p>
      <p>Mohl jsem vidět, že TOP 09 je strana lidí, kteří jdou energicky za svou proevropskou politikou. Tím se vyznamenává mezi všemi ostatními českými stranami. Navzdory všem nekrologům, které jsem za poslední dobu v novinách přečetl, tohle bylo setkání opravdu živých a cílevědomých lidí.<br/>Markéta to nebude mít lehké, ale zajisté je to člověk, který umí bojovat. Já jí přeji mnoho štěstí a Božího požehnání.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Schwarzenberg-Kdokoliv-bude-zvolen-ma-moji-stoprocentni-podporu-604443"/>
        <a href="https://www.parlamentnilisty.cz/politika/politici-volicum/Schwarzenberg-O-potrebnosti-Koudelku-601985"/>
        <a href="https://www.parlamentnilisty.cz/arena/monitor/Schwarzenberg-Kazdy-sycak-dnes-muze-sirit-lzi-Jsme-porad-masozravy-opice-Vite-co-kdysi-rekl-Zeman-601514"/>
        <a href="https://www.parlamentnilisty.cz/politika/politici-volicum/Schwarzenberg-Da-se-na-USA-pod-vladou-Trumpa-jeste-spolehnout-599617"/>
      </related>
    </article>
  </body>
</html>