<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7963814/"/>
    <meta property="og:site_name" content="Sanook"/>
    <meta property="article:published_time" content="2019-11-25T12:02:14+00:00"/>
    <meta property="og:title" content="&quot;ชัยวัฒน์&quot; ยิ้มออก! หลังศาลยกคำร้อง DSI ขอเพิกถอนประกันตัว"/>
    <meta property="og:description" content="&quot;ชัยวัฒน์&quot; ยิ้มออก หลังศาลยกคำร้องขอเพิกถอนประกันตัว และจะไม่ขอให้สัมภาษณ์ ศาลนัดรายงานตัวอีกครั้ง 6 ธ.ค.นี้"/>
  </head>
  <body>
    <article>
      <h1>"ชัยวัฒน์" ยิ้มออก! หลังศาลยกคำร้อง DSI ขอเพิกถอนประกันตัว</h1>
      <address>
        <time datetime="2019-11-25T12:02:14+00:00">25 Nov 2019, 12:02</time>
      </address>
      <p>
        <b>"ชัยวัฒน์" ยิ้มออก หลังศาลยกคำร้องขอเพิกถอนประกันตัว และจะไม่ขอให้สัมภาษณ์ ศาลนัดรายงานตัวอีกครั้ง 6 ธ.ค.นี้</b>
      </p>
      <p>จากกรณีกรมสอบสวนคดีพิเศษ หรือ ดีเอสไอ ได้ยื่นคำร้องขอถอนประกัน นาย<a href="http://www.sanook.com/news/7957450/">ชัยวัฒน์ ลิ้มลิขิตอักษร</a> ผู้อำนวยการสำนักบริหารพื้นที่อนุรักษ์ที่ 9 (<a href="https://travel.sanook.com/thailand/ubonratchathani/">อุบลราชธานี</a>)  อดีตหัวหน้าอุทยานแห่งชาติ<a href="https://www.sanook.com/travel/1404177/">แก่งกระจาน</a> โดยระบุว่าหลังจากได้รับการปล่อยชั่วคราวแล้ว พบว่ามีพฤติการณ์ให้สัมภาษณ์กับสื่อมวลชน ในทำนองว่า DSI สร้างพยานหลักฐานเท็จ และการได้มาซึ่งพยานหลักฐานไม่ตรงตามความจริง และผู้ต้องหายังให้สัมภาษณ์ว่าจะเข้าไปในพื้นที่เกิดเหตุ การกระทำดังกล่าวเห็นว่าเป็นการเข้าไปยุ่งเหยิงกับพยานหลักฐาน</p>
      <p>
        <i>
          <b>
            <a href="https://www.sanook.com/news/7956815/">&gt;&gt; "ดีเอสไอ" เสนอศาลติดกำไล EM "ชัยวัฒน์" หวั่นเข้าพื้นที่แก่งกระจาน</a>
          </b>
        </i>
      </p>
      <p>ล่าสุด วันนี้ (25 พ.ย.) ศาลยกคำร้องขอเพิกถอนประกันตัว<b> นายชัยวัฒน์ ลิ้มลิขิตอักษร</b> เนื่องจากศาลพิเคราะห์แล้วเห็นว่า ผู้ต้องหาที่ 1 ยังไม่มีพฤติการณ์เพียงพอว่าจะไปยุ่งเหยิงกับพยานหลักฐานในชั้นนี้ยังไม่มีเหตุให้ถอนคำร้องขอปล่อยชั่วคราว ให้ยกคำร้อง</p>
      <p>นายชัยวัฒน์ ซึ่งมีสีหน้ายิ้มแย้มได้เดินลงมาพร้อมกับนายพรชัย พฤกษ์พิชัยเลิศ ทนายความ พบกับสื่อมวลชนที่มารอทำ<a href="https://www.sanook.com/news/">ข่าว</a> พร้อมกล่าวถึงกรณีที่แถลงในศาลว่า จะไม่ให้สัมภาษณ์กับสื่อมวลชนที่กระทบกับรูปคดี และยืนยันว่าจะไม่เข้าไปในพื้นที่อุทยานแห่งชาติแก่งกระจาน พื้นที่เกิดเหตุ ว่า ตรงนี้เป็นแนวทางของคดีที่ยังอยู่ระหว่างการสอบสวน เราก็เคารพการสอบสวน</p>
      <p>ซึ่งขั้นตอนของคดีก็ยังมีการยื่นคำร้องฝากขัง และหลังสรุปสำนวนคดีก็ต้องรอดูอัยการว่าจะมีความเห็นสั่งคดีอย่างไร ส่วนที่มีการสัมภาษณ์เกี่ยวกับคดีก่อนหน้านี้ก็เป็นการใช้สิทธิตามที่ได้แถลงต่อศาลไว้</p>
      <p>เมื่อถามว่าสุดท้ายแล้วศาลไม่ได้กำหนดเงื่อนไขว่าไม่ให้สัมภาษณ์กับสื่อใช่หรือไม่ <b>นายพรชัย ทนายความ</b> กล่าวว่า นายชัยวัฒน์ คงจะไม่มีการให้สัมภาษณ์อีกแล้ว เพราะศาลท่านได้เมตตาเช่นเดียวกับผู้ต้องหาคนอื่นๆ ที่จะไม่ให้สัมภาษณ์เช่นกัน</p>
      <p>ส่วนแนวทางสู้คดีก็คงต้องดูพยานหลักฐานของดีเอสไอว่ามีเพิ่มเติมอย่างไร ก็คงจะเห็นได้อีกทีหากมีการสั่งฟ้องคดีหรือนัดตรวจพยานหลักฐาน ส่วนพยานหลักฐานเราก็เตรียมไว้เบื้องต้นตามที่ดีเอสไอแจ้งข้อหามา เมื่อถามถึงที่มีคำสั่งย้ายนายชัยวัฒน์ไปปฏิบัติหน้าที่ ใน จ.ปัตตานี</p>
      <p>นายชัยวัฒน์ กล่าวว่า ที่มีการสั่งให้ตนย้ายไปเป็น ผอ.สำนักฯ ที่ จ.ปัตตานี นั้น ตนอยู่ที่ไหนก็ได้เป็นข้าราชการก็ต้องทำงานให้ดีที่สุด ขอให้ชาวปัตตานีได้เห็นทำงานก่อน ตนจะทำงานให้ดีที่สุดในฐานะที่เป็นเจ้าหน้าที่ของกระทรวงทรัพยากรฯ ซึ่งก็ไม่ได้ติดใจอะไร</p>
      <p>เพราะว่าจริงๆ แล้วเป็นข้าราชการ ผู้บริหารสั่งไปไหนก็ต้องไป อย่างที่เคยกล่าวไว้ว่าไม่ได้สั่งให้ไปทุจริต ขณะที่เรื่องคดีตนก็จะต้องมารายงานตัวกับศาลชั้นฝากขังอีกครั้งในวันที่ 6 ธ.ค.นี้ เมื่อถามว่า การโยกย้ายครั้งนี้เกี่ยวกับคดีการหายตัวไปของนายบิลลี่ หรือไม่ นายชัยวัฒน์ปฏิเสธที่จะตอบคำถามนี้ โดยกล่าวขอบคุณสื่อมวลชน ก่อนจะขอตัวเพื่อเดินทางกลับทันที</p>
      <p>
        <i>
          <b>
            <a href="https://www.sanook.com/news/7957450/">&gt;&gt; ลูกชายชัยวัฒน์โพสต์เดือด "เตี่ยไม่ใช่หมาขี้เรื้อน" หลังพ่อถูกย้ายไปปัตตานี</a>
          </b>
        </i>
      </p>
    </article>
  </body>
</html>