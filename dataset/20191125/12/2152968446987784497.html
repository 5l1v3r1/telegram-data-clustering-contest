<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/pop/2019/11/25/viktoriia-georgieva-shte-ni-predstavi-na-evroviziia-2020.430720"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T12:08:00+00:00"/>
    <meta property="og:title" content="Виктория Георгиева ще ни представи на Евровизия 2020"/>
    <meta property="og:description" content="Очаква се песента й да бъде представена през март | Dnes.bg"/>
  </head>
  <body>
    <article>
      <h1>Виктория Георгиева ще ни представи на Евровизия 2020</h1>
      <h2>Очаква се песента й да бъде представена през март</h2>
      <address><time datetime="2019-11-25T12:08:00+00:00">25 Nov 2019, 12:08</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Виктория Георгиевa ще бъде българският представител на Евровизия 2020, съобщиха днес на пресконференция от БНТ.</p>
      <p>През лятото тя влезе в класациите с парчето I Wanna Know, което се оказа трамплин към първия ѝ договор за международно разпространение. Той бе подписан през септември с британската компания Ostereo.</p>
      <p>"Много съм  развълнувана, че получавам шанс да представя страната. Няма по-голяма чест за един артист! За мен това участие е преди всичко огромна отговорност и привилегия, защото музикатa е начин да изразя себе си и това, в което вярвам. Нямам търпение да споделя с всички новите си проекти. Благодаря на БНТ, че повярва в мен", заяви младата певица.</p>
      <p>Очаква се българската песен на Евровизия да бъде представена в началото на месец март 2020 година, като успоредно с това се работи и по първия самостоятелен албум на изпълнителката.</p>
      <p>Тазгодишното издание на музикалната надпревара ще се проведе на 12, 14 и 16 май в Ротердам, Холандия, и ще се излъчва на живо по БНТ1. На 28 януари ще се изтегли жребий, на който ще стане ясно в кой от двата полуфинала ще участва България.<br/> </p>
    </article>
  </body>
</html>