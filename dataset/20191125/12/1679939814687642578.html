<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/ceban-o-echipa-de-experti-straini-evalueaza-situatia-la-statia-de-epurare-din-chisinau_3060015.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-25T12:11:18+00:00"/>
    <meta property="og:title" content="Ceban: O echipă de experţi străini evaluează situaţia la staţia de epurare din Chişinău"/>
    <meta property="og:description" content="La două săptămâni de când este primar cu acte în regulă, Ion Ceban recunoaşte că nu a vizitat niciodată staţia de epurare, pentru a se documenta la faţa locului despre cât de gravă este situaţia. Totuşi, Ceban spune că, în prezent, o echipă de experţi, in"/>
  </head>
  <body>
    <article>
      <h1>Ceban: O echipă de experţi străini evaluează situaţia la staţia de epurare din Chişinău</h1>
      <address><time datetime="2019-11-25T12:11:18+00:00">25 Nov 2019, 12:11</time> by <a rel="author">PUBLIKA.MD</a></address>
      <p>La două săptămâni de când este primar cu acte în regulă, Ion Ceban recunoaşte că nu a vizitat niciodată staţia de epurare, pentru a se documenta la faţa locului despre cât de gravă este situaţia. Totuşi, Ceban spune că, în prezent, o echipă de experţi, inclusiv din afara ţării, analizează starea de lucuri de la "Apă-Canal Chişinău", întreprindere care gestionează şi staţia de epurare. Edilul nu a dat mai multe detalii despre acţiunile specialiştilor, dar a menţionat că aceştia au pornit investigaţia pe cont propriu, fără a ficontractaţi de Primăria Chişinău.</p>
      <blockquote><b>ION CEBAN, primarul general al Capitalei:</b> "Până nu vom vedea aceste studii finalizate, eu cred că o lună, o lună şi jumătate, vom lua decizia finală. Ceea ce s-a întâmplat până acum nu este bine şi vedem, schimbăm ori caii, ori căruţa, ori proiectul."</blockquote>
      <p>Mai mult, primarul recunoaşte că nu a discutat cu reprezentanţii "Apă-Canal Chişinău".</p>
      <blockquote>"- Nu mai există şef la "Apă Canal", este interimar acolo.</blockquote>
      <blockquote>- Da, şeful interimar, conducătorul instituţiei?</blockquote>
      <blockquote>- S-au întâlnit colegii mei, am discutat şi eu."</blockquote>
      <p>Ion Ceban nu s-a întâlnit nici cu fostul şef al instituţiei, care şi-a dat demisia săptămâna trecută. <br/><br/><b>ION CEBAN, primarul general al Capitalei:</b> "Nu m-am întâlnit cu domnul Meşca." <br/><br/>Se pare că problema putorii nu are rezolvare nici la nivel central. Premierul Ion Chicu spune că aşteaptă propuneri de la noul primar al Capitalei. <br/><br/>"Noi aşteptăm din partea primăriei o viziune clară şi o propunere ce acţiuni vor fi întreprinse pentru a soluţiona această problemă ruşinoasă. Guvernul va acorda tot suportul necesar pentru aceasta. Aici tot este vorba despre investiţii masive în infrastructură. Acest obiect tot este pe agendă noastră. "<br/><br/>Între timp, locuitorii Capitalei nu mai suportă mirosul urât şi le cer autorităţilor să intervină urgent.</p>
      <blockquote>"Eu locuiesc în sectorul Botanica, acolo se simte. Eu, de exemplu, sunt bolnavă, am probleme cu plămânii, aşa că închipuiţi-vă cum respir, acolo, la Botanica."</blockquote>
      <blockquote>"Eu stau la Sculeanca, puteţi să vă închipuiţi, dacă staţia de epurare este la periferia oraşului, atunci la Sculeanca este îngrozitor. Este o problemă foarte mare, de ce în ţările civilizate nu este aşa problemă, dar la noi este?"</blockquote>
      <blockquote>"În toată ziua, mai ales când bate vântul, nu poţi să stai nici afară şi în casă este foarte, nici fereastra nu o poţi deschide."</blockquote>
      <p>Directorul tehnic de la "Apă-Canal Chişinău", Anatolie Lichii, ne-a spus că va oferi un comentariu la acest subiect în scurt timp. Ulterior, acesta nu ne-a mai răspuns la telefon.</p>
      <p>În 2017, o companie germană s-a angajat să modernizeze staţia de epurare din Capitală. Lucrările, însă, bat pasul pe loc, din motive necunoscute. Costul acestora este de peste 24 de milioane de euro, bani acordaţi sub formă de credit de Banca Europeană de Investiţii şi Banca Europeană pentru Reconstrucţie şi Dezvoltare.</p>
      <p>Proiectul prevede construirea unei noi linii de tratare a nămolului, dar şi a unei noi staţii de pompare a apelor uzate. În această vară, Procuratura Generală a deschis două cauze penale, pentru a depista cine se face vinovat de putoarea din oraş. Deocamdată, acestea nu s-au soldat cu niciun rezultat.</p>
    </article>
  </body>
</html>