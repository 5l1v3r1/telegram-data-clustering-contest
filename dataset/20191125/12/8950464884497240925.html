<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/dji-spustil-vianocne-zlavy-zvyhodnil-akcnu-kameru-aj-stabilizacie/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-25T12:19:34+00:00"/>
    <meta property="og:title" content="DJI spustil vianočné zľavy, zvýhodnil akčnú kameru aj stabilizácie"/>
    <meta property="og:description" content="Čierny piatok, predvianočné akcie a iné udalosti cielia každoročne v tomto období na peňaženky zákazníkov a ich záujem kúpiť výhodne nejaký darček."/>
  </head>
  <body>
    <article>
      <h1>DJI spustil vianočné zľavy, zvýhodnil akčnú kameru aj stabilizácie</h1>
      <h2>Osmo Action, Pocket a ďalšie.</h2>
      <address><time datetime="2019-11-25T12:19:34+00:00">25 Nov 2019, 12:19</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Čierny piatok, predvianočné akcie a iné udalosti cielia každoročne v tomto období na peňaženky zákazníkov a ich záujem kúpiť výhodne darček pre seba alebo pre svojich blízkych.</b>
      </p>
      <p>Ak už sa rozhodnete niektorú z množstva propagovaných akcií využiť, je na mieste si daný vybraný produkt overiť aj v iných kamenných alebo internetových obchodoch. Na oko vysoká percentuálna zľava môže byť odvodená od pôvodnej ceny produktu, ktorá bola v minulosti logicky vyššia.</p>
      <p>Samozrejme je tiež dobré zvážiť, či vybraný produkt skutočne potrebujete a chcete. Vyššia zľava vie byť dobrou motiváciou aj pre kúpu takzvanej zbytočnosti. Do predvianočných akcií sa nepúšťajú len veľké e-shopy, ale aj samotní výrobcovia, ktorí prevádzkujú vlastné obchody.</p>
      <p>Zákazník tak má záruku, že produkt kupuje priamo od výrobcu so všetkým, čo k tomu patrí. Jedným z mnohých je aj spoločnosť DJI, ktorú užívatelia poznajú hlavne vďaka kvalitným dronom.</p>
      <p>Do kolotoča vianočných zliav sa výrobca DJI zapojil a zvýhodnil pár zaujímavých produktov. Akcia podľa oficiálnej stránky trvá <b>od 22. novembra do 29. decembra 2019</b>. Žiaľ, horúcu novinku – <a href="https://www.techbyte.sk/2019/10/dji-mavic-mini-oficialne-kompaktny-a-lahky-dron-prichadza-s-cenou-399-eur/">dron Mavic Mini</a>, lacnejšie u DJI nekúpite. Cena je stále pôvodná.</p>
      <p>Výrobca ale znížil cenu pri <a href="https://store.dji.com/product/osmo-pocket?from=event-winter-holiday-sale&amp;vid=48141">kompaktnej kamere Osmo Pocket</a>, ktorá natáča v 4K rozlíšení pri 60 FPS, má 3-osovú mechanickú stabilizáciu a napríklad funkciu aktívneho sledovania snímaného objektu.</p>
      <figure>
        <img src="https://www.techbyte.sk/wp-content/uploads/2018/11/dji-osmo-pocket-2.png"/>
        <figcaption>Foto: DJI</figcaption>
      </figure>
      <p>Cena klesla z pôvodných <b>359 €</b> na <b>309 €</b>. Mierna zľava sa týka aj vodotesného puzdra a sady Expansion Kit. Ku kamere dostanú zákazníci ako darček Extension Rod – selfie tyč s integrovaným držiakom na smartfón.</p>
      <p>Druhým zaujímavým produktom je <a href="https://store.dji.com/product/osmo-action?from=event-winter-holiday-sale">akčná kamera Osmo Action</a>. DJI cenu znížil z pôvodných <b>379 €</b> na <b>279 €.</b> Konkurent pre GoPro kamery dokáže natáčať v 4K rozlíšení pri 60 FPS, nechýba HDR video alebo ultra široké zorné pole 145°. O kamere sme podrobne informovali <a href="https://www.techbyte.sk/2019/05/dji-osmo-action-akcna-kamera-parametre-cena/">TU</a>.</p>
      <related>
        <a href="https://www.techbyte.sk/2019/01/128-gb-usb-kluc-kodak-cina-akcia-zlava/"/>
      </related>
      <figure>
        <img src="https://www.techbyte.sk/wp-content/uploads/2019/05/dji-osmo-action-2.jpg"/>
        <figcaption>Foto: DJI</figcaption>
      </figure>
      <p>Aj súčasťou tejto ponuky je zvýhodnené príslušenstvo. Vodotesné puzdro stojí 50 €, dodatočné batérie s nabíjačkou 80 €. V zľave sa ocitol aj základný <a href="https://store.dji.com/product/tello?from=event-winter-holiday-sale&amp;vid=38421">dron DJI Tello</a>, ktorý je určený pre absolútnych začiatočníkov. Tomu zodpovedá aj cena. Zo <b>109 €</b> klesla na <b>89 €</b>.</p>
      <figure>
        <img src="https://www.techbyte.sk/wp-content/uploads/2019/11/dji-tello.jpg"/>
        <figcaption>Foto: DJI</figcaption>
      </figure>
      <p>Náročnejší tvorcovia obsahu možno ocenia <a href="https://store.dji.com/product/ronin-s?vid=43801&amp;from=event-winter-holiday-sale">stabilizátor Ronin-S</a>, na ktorý sa dá upevniť veľký CSC/DSLR fotoaparát alebo kamera s vymeniteľnými objektívmi s maximálnou hmotnosťou 3,6 kg.</p>
      <figure>
        <img src="https://www.techbyte.sk/wp-content/uploads/2019/11/ronin-S.jpg"/>
        <figcaption>Foto: DJI</figcaption>
      </figure>
      <p>Cena v tomto prípade klesla zo <b>749 €</b> na <b>599 €</b>. DJI zvýhodnil ešte pár ďalších zariadení. Všetky zľavy nájdete na samostatnej stránke výrobcu <a href="https://store.dji.com/event/winter-holiday-sale">na tejto adrese</a>. Na podobné ceny môžete natrafiť aj u lokálnych predajcov, preto neváhajte použiť známe porovnávače cien. Každé ušetrené euro sa počíta.</p>
    </article>
  </body>
</html>