<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/the-alliance-of-devendra-fadnavis-and-ajit-pawar-is-illegitimate.html"/>
    <meta property="og:site_name" content="DoolNews"/>
    <meta property="article:published_time" content="2019-11-25T12:37:00+00:00"/>
    <meta property="og:title" content="'ബി.ജെ.പിക്ക് ഒരു സെക്കന്റ് സമയം പോലും അധികം നല്‍കരുതായിരുന്നു'; വിധി തങ്ങള്‍ക്ക് അനുകൂലമാകുമെന്ന് 100 ശതമാനം വിശ്വസിക്കുന്നതായി കോണ്‍ഗ്രസ്"/>
    <meta property="og:description" content="Maharashtra India ന്യൂദല്‍ഹി: മഹാരാഷ്ട്രയിലെ വിശ്വാസ വോട്ടെടുപ്പില്‍ വിധി പറയുന്നത് നാളേക്ക് മാറ്റിവെച്ച സുപ്രീം കോടതി നടപടിയില്‍ പ്രതികരണവുമായി കോണ്‍ഗ്രസ്.മഹാരാഷ്ട"/>
  </head>
  <body>
    <article>
      <h1>'ബി.ജെ.പിക്ക് ഒരു സെക്കന്റ് സമയം പോലും അധികം നല്‍കരുതായിരുന്നു'; വിധി തങ്ങള്‍ക്ക് അനുകൂലമാകുമെന്ന് 100 ശതമാനം വിശ്വസിക്കുന്നതായി കോണ്‍ഗ്രസ്</h1>
      <address><time datetime="2019-11-25T12:37:00+00:00">25 Nov 2019, 12:37</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: മഹാരാഷ്ട്രയിലെ വിശ്വാസ വോട്ടെടുപ്പില്‍ വിധി പറയുന്നത് നാളേക്ക് മാറ്റിവെച്ച സുപ്രീം കോടതി നടപടിയില്‍ പ്രതികരണവുമായി കോണ്‍ഗ്രസ്.</p>
      <p>മഹാരാഷ്ട്ര മുഖ്യമന്ത്രി ദേവേന്ദ്ര ഫഡ്‌നാവിസിനും ഉപമുഖ്യമന്ത്രി അജിത് പവാറിനും ഒരു സെക്കന്റ് സമയം പോലും സുപ്രീം കോടതി അധികം നല്‍കാന്‍ പാടില്ലായിരുന്നെന്നും എങ്കിലും സുപ്രീം കോടതി വിധി തങ്ങള്‍ക്ക് അനുകൂലമാകുമെന്ന് ഉറച്ചുവിശ്വസിക്കുന്നതായും കോണ്‍ഗ്രസ് പറഞ്ഞു.</p>
      <related>
        <a href="https://www.doolnews.com/trilateral-alliance-withdraws-affidavit-after-bjp-protests.html?utm_source=doolnews&amp;utm_medium=related"/>
      </related>
      <p>154 എന്ന മാജിക് നമ്പര്‍ ത്രികക്ഷി സഖ്യത്തിനുണ്ട്. സുപ്രീം കോടി വിധി 100 ശതമാനം അനുകൂലമാകുമെന്ന് വിശ്വസിക്കുന്നു. ഞങ്ങള്‍ക്ക് തീര്‍ച്ചയായും പ്രതീക്ഷയുണ്ട്. ജനാധിപത്യ നടപടികള്‍ സുതാര്യമായിരിക്കണം. ഭൂരിപക്ഷം തെളിയിക്കാനാകുമെന്ന് പൂര്‍ണവിശ്വാസമുണ്ടെന്നും കോണ്‍ഗ്രസ് നേതാക്കള്‍ പ്രതികരിച്ചു.</p>
      <related>
        <a href="https://www.doolnews.com/sc-to-announce-decision-on-ncp-cong-sena-plea-tomorrow-at-10-30-am.html?utm_source=doolnews&amp;utm_medium=related"/>
      </related>
      <p>‘മഹാരാഷ്ട്രയില്‍ നടന്നത് ജനാധിപത്യത്തിന്റെ കൊലപാതകമാണെന്ന് കോണ്‍ഗ്രസും ശിവസേനയും എന്‍.സി.പിയും വിശ്വസിക്കുന്നു. ഭൂരിപക്ഷവും നമ്മുടെ സഖ്യത്തിനൊപ്പമാണെന്ന് തെളിയിക്കാന്‍ ഞങ്ങള്‍ വിശ്വാസ വോട്ടെടുപ്പ് ആവശ്യപ്പെട്ടു. സുപ്രീം കോടതി എല്ലാ വാദങ്ങളും കേട്ട് വിധി പറയാന്‍ നാളേക്ക് മാറ്റിവെച്ചിരിക്കുകയാണ്. മഹാരാഷ്ട്രയില്‍ നടക്കുന്ന വിശ്വാസ വോട്ടെടുപ്പ് ബി.ജെ.പിക്ക് ഉചിതമായ മറുപടി നല്‍കും. – കോണ്‍ഗ്രസ് നേതാവ് രണ്‍ദീപ് സുര്‍ജേവാല പറഞ്ഞു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>എന്‍.സി.പി, ശിവസേന, കോണ്‍ഗ്രസ് എന്നീ എം.എല്‍.എമാരുമായി ബന്ധപ്പെടാന്‍ ബി.ജെ.പി ശ്രമിക്കുന്നുണ്ടെന്നും അതിനാലാണ് അവര്‍ സമയം ആവശ്യപ്പെടുന്നതെന്നും കോണ്‍ഗ്രസ് നേതാവ് അശോക് ചവാന്‍ പറഞ്ഞു. സുപ്രീം കോടതിയെ തെറ്റിദ്ധരിപ്പിക്കാനും സമയം വാങ്ങാനും അവര്‍ ശ്രമിച്ചു. എന്നാല്‍ ഞങ്ങളുടെ എല്ലാ എം.എല്‍.എമാരും ഞങ്ങള്‍ക്കൊപ്പമുണ്ട്. 160 എം.എല്‍.എമാരുടെ പിന്തുണ ഞങ്ങള്‍ക്കുണ്ട്. – ചവാന്‍ വ്യക്തമാക്കി.</p>
      <p>നിങ്ങള്‍ നാളെ ചെയ്യണമെന്ന് കരുതിയത് എന്താണോ അത് ഇന്ന് ചെയ്യണം. ഈ നിമിഷം തന്നെ ചെയ്യണമെന്നായിരുന്നു സുപ്രീം കോടതി വിധിയോട് പ്രതികരിച്ചുകൊണ്ട് കോണ്‍ഗ്രസ് നേതാവ് സഞ്ജയ് ഝാ പറഞ്ഞത്.</p>
      <figure>
        <iframe src="https://www.youtube.com/embed/-lcaQSaTRQI" width="500" height="281" data-service="Youtube" scrolling="no"/>
      </figure>
    </article>
  </body>
</html>