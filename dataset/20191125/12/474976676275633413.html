<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121497/zamieszanie-wokol-biejat-do-akcji-wkracza-zbigniew-ziobro.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T12:03:00+00:00"/>
    <meta property="og:title" content="Zamieszanie wokół Biejat. Do akcji wkracza Zbigniew Ziobro"/>
    <meta property="og:description" content="Na odwołanie Magdaleny Biejat z funkcji przewodniczącej sejmowej komisji rodziny naciska środowisko Zbigniewa Ziobry – ustalił portal Interia."/>
  </head>
  <body>
    <article>
      <h1>Zamieszanie wokół Biejat. Do akcji wkracza Zbigniew Ziobro</h1>
      <address>
        <time datetime="2019-11-25T12:03:00+00:00">25 Nov 2019, 12:03</time>
      </address>
      <h4>Na odwołanie Magdaleny Biejat z funkcji przewodniczącej sejmowej komisji rodziny naciska środowisko Zbigniewa Ziobry – ustalił portal Interia.</h4>
      <p>Przypomnijmy, że wybór Magdaleny Biejat na stanowisko szefowej sejmowej Komisji Polityki Społecznej i Rodziny wywołał sporo kontrowersji, także wewnątrz PiS.</p>
      <p>Posłanka Razem jest m.in. zwolenniczką przerywania ciąży do 12 tygodnia. Opowiada się też za możliwością adopcji dzieci przez pary homoseksualne.</p>
      <p>W wywiadzie dla "Gazety Polskiej" prezes PiS Jarosław Kaczyński zapowiedział rozwiązanie tej sprawy. – Nie chcę wchodzić w szczegóły, ale tak jak w życiu, także w polityce zdarzają się różne zwroty akcji – powiedział lider obozu rządzącego.</p>
      <p>Według ustaleń Interii odwołanie Biejat to jeden z warunków, jakie środowisko ministra sprawiedliwości Zbigniewa Ziobry postawiło PiS w sprawie negocjacji dotyczących podpisania nowej umowy koalicyjnej Zjednoczonej Prawicy.</p>
      <p>"W czasie negocjacji postawiono twarde postulaty programowe dotyczące rodziny. W związku z tym jednym z warunków stała się zmiana szefowej sejmowej komisji rodziny" – cytuje swoje źródło zbliżone do resortu sprawiedliwości Interia.</p>
      <p>Serwis podaje, że murem za posłanką Razem staną przedstawiciele Lewicy.</p>
      <footer>/ Źródło: Interia.pl <br/>/ dcy</footer>
    </article>
  </body>
</html>