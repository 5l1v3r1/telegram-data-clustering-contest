<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109530-Vnimanie%252C-roditeli%2521-Vashkite-atakuvat-prez-zimata"/>
    <meta property="og:site_name" content="Канал 3"/>
    <meta property="article:published_time" content="2019-11-25T12:18:00+00:00"/>
    <meta property="og:title" content="Внимание, родители! Въшките атакуват през зимата"/>
    <meta property="og:description" content="Зимата е по-голяма вероятността човек да хване въшки – много по-чест е контактът между децата, носят се шапки, шалчета"/>
  </head>
  <body>
    <article>
      <h1>Внимание, родители! Въшките атакуват през зимата</h1>
      <h2>Зимата е по-голяма вероятността човек да хване въшки – много по-чест е контактът между децата, носят се шапки, шалчета</h2>
      <address>
        <time datetime="2019-11-25T12:18:00+00:00">25 Nov 2019, 12:18</time>
      </address>
      <p><b>Зимата е по-голяма вероятността човек да хване въшки – много по-чест е контактът между децата, носят се шапки, шалчета. Със сигурност зимните месеци са по-критични, рискът е по-голям. Това заяви Надя Миткова, която е биолог в лаборатория "Дезинсекция" към Националния център по заразни и паразитни болести (НЦЗПБ).<br/></b> </p>
      <p>От години се наблюдава цикличност в случаите на опаразитяване. <b>"Наблюдаваме нещо като бум обикновено в по-студените месеци – есента и зимата. Тогава, когато се носят повече шапки, шалове, на едно място се струпва много народ, предимно деца. Тогава са повече оплакванията от главови въшки, предимно от родителите“</b>, посочи специалистът. Децата в детски градини, предучилищна възраст, начални класове и тези между 11 и 13-годишна възраст са най-податливи да хванат въшки.</p>
      <p> </p>
      <p>"Проблемът в момента не е в ефективност на препарати – повечето от тях са клинично тествани и работят добре, унищожават със сигурност лазещите въшки, при повторно третиране и гнидите. Проблем е по-скоро това, че липсва донякъде здравна просвета и яснота как да се предпазим от нови и нови опаразитявания от въшки", заяви Миткова. Това означава, че когато се разбере, че в детски колектив има един или два случая на деца с въшки, те трябва едновременно да се освободят от учебни занятия и да бъдат третирани със съответните препарати.</p>
      <p> </p>
      <p>Обяснението защо момичетата по-често хващат въшки в сравнение с момчетата за биолога е просто – по-дългите коси, различни украшения по косата – шноли, диадеми, фиби.</p>
      <p> </p>
      <p>"Момичетата често сменят тези принадлежности, дават си ги едно на друго, а е много важно човек да ползва само свои принадлежности, свои кърпи, шапки, шалове – такива неща не трябва да се разменят между децата. Въпреки това до голяма степен е неизбежно по време на игра, ако едно дете е с въшки да не зарази и другите, затова е важно всеки ден, прибирайки се от училище родителят да прегледа детето, за да се открие проблемът навреме", съветва Миткова.</p>
      <p> </p>
      <p>Тя обясни, че обикновено се предават единични бройки въшки – една-две, не изведнъж много, но до седмица могат да станат и много, могат, да станат и 20.</p>
      <p> </p>
      <p>Специалистът подчерта, че няма надеждна превенция. "<b>Никакви етерични масла, включително и капки чаено масло не могат да се използват като начин въшката да не полазва към косата"</b>, категоричен е биологът.</p>
      <p> </p>
      <p>Ако видите бяло по косата на детето и се чудите дали е гнида или пърхот, най-лесното е да я размърдате. Пърхотът ще падне, но гнидата ще остане здраво закрепена. <b>"Женската въшка здраво, подобно на лепило, прикрепва яйцето към косъма"</b>, обясни биологът.</p>
      <p> </p>
      <p>Тя каза, че в зависимост от това на какво разстояние по дължината на косъма е паразитът, може да се познае от кога детето се е заразило. "Ако приемем, че косъмът расте с около 1 см месечно и гнидата я намерим горе-долу на разстояние 1 см от скалпа, това значи, че преди около месец детето е започнало да има въшки, тъй като точно когато снася женска яйцата те са близо до скалпа", посочи биологът.</p>
      <p> </p>
      <p>Колкото до това какви са признаците за въшки, освен сърбежа, Надя Миткова бърза да посочи, че може до една седмица след както детето е хванало въшки то да не е усетило ухапване, т.е. да не го сърби. Но има и друг индикатор, който може да ни помогне да установим това. "Обикновено женската, когато снася яйца, тя ги закрепва с нещо като желатинообразен секрет, подобно на лепило към косъма, като мине известно време, дни, на определени места косата започва да е като на снопчета, космите са залепени един за друг. Това прави впечатление, когато става на снопчета", обясни тя.</p>
      <p> <br/> </p>
      <p>Биологът посочи, че между 1994 г. и 2009 г. у нас е имало наредба за ограничаване на въшливостта. По силата ѝ, когато съществуваше, всеки ден в детските градини се правеше проверка, в училищата – един път седмично. „Макар и без тази наредба проверката от медицинските лица – сестри или друг персонал, се прави“, каза тя. Според нея проверката трябва да се прави всяка седмица.</p>
      <p> </p>
      <p>Миткова подчерта, че няма система, която да събира данните за опаразитяването с въшки и да ги подава към Центъра за заразни и паразитни болести. "Но тъй или иначе тук преди време са се тествали доколко са ефективни препратите срещу въшки. Народът, поне софиянци, ни знаят като място, където могат да дойдат и да установим, ако се съмняват въшка ли е или друг паразит", посочи специалистът.</p>
      <p> <br/>Източник: <b>БГНЕС<br/></b> </p>
      <related>
        <h4>Още по темата</h4>
        <a href="http://kanal3.bg/news/bulgaria/zdraveopazvane/43457-Opasno%253A-Bum-na-vashki%252C-sharka-i-koklyush-v-stolicata-%2528VIDEO%2529"/>
      </related>
    </article>
  </body>
</html>