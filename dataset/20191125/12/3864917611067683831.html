<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2824904-vrp-vvazae-komentari-rabosapki-skidlivimi-dla-sudovoi-reformi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T12:29:00+00:00"/>
    <meta property="og:title" content="ВРП вважає коментарі Рябошапки шкідливими для судової реформи"/>
    <meta property="og:description" content="Вища рада правосуддя (ВРП) вважає неприпустимими політичні коментарі генпрокурора України Руслана Рябошапки щодо темпів впровадження судової реформи."/>
  </head>
  <body>
    <article>
      <h1>ВРП вважає коментарі Рябошапки шкідливими для судової реформи</h1>
      <h2>Вища рада правосуддя (ВРП) вважає неприпустимими політичні коментарі генпрокурора України Руслана Рябошапки щодо темпів впровадження судової реформи.</h2>
      <address>
        <time datetime="2019-11-25T12:29:00+00:00">25 Nov 2019, 12:29</time>
      </address>
      <p>Про це ідеться в публічному зверненні ВРП щодо заяв генпрокурора Рябошапки, опублікованому на <a href="https://hcj.gov.ua/news/poshyrennya-generalnym-prokurorom-informaciyi-z-metoyu-dyskredytaciyi-sudovoyi-vlady-abo-vplyvu?fbclid=IwAR3NIcaDAWpCTIciftIUi-1LHi0CQTikUrSC9uV4g-yMH_kXVT1djG-J5oQ">сайті відомства</a>.</p>
      <p>“Вища рада правосуддя вважає неприпустимими політичні коментарі генерального прокурора щодо темпів впровадження судової реформи, які прозвучали в інтерв’ю «Радіо Свобода» від 15 листопада 2019 року. Коли подібні заяви лунають в контексті впровадження змін до Закону України «Про судоустрій і статус суддів», то вони нівелюють цілі судової реформи і нової реформи прокуратури, а не сприяють їх реалізації”, - ідеться у зверненні.</p>
      <p>Також наголошується, що “жодна судова реформа не повинна перетворюватися на політичну кампанію з дискредитації судової системи або інструмент її інституційного руйнування”.</p>
      <p>“Відповідно до статті 126 Конституції України незалежність і недоторканність судді гарантуються Конституцією і законами України. Вплив на суддю у будь-який спосіб забороняється”, - наголошується в опублікованому документі.</p>
      <p>У <a href="https://www.ukrinform.ua/tag-visa-rada-pravosudda">ВРП</a> зазначають, що незалежність суддів забезпечується особливим порядком їх обрання або призначення на посаду та звільнення, забороною будь-якого впливу на суддів, захистом їхніх професійних інтересів, особливим порядком притягнення суддів до дисциплінарної відповідальності, забороною суддям належати до політичних партій та профспілок, брати участь у будь-якій політичній діяльності, мати представницький мандат, займатися за сумісництвом певними видами діяльності тощо.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821199-do-ksu-nadijslo-podanna-sodo-sudovoi-reformi-zelenskogo.html">До КСУ надійшло подання щодо судової реформи Зеленського</a>
      </blockquote>
      <p>“Дотримання цих засадничих принципів у ході судової реформи має визначальне значення і є єдиним критерієм успіху такої реформи і її відповідності міжнародним стандартам”, - вважають у ВРП.</p>
      <p>Таким чином, ідеться у зверненні, висловлювання генпрокурора в інтерв’ю стосовно діяльності суддів, у тому числі вищих інстанцій, і членів ВРП “суперечать принципу поділу влади на законодавчу, виконавчу та судову, який гарантує кожній гілці влади незалежність, оскільки Конституцією України та законами України на прокуратуру не покладено повноважень з нагляду та контролю за реалізацією судової реформи”.</p>
      <p>У ВРП нагадали, що Рябошапка в ексклюзивному інтерв’ю проєкту “Радіо Свобода” та “Голосу Америки” “Настоящее время” розповів, що судова система так і залишилася “закритою кастою, де кілька прізвищ фактично управляють нею”.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2818853-verhovnij-sud-prosit-ksu-rozglanuti-zakon-pro-perezapusk-sudovoi-reformi.html">Верховний суд просить КСУ розглянути закон про перезапуск судової реформи</a>
      </blockquote>
      <p>“Президент зробив перший крок, намагаючись перезавантажити орган, котрий відповідає за відбір і звільнення суддів. І відразу ми побачили саботаж з боку органу, котрий відповідає за звільнення суддів, з боку Вищої ради правосуддя. І саботаж з боку Верховного суду. Я думаю, що тут потрібні ще радикальніші заходи. Можливо, треба спробувати спілкуватися з саботажниками в рамках кримінально-процесуального кодексу”, - сказав у<a href="https://www.currenttime.tv/a/ryaboshapka/30272093.html"> інтерв’ю</a> Рябошапка.</p>
      <p>Як повідомляв Укрінформ, 7 листопада 2019 року в Україні набув чинності закон “Про внесення змін до закону України “Про судоустрій і статус суддів” та деяких законів України щодо діяльності органів суддівського врядування”.</p>
    </article>
  </body>
</html>