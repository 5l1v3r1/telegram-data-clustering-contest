<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/25/giatroi-gia-ygeia-jullian-assange-tha-pethaei-sti-filaki/"/>
    <meta property="og:site_name" content="neolaia.gr"/>
    <meta property="article:published_time" content="2019-11-25T12:12:13+00:00"/>
    <meta property="og:title" content="Γιατροί προειδοποιούν για την υγεία του Τζούλιαν Ασάνζ: Κινδυνεύει να πεθάνει στη φυλακή"/>
    <meta property="og:description" content="Περισσότεροι από 60 γιατροί υπογράφουν ανοιχτή επιστολή, εκφράζοντας τον φόβο ότι η υγεία του Τζούλιαν Ασάνζ, βρίσκεται σε τόσο άσχημη κατάσταση που εκείνος θα μπορούσε να πεθάνει μέσα στη βρετανική φυλακή υψηλής ασφαλείας, όπου κρατείται, στο Λονδίνο."/>
  </head>
  <body>
    <article>
      <h1>Γιατροί προειδοποιούν για την υγεία του Τζούλιαν Ασάνζ: Κινδυνεύει να πεθάνει στη φυλακή</h1>
      <h2>Συναγερμός για τον Τζούλιαν Ασάνζ από γιατρούς σε όλο τον κόσμο: «Η ιατρική κατάσταση είναι κατεπείγουσα. Δεν υπάρχει καιρός για χάσιμο»</h2>
      <address><time datetime="2019-11-25T12:12:13+00:00">25 Nov 2019, 12:12</time> by <a rel="author">neolaia.gr Team</a></address>
      <p>Περισσότεροι από 60 γιατροί υπογράφουν ανοιχτή επιστολή, εκφράζοντας τον φόβο ότι η υγεία του <b>Τζούλιαν Ασάνζ</b>, βρίσκεται σε τόσο άσχημη κατάσταση που εκείνος θα μπορούσε να πεθάνει μέσα στη βρετανική φυλακή υψηλής ασφαλείας, όπου κρατείται, στο Λονδίνο.</p>
      <p>Ο ιδρυτής των <a href="https://www.neolaia.gr/tag/wikileaks/"><b>WikiLeaks</b></a> και ακτιβιστής, Τζούλιαν Ασάνζ, συνελήφθη στις <b>11 Απρίλιου του 2019</b> στο Λονδίνο για <b>«παραβίαση των όρων αναστολής του»</b> μέσα στην πρεσβεία του Εκουαδόρ, κατόπιν αιτήματος των Ηνωμένων Πολιτειών για την έκδοσή του.</p>
      <p>O Τζούλιαν Ασάνζ αντιμετωπίζει κατηγορίες για συνωμοσία και έκτοτε κρατείται στη βρετανική φυλακή Belmarsh, δίνοντας μεγάλη δικαστική μάχη για να μην εκδοθεί στις ΗΠΑ, ενώ η πλήρης ακρόαση για την έκδοσή του στις Ηνωμένες Πολιτείες αναμένεται να πραγματοποιηθεί τον <b>Φεβρουάριο του 2020.</b></p>
      <p>Και ενώ, λοιπόν, ο Ασάνζ βρίσκεται κλεισμένος στη βρετανική φυλακή εδώ και καιρό, έχοντας υποβληθεί σε σκληρά βασανιστήρια -ψυχολογικά και σωματικά-, πάνω από 60 γιατροί ζήτησαν κατεπειγόντως να υποβληθεί σε ιατρική θεραπεία, προειδοποιώντας ότι κινδυνεύει να πεθάνει, σύμφωνα με τα όσα μεταδίδουν σήμερα (25/11) τα βρετανικά μέσα ενημέρωσης.</p>
      <p>Ο 48χρονος Ασάνζ προγραμματιστής και ιδρυτής της διεθνούς ΜΚΟ, βρίσκεται αυτή τη στιγμή σε φυλακή της Βρετανίας και πρέπει να μεταφερθεί εσπευσμένα σε νοσοκομείο για θεραπεία, διαφορετικά μπορεί να πεθάνει, αφού όπως αναφέρεται στην επιστολή των γιατρών, τόσο η σωματική όσο και η ψυχική του υγεία, πρέπει οπωσδήποτε να ελεγχθούν από ειδικούς.</p>
      <p>Σύμφωνα με τους συντάκτες της επιστολής, η υγεία του Αυστραλού ακτιβιστή επιδεινώθηκε <b>πολύ γρήγορα στη φυλακή:</b></p>
      <p>
        <i>«Αν δεν υπάρξουν επειγόντως αξιολόγηση και θεραπεία, ανησυχούμε πραγματικά, με τα στοιχεία που είναι αυτή τη στιγμή διαθέσιμα, πως ο κ. Ασάνζ μπορεί να πεθάνει στη φυλακή».</i>
      </p>
      <p>Η επιστολή δημοσιεύτηκε στην εφημερίδα Guardian – μεταξύ άλλων μέσων ενημέρωσης – και υπογράφεται από γιατρούς των ΗΠΑ, της Αυστραλίας, της Βρετανίας, της Σουηδία, της Ιταλία, της Γερμανίας, της Σρι Λάνκας και της Πολωνίας.</p>
      <p>
        <i>
          <b>«Η ιατρική κατάσταση είναι συνεπώς κατεπείγουσα. Δεν υπάρχει καιρός για χάσιμο».</b>
        </i>
      </p>
      <p>Σύμφωνα με την Guardian, οι γιατροί βασίζουν τη μαρτυρία τους στην εμφάνιση που έκανε ο Ασάνζ τον Οκτώβριο του 2019 σε δικαστήριο του Λονδίνου και σε μια έκθεση του Ειδικού Εισηγητή του ΟΗΕ για τα Βασανιστήρια Νιλς Μέλτσερ.</p>
      <p>Ο τελευταίος ανέφερε πως ο Τζούλιαν Ασάνζ εμφανίζει τις<b> τυπικές ενδείξεις «ψυχολογικών βασανιστηρίων».</b></p>
      <figure>
        <img src="https://neolaia.gr/wp-content/uploads/2019/11/skynews-julian-assange-leaves-court_4655744.jpg"/>
      </figure>
      <p>
        <b>O Τζούλιαν Ασάνζ εμφανίζει τις τυπικές ενδείξεις κρατουμένου που έχει υποστεί πλήθος ψυχολογικών και σωματικών βασανιστηρίων</b>
      </p>
      <p>Ο Τζούλιαν Ασάνζ πρόκειται να παρευρεθεί ενώπιον του δικαστηρίου στις <b>25 Φεβρουαρίου του 2020</b> για να αντιταχθεί σε αίτημα έκδοσής του στις Ηνωμένες Πολιτείες, οι οποίες τον κατηγορούν ότι βοήθησε την μάρτυρα δημόσιου συμφέροντος και πρώην Αμερικάνου στρατιώτη, <b>Chelsea Manning</b>, στη δημοσιοποίηση απόρρητου υλικού για τις αμερικανικές στρατιωτικές επιχειρήσεις στο Ιράκ και το Αφγανιστάν.</p>
      <p>Με αυτές τις κατηγορίες, ο Ασάνζ μπορεί να καταδικασθεί στις ΗΠΑ σε κάθειρξη μέχρι και 175 χρόνια για κατασκοπεία.</p>
      <p>
        <b>Οι αποκαλύψεις του Τζούλιαν Ασάνζ</b>
      </p>
      <p>Οι μεγάλες αποκαλύψεις των WikiLeaks ξεκίνησαν, όταν ο <b>Τζούλιαν Ασάνζ</b> δημοσίευσε ένα βίντεο που δείχνει τον Αμερικάνικο στρατό να βομβαρδίζει άμαχο πληθυσμό στο Ιράκ. Το εν λόγω βίντεο παραχώρησε στον Ασάνζ η <b>Chelsea Manning,</b> ενώ το περιστατικό συνέβη το 2010, όταν ένα μαχητικό ελικόπτερο τύπου Απάτσι, πυροβόλησε και τελικά δολοφόνησε έναν φωτογράφο, ονόματι Namir noor-Eldeen του Reuters στη Βαγδάτη.</p>
      <figure>
        <img src="https://neolaia.gr/wp-content/uploads/2019/11/Chelsea-Manning-640x360-1.jpg"/>
      </figure>
      <p>
        <b>Η Chelsea Manning είχε καταδικαστεί για παράδοση απόρρητων στρατιωτικών εγγράφων στον ιστότοπο των WikiLeaks</b>
      </p>
      <p>Ο θάνατος των αμάχων κατεγράφη από το ελικόπτερο και η WikiLeaks δημοσιοποίησε το υλικό σε ένα βίντεο, με τίτλο<b> «Collateral Murder»</b>.</p>
      <p>Στο παρακάτω απόσπασμα, πέρα απ’ το ότι φαίνονται ξεκάθαρα οι δολοφονίες άμαχου πληθυσμού, ακούγονται και οι συνομιλίες του πληρώματος που γελά και αποκαλεί τα θύματα<b> «νεκρούς μπάσταρδους».</b></p>
      <figure>
        <iframe src="https://www.youtube.com/embed/HfvFpT-iypw" width="961" height="721" data-service="Youtube" scrolling="no"/>
      </figure>
      <p>Αυτή ήταν και η πρώτη μεγάλη αποκάλυψη του Τζούλιαν Ασάνζ, αλλά και η πρώτη μεγάλη διαρροή για τις Η.Π.Α, που στάλθηκε στους WikiLeaks από την 22χρονη τότε Τσέλσι Μάνινγκ, η οποία συνελήφθη και αργότερα κατηγορήθηκε για 12 συνολικά παραβάσεις, σύμφωνα με τις οποίες μετέφερε παράνομα στον προσωπικό της υπολογιστή απόρρητα στοιχεία, τα οποία στη συνέχεια παρείχε σε αναρμόδια πηγή.</p>
      <p>
        <b>Δείτε ακόμα: <a href="https://www.neolaia.gr/2019/11/19/julian-assange-aposirodai-apo-ti-souidia-oi-katigories-viasmou/">Τζούλιαν Ασάνζ: Η Σουηδία αποσύρει τις κατηγορίες σε βάρος του για βιασμό</a></b>
      </p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/25/afta-einai-ta-10-pio-perierga-fagita-ston-kosmo/"/>
        <a href="https://neolaia.gr/neo/fun-paraxena"/>
        <a href="https://neolaia.gr/2019/11/25/10-simadia-pou-deixnoun-oti-i-sxesi-sou-tha-kratisei/"/>
        <a href="https://neolaia.gr/2019/11/25/oi-tilefonitries-oso-prepei-na-gnorizeis-gia-tin-5i-sezon/"/>
        <a href="https://neolaia.gr/neo/seires-dvd"/>
        <a href="https://neolaia.gr/2019/11/25/5-podcasts-gia-esena-pou-agapas-tin-logotexnia/"/>
        <a href="https://neolaia.gr/neo/diadiktyo-menw-spiti"/>
        <a href="https://neolaia.gr/2019/11/25/ekpedefi-se-soft-skills-kai-prooptiki-amesis-proslipsis-se-katastimata-intersport-ke-athletes-foot/"/>
        <a href="https://neolaia.gr/neo/epikairotita"/>
      </related>
    </article>
  </body>
</html>