<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/ostatni/clanek/1166314-prusvih-v-cfl-nebude-sirlovi-a-spol-hrozilo-vylouceni-ze-souteze.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T12:24:00+00:00"/>
    <meta property="og:title" content="Průšvih v ČFL nebude! Šírlovi a spol. hrozilo vyloučení ze soutěže"/>
    <meta property="og:description" content="Pořádná divočina hrozila po skončení podzimu ve Fortuna České fotbalové lize. Vedení soutěže spolu s disciplinárkou řešilo a řeší problém týmu FK Zbuzany, kde hraje třeba bývalý reprezentant Radek Šírl. Ve hře byl i konec klubu v ČFL už po podzimu. „Týmu hrozí vyloučení kvůli neuhrazení startovného, jde o červencovou fakturu,&amp;quot; potvrdil informaci serveru Sport.cz Jan Hořejší, sekretář Řídící komise soutěží pro Čechy. &amp;quot;Klub už potřebnou sumu uhradil,&amp;quot; poznamenal Josef Huňáček mladší, sekretář Zbuzan. Pokud peníze dorazí na účet včas, mělo by být po problému."/>
  </head>
  <body>
    <article>
      <h1>Průšvih v ČFL nebude! Šírlovi a spol. hrozilo vyloučení ze soutěže</h1>
      <address><time datetime="2019-11-25T12:24:00+00:00">25 Nov 2019, 12:24</time> by <a rel="author">rjm, Sport.cz</a></address>
      <p>Pořádná divočina hrozila po skončení podzimu ve Fortuna České fotbalové lize. Vedení soutěže spolu s disciplinárkou řešilo a řeší problém týmu FK Zbuzany, kde hraje třeba bývalý reprezentant Radek Šírl. Ve hře byl i konec klubu v ČFL už po podzimu. „Týmu hrozí vyloučení kvůli neuhrazení startovného, jde o červencovou fakturu," potvrdil informaci serveru Sport.cz Jan Hořejší, sekretář Řídící komise soutěží pro Čechy. "Klub už potřebnou sumu uhradil," poznamenal Josef Huňáček mladší, sekretář Zbuzan. Pokud peníze dorazí na účet včas, mělo by být po problému.</p>
      <p>Na oficiálním webu Řídící komise pro Čechy (ŘKČ) svítí informace, že sportovně technická komise předává oddíl FK Zbuzany 1953 do gesce disciplinárky ŘKČ s návrhem na vyloučení ze soutěže Fortuna ČFL B pro soutěžní ročník 2019/2020 kvůli nesplnění článku 17. „Disciplinárka zasedá ve středu, do té doby mají Zbuzany šanci částku uhradit. Pokud tak neučiní, může disciplinárka potvrdit navržený trest od STK," potvrzuje Hořejší.</p>
      <p>„Momentálně se všechno řeší," poznamenal v poledne pro Sport.cz Josef Huňáček mladší, sekretář klubu. O pár desítek minut později už hlásil, že by mělo být po problému, protože klub odeslal požadovanou sumu na patřičný účet. "Už jsme peníze poslali," konstatoval sekretář FK Zbuzany.</p>
      <p>Klub podle dostupných informací ŘKČ do pondělního poledne neuhradil startovné v soutěži ve výši 21 600 korun (odpoledne podle tvrzení sekretáře klubu došlo k zaplacení zmíněné sumy). "Tady přiznáváme pochybení, o tom není pochyb," dodal později pro Sport.cz Josef Huňáček starší, šéf FK Zbuzany.</p>
      <p>Klub rovněž musí řešit kompenzační poplatek, kvůli chybějícím mládežnickým týmům, tam už ovšem jde o částku v řádech statisíců (600 000 korun). A tady už je jasné, že vysoká suma klub trápí. Přitom už dva roky fungují sdružené mládežnické týmy Zbuzan a Sokola Jinočany. "Vše do května fungovalo podle platných stanov. Ty se ale v červenci změnily, změna se týkala počtu hráčů v jednotlivých týmech. My jsme to prostě nezaregistrovali, nikde jsme to nenašli," nechal se odpoledne slyšet šéf FK Zbuzany.</p>
      <p>Tvrdí, že nešlo o žádné fiktivní záložení týmů, aby dostál podmínce fotbalových šéfů, ale o normálně fungující mužstva. Klub navíc vlastní největší krytou halu, kterou využívá celá řada mládežnických týmů a to třeba i Slavia. "Pro mládež a malé fotbalisty vážně děláme maximum," stojí si za svým Huňáček starší.</p>
      <p>V polovině soutěže jsou Zbuzany na devátém místě tabulky skupiny B. Kromě Šírla v klubu působí například i exligista Mario Lička.</p>
    </article>
  </body>
</html>