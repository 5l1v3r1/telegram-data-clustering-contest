<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/z-drazdanske-klenotnice-grunes-gewolbe-zmizely-sperky-za-miliardy-zlodeje-zachytily-kamery-1364511"/>
    <meta property="og:site_name" content="E15.cz"/>
    <meta property="article:published_time" content="2019-11-25T12:21:00+00:00"/>
    <meta property="og:title" content="Z drážďanské klenotnice Grünes Gewölbe zmizely šperky za miliardy. Zloděje zachytily kamery"/>
    <meta property="og:description" content="Zloději v pondělí brzy ráno vykradli drážďanskou klenotnici Grünes Gewölbe (Zelená klenba), kde jsou uloženy cenné historické sbírky německé spolkové země Sasko. Výši škody policisté a ani saská zemská vláda podle agentury DPA zatím neuvedli, informace deníku Bild ale hovoří o asi jedné miliardě eur (25,5 miliardy korun). Saský ministerský předseda Michael Kretschmer je věcí otřesen."/>
  </head>
  <body>
    <article>
      <h1>Z drážďanské klenotnice Grünes Gewölbe zmizely šperky za miliardy. Zloděje zachytily kamery</h1>
      <address><time datetime="2019-11-25T12:21:00+00:00">25 Nov 2019, 12:21</time> by <a rel="author">ČTK</a></address>
      <p>
        <b>Zloději v pondělí brzy ráno vykradli drážďanskou klenotnici Grünes Gewölbe (Zelená klenba), kde jsou uloženy cenné historické sbírky německé spolkové země Sasko. Výši škody policisté a ani saská zemská vláda podle agentury DPA zatím neuvedli, informace deníku Bild ale hovoří o asi jedné miliardě eur (25,5 miliardy korun). Saský ministerský předseda Michael Kretschmer je věcí otřesen.</b>
      </p>
      <p>„Okradena byla nejen státní sbírka, ale také my, Sasové!“ citovala DPA saského premiéra. Kretschmer dodal, že hodnotu, kterou sbírka má, po řadu staletí tvrdě vytvářeli obyvatelé Saska.</p>
      <p>Hodnotu ukradených předmětů z drážďanské klenotnice není podle šéfky saských státních sbírek možné finančně vyčíslit. Přesný soupis ještě hotov není.</p>
      <p>„Pachatele jsme ještě neidentifikovali a zatím jsme nikoho nezatkli,“ řekl policejní mluvčí Marko Laske. Podrobnosti neuvedl, policie ale připravuje tiskovou konferenci. Muzeum, které patří mezi nejvýznamnější v Německu, se k případu zatím nevyjádřilo.</p>
      <related>
        <a href="https://www.e15.cz/byznys/obchod-a-sluzby/modni-imperium-lvmh-koupi-klenotnika-tiffany-zaplati-za-nej-16-2-miliardy-dolaru-1364507"/>
      </related>
      <p>Podle informací deníku Bild zloději nejdříve asi v 5:00 ráno zapálili elektrorozvaděč pod nedalekým Augustovým mostem, aby přerušili dodávky elektřiny do Rezidenčního zámku, ve kterém jsou sbírky vystaveny. Do se budovy pak dostali oknem. I když byla klenotnice bez proudu, bezpečnostní kamery podle listu fungovaly a zaznamenaly vícero malých osob. Zloději se podle médií zajímali jen o drahé kameny, malby a vázy nechali bez povšimnutí.</p>
      <p>Místo činu už navštívila saská ministryně kultury Eva-Maria Stangeová, ohlášen je i premiér Kretschmer. Ten už uvedl, že historii Saska nelze bez klenotnice pochopit.</p>
      <p>Grünes Gewölbe, která nese název podle původního nátěru klenby, bývala klenotnicí saských kurfiřtů. K vidění jsou zde mimo jiné jantarové předměty, stříbrné nádobí, výrobky ze slonoviny či zlatnická díla. K často zmiňovaným tamním předmětům patří Mouřenín se smaragdovým stupínkem, soška osázená vedle smaragdů i rubíny, safíry či granáty.</p>
      <related>
        <a href="https://www.e15.cz/rozhovory/puvodni-ceske-korunovacni-klenoty-ma-rakousko-stat-se-o-ne-stale-neprihlasil-rika-exposlanec-koudelka-1356842"/>
      </related>
      <p>Vzácné sbírky klenotnice přečkaly masivní vybombardování Drážďan na konci druhé světové války, neboť byly od roku 1942 uloženy v polabské pevnosti Königstein. V květnu 1945 je Rudá armáda odvezla do Moskvy, po 13 letech byla velká většina cenností vrácena. Rekonstruované prostory klenotnice v Rezidenčním zámku byly postupně zpřístupněny od roku 2004, předtím byly sbírky po 30 let přechodně vystaveny v drážďanském Albertinu.</p>
      <related>
        <a href="https://www.e15.cz/tema/osobnosti-o-byznysu/sperkar-gismondi-vasen-pro-praci-musite-mit-v-krvi-1352554"/>
      </related>
      <related>
        <a href="https://www.e15.cz/tema/miliardari/vizionari/vypada-opravdu-divne-tesla-svym-pickupem-sokovala-hodnota-firmy-klesla-o-sto-miliard-1364465"/>
      </related>
      <p> </p>
      <related>
        <h4>Související články</h4>
        <a href="https://www.e15.cz/tema/osobnosti-o-byznysu/sperkar-gismondi-vasen-pro-praci-musite-mit-v-krvi-1352554"/>
        <a href="https://www.e15.cz/rozhovory/ruska-propaganda-v-cesku-stale-nachazi-lidi-kteri-ji-pomahaji-zesilovat-rika-historik-petr-blazek-1362740"/>
        <a href="https://www.e15.cz/domaci/policiste-a-hasici-ziskali-narok-na-priplatek-na-penize-ale-cekaji-marne-1361794"/>
        <a href="https://www.e15.cz/domaci/mestska-policie-drti-v-naboru-tu-statni-nabizi-i-o-15-tisic-vyssi-plat-1361514"/>
        <a href="https://www.e15.cz/domaci/vlada-chce-zabranit-extremistum-ve-vstupu-do-rad-obecnich-strazniku-1361052"/>
      </related>
    </article>
  </body>
</html>