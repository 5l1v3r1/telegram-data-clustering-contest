<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sievietem/359922-vins-ielauzas-nepareizaja-maja-82-gadus-veca-bijusi-kulturiste-ar-savu-speku-parsteidz-laupitaju"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T12:00:00+00:00"/>
    <meta property="og:title" content="&quot;Viņš ielauzās nepareizajā mājā&quot; - 82 gadus veca bijusī kultūriste ar savu spēku pārsteidz laupītāju"/>
    <meta property="og:description" content="Kāda laupītāja nodoms ielauzties 82 gadus vecas kundzes Ņujorkas mājoklī viņam beidzās pagalam nelāgi, jo omīte izrādījās bijusī kultūriste, kuras fiziskā sagatavotība gadu laikā nebūt nebija pasliktinājusies, ziņo &quot;CNN&quot;."/>
  </head>
  <body>
    <article>
      <h1>"Viņš ielauzās nepareizajā mājā" - 82 gadus veca bijusī kultūriste ar savu spēku pārsteidz laupītāju</h1>
      <address><time datetime="2019-11-25T12:00:00+00:00">25 Nov 2019, 12:00</time> by <a rel="author">Jauns.lv</a></address>
      <p>
        <b>Kāda laupītāja nodoms ielauzties 82 gadus vecas kundzes Ņujorkas mājoklī viņam beidzās pagalam nelāgi, jo omīte izrādījās bijusī kultūriste, kuras fiziskā sagatavotība gadu laikā nebūt nebija pasliktinājusies, ziņo "CNN".</b>
      </p>
      <p>82 gadus vecā Villija Mērfija gatavojās doties pie miera, kad pie viņas mājas durvīm sāka klauvēt nepazīstams vīrietis. Viņš lūdzis kundzi izsaukt medicīnisko palīdzību.</p>
      <p>Tā vietā, lai ielaistu nepazīstamo viesi savā mājā, Mērfija izsaukusi policiju. Vīrietis par to saniknojies, un centies ielauzties īpašumā neaicināts. </p>
      <figure>
        <img src="https://i.jauns.lv/t/2019/11/25/1844871/950x0.png?v=1574682220"/>
        <figcaption>Foto: ekrānuzņēmums no video</figcaption>
      </figure>
      <p>"Tas ir drūmi, ka es esmu vientuļa un veca. Tomēr, ziniet ko? Es esmu sīksta," stāsta Mērfija, atrādot savam vecumam iespaidīgos roku muskuļus. "Viņš izvēlējās nepareizo māju, kurā ielauzties." Mērfija savulaik kā kultūriste izcīnījusi augstas vietas dažādās sacensībās, turklāt arī šobrīd turpina regulāri apmeklēt sporta zāli.</p>
      <figure>
        <img src="https://i.jauns.lv/t/2019/11/25/1844872/950x0.png?v=1574682220"/>
        <figcaption>Foto: ekrānuzņēmums no video</figcaption>
      </figure>
      <p>Lai atvairītu iebrucēju, Mērfija izmantojusi visu, kas bijis pa rokai, sākot ar galdu. "Es pacēlu galdu un triecu to pret viņu. Tas salūza," stāsta seniore. Pēc tam viņa turpinājusi laupītāju atvairīt ar galda metāla kājām. Tad Mērfija skrējusi uz virtuvi, kur paņēmusi mazgāšanas līdzekli, kuru iešķiedusi iebrucējam acīs. Tomēr ar to viss nav beidzies. Sieviete lietā likusi arī slotu.</p>
      <p>Pēc visa notikušā ieradušies arī likumsargi un ātrā palīdzība, kas sniegusi cietušajam iebrucējam palīdzību. Mērfija uzskata, ka vīrietis noteikti priecājās, ka beidzot ticis ārā no mājas, kurā pats ielauzies.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F13WHAM%2Fvideos%2F402569860624777%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
    </article>
  </body>
</html>