<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/25/szerda-delben-hataroznak-von-der-leyen-bizottsaganak-sorsarol"/>
    <meta property="og:site_name" content="infostart"/>
    <meta property="article:published_time" content="2019-11-25T12:43:15+00:00"/>
    <meta property="og:title" content="Szerda délben határoznak von der Leyen bizottságának sorsáról"/>
    <meta property="og:description" content="Szerdán délben szavaz az Európai Parlament az új Európai Bizottságról. Orbán Viktor miniszterelnök Magyarország elmúlt 10 évben elért legnagyobb diplomáciai sikerének nevezte a magyar biztos portfólióját."/>
  </head>
  <body>
    <article>
      <h1>Szerda délben határoznak von der Leyen bizottságának sorsáról</h1>
      <address><time datetime="2019-11-25T12:43:15+00:00">25 Nov 2019, 12:43</time> by <a rel="author">Infostart / InfoRádió - Németh Zoltán</a></address>
      <h3>Szerdán délben szavaz az Európai Parlament az új Európai Bizottságról. Orbán Viktor miniszterelnök Magyarország elmúlt 10 évben elért legnagyobb diplomáciai sikerének nevezte a magyar biztos portfólióját.</h3>
      <p>Miután múlt hétfőn Brüsszelben <a href="https://infostart.hu/belfold/2019/11/18/masodszorra-mar-zold-utat-kapott-brusszelben-varhelyi-oliver">a magyar biztos is megkapta</a> a szakbizottsági támogatást, szinte teljessé vált az új Európai Bizottság összetétele.</p>
      <p>Az EP elnöke a napokban hangsúlyozta, nem várnak brit biztosjelöltre, annak ellenére sem, hogy Ursula von der Leyen korábban azt mondta, brit biztost is szeretne a csapatába. David Sassoli szerint ezt a kérdést tisztázták, és csupán 27 fős lesz a leendő bizottság.</p>
      <p>„A következő öt évben a bevándorlásra és a menekültkérdésre adandó hosszú távú választól kezdve az éghajlatváltozás elleni küzdelemben megszerzett vezető szerepünk megőrzéséig számos feladatunk lesz – ismertette az EP elnöke – Olyan Európai Bizottságra van tehát szükség, amely képes lépni az európaiaknak fontos ügyekben. A parlament, amely közvetlen kapcsolatban áll az európai polgárokkal, ezentúl is vizsgálja a Bizottság munkáját és biztosítja, hogy a testület teljesítse vállalásait".</p>
      <p>Hétfőn végül <a href="https://infostart.hu/belfold/2019/11/25/hivatalosan-is-elfogadtak-az-europai-bizottsag-leendo-tagjainak-modositott-nevsorat-a-tagallamok-kormanyai">hivatalosan is elfogadták</a> az Európai Bizottság leendő tagjainak módosított névsorát a tagállamok kormányai. Ezzel</p>
      <blockquote>minden akadály elhárult az elől, hogy az Európai Parlament szerdán szavazzon az új testület végleges összetételéről.</blockquote>
      <p>Várhelyi Olivér, az Európai Bizottság leendő magyar biztosát egyébként <a href="https://infostart.hu/belfold/2019/11/22/191122-bel1-1235-ogy-europai-ugyek-bizottsaga-varhelyi-of-hzs">múlt héten hallgatta meg</a> a magyar Országgyűlés európai ügyekért felelős bizottsága. "Mindvégig egyetlen célom volt a munkámban: hogy hozzátegyek Európához, hogy erősítsem az európai együttműködést. Minden erőfeszítésemmel ezen voltam, és ezen is leszek" – fogalmazott.</p>
      <p><a href="https://infostart.hu/belfold/2019/11/22/orban-viktor-ez-az-elmult-tiz-ev-legnagyobb-diplomaciai-sikere">Orbán Viktor miniszterelnök péntek reggel</a> a Kossuth Rádió műsorában a biztonság szempontjából legfontosabb feladatnak tartja a szomszédságpolitikáért és bővítésért felelős portfoliót.</p>
      <p>"Szerintem az elmúlt tíz év legnagyobb diplomáciai sikere, hogy így döntöttek – és hogy ezt kiharcoltuk magunknak" – magyarázta a kormányfő, hozzátéve: szerinte Magyarország kapja meg a következő 5 év legfontosabb európai portfólióját.</p>
      <p>A <a href="https://infostart.hu/kulfold/2019/11/21/jovo-szerdan-gyakorlatilag-eldol-az-uj-osszetetelu-europai-bizottsag-sorsa">biztosi testületről szóló parlamenti szavazás</a> szerdán délben lesz azután, hogy Ursula von der Leyen megválasztott bizottsági elnök bemutatja a Bizottság tagjait és programját.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Szerda délben határoznak von der Leyen bizottságának sorsáról</p>
      <figure>
        <audio src="https://infostart.hu/audio/00005/0000545fb.mp3"/>
      </figure>
      <p> </p>
    </article>
  </body>
</html>