<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140895/%D9%85%D9%87%D9%85%D8%AA%D8%B1%DB%8C%D9%86-%D8%AF%D8%BA%D8%AF%D8%BA%D9%87-%D8%A8%D9%88%D8%B1%D8%B3-%D8%A8%D8%A7%D8%B2%D8%A7%D9%86-%D9%88-%DA%86%D9%86%D8%AF-%D8%B3%D8%A6%D9%88%D8%A7%D9%84-%D9%88-%D8%A7%D8%A8%D9%87%D8%A7%D9%85-%D8%A7%D8%B2-%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D8%A2%DB%8C%D9%86%D8%AF%D9%87-%D8%AF%D9%88%D9%84%D8%AA"/>
    <meta property="og:site_name" content="boursepress.ir"/>
    <meta property="article:published_time" content="2019-11-25T12:42:00+00:00"/>
    <meta property="og:title" content="مهمترین دغدغه بورس بازان و چند سئوال و ابهام از برنامه های آینده دولت"/>
    <meta property="og:description" content="یک کارشناس با اعلام اینکه بورس بهترین گزینه سرمایه گذاری است ، مهمترین دغدغه فعلی فعالان بازار سرمایه را ریسک بودجه دولت دانست و چند سئوال مطرح کرد ."/>
  </head>
  <body>
    <article>
      <h1>مهمترین دغدغه بورس بازان و چند سئوال و ابهام از برنامه های آینده دولت</h1>
      <h2>کارشناس بازارسرمایه اعلام کرد:</h2>
      <address>
        <time datetime="2019-11-25T12:42:00+00:00">25 Nov 2019, 12:42</time>
      </address>
      <p>
        <i>یک کارشناس با اعلام اینکه بورس بهترین گزینه سرمایه گذاری است ، مهمترین دغدغه فعلی فعالان بازار سرمایه را ریسک بودجه دولت دانست و چند سئوال مطرح کرد .</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، نیما پراونی مدیر سرمایه‌گذاری صندوق سرمایه‌گذاری مشترک نوین پایدار درباره مهمترین راهکار عملی کنترل نقدینگی و جذب سرمایه به سنا گفت: اولین گام هدایت منابع به بازار سرمایه این است که نقدینگی را فراری ندهیم. نقدینگی و سرمایه هوشمند است و برای ماندگاری ، همیشه بازار کم ریسک‌تر را انتخاب می‌کند. بنابراین باید ریسک‌های بازار سرمایه را کاهش داد.</p>
      <p>وی افزود: درحال حاضر بازار طلا و ارز، افت و خیزهای زیادی داشته و بازار مسکن هم در رکود و بازار خودرو هم اشباع شده است. بنابراین بازار سرمایه بهترین گزینه سرمایه گذاری و با ثبات‌تر از دیگر بازارها است. با این حال سیاست‌های خرد و کلان دولت به اندازه کافی حمایتی نیست و به نظر می‌رسد بهترین راهکار عدم تحمیل ریسک جدید ناشی از سیاست گذاری های دولت است.</p>
      <p>این کارشناس ضمن اشاره به نقش دولت در توسعه بازار سرمایه و پیامدهای عدم حمایت آن ، ادامه داد: درحال حاضر شرکت‌های ارزنده و بسیار مناسبی در بازار سرمایه وجود دارند اما پرسش این است که چرا قیمت سهام این شرکت‌ها افزایش نمی یابد؟</p>
      <p>پروانی با تاکید بر اینکه دولت باید برنامه مدون و مشخصی جدیدی برای توسعه، ثبات و شفافیت بازار سرمایه ارایه دهد، افزود: مهمترین دغدغه فعلی بازار سرمایه ، ریسک بودجه دولت بوده و اکثر فعالان در این بیم و امید هستند که کسر بودجه دولت از چه طریقی جبران می‌شود و آیا تغییراتی در شرکت‌های پتروشیمی به وجود می آورد یا مالیات شرکت‌ها را افزایش می‌دهد و یا معافیت‌های مالیاتی را لغو و نقدینگی را افزایش می‌دهد؟ هرکدام از این اقدامات می‌تواند کل بازار سرمایه را تحت تاثیر قرار دهد.</p>
      <p>پروانی افزود: سیاست‌های منطقی دولت، نگاه سیاستمداران و مسئولان، ایجاد زیرساخت‌ها و... از جمله عواملی هستند که سرمایه هوشمند را به ماندن در بازار سرمایه تشویق می‌کند و با توجه به فرمایشات رهبر معظم انقلاب مبنی بر حمایت از سرمایه گذاری های مولد، دولت باید سیاست‌گذاری‌های کلان جدیدی ترسیم و در مسیر توسعه بیشتر بازار سرمایه حرکت کند.</p>
      <p>انتهای پیام</p>
    </article>
  </body>
</html>