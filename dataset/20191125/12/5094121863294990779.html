<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/akvarista-po-dedovi-zalibe-venuje-pres-14-hodin-denne-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T12:20:00+00:00"/>
    <meta property="og:title" content="Když se z koníčku stane povolání. Akvarista se rybkám věnuje 14 hodin denně"/>
    <meta property="og:description" content="Ivo Rudický zasvětil svůj život skleněným nádobám a životu v nich. Ze záliby se časem stala obživa. Než v neděli ve dvě ráno vyrazil na ostravské fauna trhy, spal pouze hodinu a půl. Na jiné koníčky mu nezbývá čas. Akvaristy rozděluje na dvě skupiny – lidi, kteří si akvárium pořídí domů a zajímají je co nejbarevnější ryby, a fajnšmekry, kteří vyhledávají spíše vzácné kusy a „špeky“, jakými jsou třeba sladkovodní jehly.  "/>
  </head>
  <body>
    <article>
      <h1>Když se z koníčku stane povolání. Akvarista se rybkám věnuje 14 hodin denně</h1>
      <address><time datetime="2019-11-25T12:20:00+00:00">25 Nov 2019, 12:20</time> by <a rel="author">Petr Jiříček</a></address>
      <p>Sám je však kombinací obojího. Rybám a dalším tvorům za čtyřmi prosklenými stěnami věnuje veškerý svůj čas. „Doma dnes máme asi 160 akvárií, kde množíme ryby. Děláme to s manželkou sami a – přiznávám – někdy se stane, že to zkrátka nestíháme. Je to náročné,“ říká o svém koníčku, jemuž i s dalšími náležitostmi, které k jeho byznysu patří, věnuje vždy nejméně čtrnáct hodin denně. „A to včetně víkendů. Od ryb se v podstatě nehneme!“</p>
      <figure>
        <img src="https://g.denik.cz/50/46/brno-brno-jih-komarov-zidenice-ulice-u-vlecky-18_denik-150-3x2.jpg"/>
      </figure>
      <aside>
        <a href="https://www.denik.cz/regiony/brno-autovrak-parkovani.html">Blokují parkoviště a hyzdí okolí. Obyvatelé Brna si stěžují na autovraky Přečíst článek ›</a>
      </aside>
      <p>Pro akvaristiku (a teraristiku) byl tak trochu předurčen. „V mém případě se jedná trochu o genetickou záležitost, protože můj dědeček míval zahradnictví, kde kromě pěstování kytek choval taky rybičky, ptáky, myši, no prostě na co si vzpomněl. Vše, co na fauna trzích najdete, to on už před nějakými šedesáti lety choval a pěstoval,“ vysvětluje Ivo Rudický z Kyjova.</p>
      <h3>Trend je zmenšovat </h3>
      <p>Akvárium měl doma hned od narození a rybičky si okamžitě oblíbil. „Asi před patnácti lety se z mého koníčku stalo i povolání. Ukončil jsem předchozí podnikání v hračkách a šel do akvaristiky a teraristiky,“ vysvětluje přerod z nadšence v profesionála.</p>
      <p>Ačkoliv má doma i výstavní nádrž na tři tisíce litrů, trend je dnes podle Iva Rudického spíše opačný. „Období, kdy všichni chovali velké ryby, pominulo. Souvisí to s dobou, kdy je trend vše zmenšovat. V módě jsou tak malá a nano akvária, kde se chovají malé rybičky nebo třeba krevety,“ říká chovatel, který lidem neváhá poradit, jak ryby co nejlépe nakombinovat, aby v místnosti co nejlépe vynikly.</p>
      <figure>
        <img src="https://g.denik.cz/57/0b/ostrava-hulvaky-terminal-mhd-tramvaj-trolejbus-doprava-cesta-zastavka_denik-150-3x2.jpg"/>
      </figure>
      <aside>
        <a href="https://www.denik.cz/regiony/hulvaky-co-bude-s-nebezpecnou-zastavkou-kde-se-cestujici-boji-vystupovat-20191125.html">Nebezpečné Hulváky. Co bude se zastávkou, kde Ostravané nechtějí vystupovat? Přečíst článek ›</a>
      </aside>
      <p>Auty obestavěné nábřeží i silnice kolem Černé louky, stovky metrů dlouhá fronta, která se celé hodiny nezkracovala, všudypřítomní lidé s přepravkami, terárii i akvárii nebo jen plnými taškami. V neděli ráno se v oblíbeném ostravském výstavišti konaly tradiční Fauna trhy – burza s rybami, hlodavci, plazi, želvami, exotickými opeřenci i dalšími živočichy a také rostlinami. Zájem byl tradičně obrovský.</p>
    </article>
  </body>
</html>