<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402567/%D8%AF%D8%B3%D8%AA%DA%AF%DB%8C%D8%B1%DB%8C-%D9%85%D8%B3%D8%AF%D9%88%D8%AF%DA%A9%D9%86%D9%86%D8%AF%D9%87-%D8%A8%D8%B2%D8%B1%DA%AF%D8%B1%D8%A7%D9%87-%D8%A7%D9%85%D8%A7%D9%85-%D8%B9%D9%84%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:09:06+00:00"/>
    <meta property="og:title" content="دستگیری مسدودکننده بزرگراه امام علی"/>
    <meta property="og:description" content="رئیس مرکز عملیات پلیس امنیت عمومی از دستگیری عامل انسداد و ایجاد راه بندان در بزرگراه امام علی خبر داد."/>
  </head>
  <body>
    <article>
      <h1>دستگیری مسدودکننده بزرگراه امام علی</h1>
      <address>
        <time datetime="2019-11-25T12:09:06+00:00">25 Nov 2019, 12:09</time>
      </address>
      <p>رئیس مرکز عملیات پلیس امنیت عمومی از دستگیری عامل انسداد و ایجاد راه بندان در بزرگراه امام علی خبر داد.</p>
      <p><b>به گزارش ایسنا</b>، سرهنگ سعید راستی دراین‌باره گفت: همزمان با ظهر روز 25 آبان ماه و وقوع نا آرامی‌های پس ازسهمیه بندی بنزین در شهر تهران، تعدادی از شهروندان از طریق سامانه 110 گزارش هایی مبنی بر ایجاد راه بندان و انسداد بزرگراه امام علی(ع) اعلام کردند.</p>
      <p>رئیس مرکز عملیات پلیس امنیت عمومی پایتخت با اشاره به اینکه بلافاصله تیمی از ماموران پلیس برای بررسی موضوع به آدرس اعلامی اعزام شدند، تصریح کرد: این متهمان قبل از حضور ماموران از محل گریخته بودند.</p>
      <p>وی با بیان اینکه این افراد شرور با انسداد بزرگراه، ایجاد سر و صدا و عربده کشی، موجب تشویش اذهان عمومی و رعب و وحشت شهروندان شده بودند، افزود: تحقیقات پلیسی برای شناسایی هویت متهمان آغاز شد.</p>
      <p>وی ادامه داد: در تحقیقات پلیسی به دست آمد که یکی از عاملان اصلی این اغتشاشات که به همراه سایر همدستانش در بزرگراه امام علی(ع) حاضر شده بود و پس از خود نمایی و عربده کشی و انسداد بزرگراه بسیاری مشکلات برای شهروندان تحمیل کرده است، در یکی از محلات شرق تهران سکونت دارد و برای رهایی از قانون، در مخفیگاهش پنهان شده است.</p>
      <p>براساس اعلام سایت پلیس، راستی افزود: با شناسایی مخفیگاه متهم و گرفتن دستور قضائی، در سوم آذرماه تیمی از ماموران مرکز عملیات پلیس امنیت عمومی برای دستگیری این فرد شرور به مخفیگاهش اعزام و موفق شدند در یک عملیات ضربتی وی را قبل از فرار دستگیر کنند.</p>
      <p>رئیس مرکز عملیات پلیس امنیت عمومی در پایان با بیان اینکه متهم تحویل مراجع قضائی شده است، خاطر نشان کرد: تحقیقات پلیسی برای دستگیری سایر همدستان وی، ادامه دارد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301815/%D8%AF%D8%B3%D8%AA%DA%AF%DB%8C%D8%B1%DB%8C-%DB%B2%D9%86%D9%81%D8%B1%DB%8C-%DA%A9%D9%87-%D8%A7%D8%AA%D9%88%D8%A8%D8%A7%D9%86-%DA%A9%D8%B1%D8%AC-%D8%B1%D8%A7-%D8%A8%D8%B3%D8%AA%D9%86%D8%AF"/>
      </related>
    </article>
  </body>
</html>