<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191125-kane-szerint-a-szuletett-gyoztes-mourinho-veget-vethet-a-tottenham-sikertelensegenek.html"/>
    <meta property="og:site_name" content="Origo"/>
    <meta property="article:published_time" content="2019-11-25T12:02:00+00:00"/>
    <meta property="og:title" content="Harry Kane szerint Mourinho született győztes"/>
    <meta property="og:description" content="A portugál edzővel végre trófeákat nyerhet a Tottenham."/>
  </head>
  <body>
    <article>
      <h1>Harry Kane szerint Mourinho született győztes</h1>
      <address><time datetime="2019-11-25T12:02:00+00:00">25 Nov 2019, 12:02</time> by <a rel="author">MTI</a></address>
      <p>
        <b>Harry Kane szerint a Tottenham Hotspur az új vezetőedzőben, José Mourinhóban egy "született győztesre" talált, és a vezetésével meg lehet célozni az FA Kupát, valamint a Bajnokok Ligáját. Az észak-londoni labdarúgócsapat 11 éve nyerte legutóbbi trófeáját.</b>
      </p>
      <p>Az 56 éves portugál tréner, aki a múlt héten váltotta Mauricio Pochettinót, szűk egy év után tért vissza a Premier League-be - tavaly decemberben menesztették a Manchester Unitedtől -, és szombaton mindjárt győztes meccsen debütált: a Spurs úgy nyert 3-2-re a fővárosi rivális West Ham United otthonában, hogy már 3-0-ra vezetett.</p>
      <p>"Az öreg minden klubnál nyert valamit, ahol dolgozott, ezt nem lehet elvitatni tőle" - nyilatkozott az angol válogatott csatár, Kane.</p>
      <figure>
        <img src="https://cdn.nwmgroups.hu/s/img/i/1906/20190601ahead-of-uefa-champions-league6.jpg"/>
        <figcaption>MADRID, SPAIN - MAY 31 : Harry Kane of Tottenham attends a training session of his team ahead of UEFA Champions League Final match between Tottenham Hotspur and Liverpool at Wanda Metropolitano Stadium on May 31, 2019 in Madrid, Spain. Burak Akbulut / Anadolu Agency<cite>Forrás: Anadolu Agency/2019 Anadolu Agency/Burak Akbulut</cite></figcaption>
      </figure>
      <p>"Született győztes. Én pedig világossá tettem, hogy a karrieremnek ebben a szakaszában mindenképpen trófeákat akarok nyerni. És azt is világossá tettem, hogy ezt ezzel a csapattal akarom elérni. Nagy év áll előttünk" - fogalmazott Harry Kane.</p>
      <p>A korábban a Portónál, a Chelsea-nél, az Internazionalénál, a Real Madridnál és a Manchester Unitednél dolgozó Mourinho 25 nagy trófeát gyűjtött pályafutása során, a Spurs viszont legutóbb 2008-ban diadalmaskodott, akkor az angol ligakupát nyerte meg.</p>
      <p>A West Ham elleni siker után - amely január óta az első idegenbeli bajnoki győzelme volt a csapatnak - a 10. helyen áll a PL-ben a Tottenham, és Kane szerint Mourinho érkezése alkalmat ad a játékosoknak az újrakezdésre.</p>
      <p>"Ha valakinek olyan hírneve van, mint neki, az önbizalmat ad, hiszel a csapatodban" - tette hozzá.</p>
    </article>
  </body>
</html>