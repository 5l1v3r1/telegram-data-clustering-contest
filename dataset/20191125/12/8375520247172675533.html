<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/pochesniy-konsul-avstriji-ocholiv-chernivecku-obladministraciyu--642261.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T12:11:00+00:00"/>
    <meta property="og:title" content="Почесний консул Австрії очолив Чернівецьку обладміністрацію"/>
    <meta property="og:description" content="Із 2014 року Осачук був почесним консулом Австрії в Чернівцях, а також радником міського голови з питань культурної політики та міжнародних відносин"/>
  </head>
  <body>
    <article>
      <h1>Почесний консул Австрії очолив Чернівецьку обладміністрацію</h1>
      <address>
        <time datetime="2019-11-25T12:11:00+00:00">25 Nov 2019, 12:11</time>
      </address>
      <h4>Із 2014 року Осачук був почесним консулом Австрії в Чернівцях, а також радником міського голови з питань культурної політики та міжнародних відносин</h4>
      <p>У Чернівцях представили нового голову Чернівецької ОДА. Ним став почесний консул Австрії у Чернівцях Сергій Осачук.</p>
      <p>«Хотів би оголосити указ президента України про призначення на посаду голови Чернівецької облдержадміністрації Сергія Осачука», - сказав під час представлення нового голови Чернівецької ОДА заступник глави Офісу президента Сергій Трофімов.</p>
      <figure>
        <img src="https://glavcom.ua/img/forall/users/49/4975/1574682818-653.jpg"/>
      </figure>
      <p>Указ про призначення Осачука президент Зеленський підписав 22 листопада.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpromincv%2Fvideos%2F3291552090916979%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Осачук Сергій народився в 1972 р. в Чернівцях. Випускник історичного факультету Чернівецького державного університету 1994 р. Протягом 1995-1996 рр. стажувався в університетах Відня та Мюнхена.<br/><br/>З 2014 р. Сергій Осачук був почесним консулом Австрії в Чернівцях, а також радником міського голови з питань культурної політики та міжнародних відносин. Кандидат історичних наук, працював науковим співробітником Центру буковинознавства при Чернівецькому університеті.<br/><br/>Перекладач, автор і видавець низки монографій з історії німців Буковини, міжетнічних стосунків, дипломатичних документів, науково-популярних нарисів з історії Чернівців. Зокрема, Сергій Осачук є укладачем першого чернівецького фотоальбому «Чернівці. Ювілейний фотоальбом», автором перекладу книги Арнольда Шварца «Ревю одного журналіста», співавтором книги «Чернівці. Антикварні нариси».<br/><br/>Сергій Осачук сприяв створенню Літературного целанівського центру і Буковинського медіа-центру Belle Vue в Чернівцях. Ініціатор ряду культурних проектів у місті. Член ініціативної групи Міжнародного поетичного фестивалю Meridian Czernowitz.<br/><br/>У червні 2019 р. ходили чутки про його висування кандидатом від партії «Слуга народу», які тоді не підтвердились.</p>
      <related>
        <a href="https://glavcom.ua/news/priznacheniy-noviy-prokuror-cherniveckoji-oblasti-638445.html"/>
        <a href="https://glavcom.ua/country/society/noviy-golova-kijivskoji-oda-prokomentuvav-pitannya-perejizdu-oblasnogo-centru-zi-stolici-641888.html"/>
        <a href="https://glavcom.ua/news/na-hersonshchini-chinovnik-pomer-pryamo-na-robochomu-misci-642122.html"/>
      </related>
    </article>
  </body>
</html>