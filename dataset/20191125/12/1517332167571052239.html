<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/soffre-di-depressione-si-tinge-i-capelli-di-rosa-per-tirarsi-su-15enne-sospesa-da-scuola/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T12:36:41+00:00"/>
    <meta property="og:title" content="Soffre di depressione, si tinge i capelli di rosa per tirarsi su: 15enne sospesa da scuola"/>
    <meta property="og:description" content="Una studentessa inglese di 15 anni è stata sospesa dalle lezioni per due giorni a causa dei suoi capelli. A scuola si era presentata con i capelli color rosa e questo rappresenterebbe una violazione del regolamento. La madre infuriata: 'Mia figlia soffre di ansia e depressione e colorare i capelli era un modo per tirarsi su invece di fare dell'autolesionismo'."/>
  </head>
  <body>
    <article>
      <h1>Soffre di depressione, si tinge i capelli di rosa per tirarsi su: 15enne sospesa da scuola</h1>
      <h2>Una studentessa inglese di 15 anni è stata sospesa dalle lezioni per due giorni a causa dei suoi capelli. A scuola si era presentata con i capelli color rosa e questo rappresenterebbe una violazione del regolamento. La madre infuriata: “Mia figlia soffre di ansia e depressione e colorare i capelli era un modo per tirarsi su invece di fare dell’autolesionismo”.</h2>
      <address><time datetime="2019-11-25T12:36:41+00:00">25 Nov 2019, 12:36</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>Sospesa per due giorni dalle lezioni a causa del colore dei suoi capelli. È la decisione presa da una scuola nei confronti di una studentessa di quindici anni, “colpevole” appunto di essersi <b>presentata in classe con i capelli tinti di rosa</b>. Protagonista di questa storia è la quindicenne Savannah Sharp di Stoke-on-Trent, nella contea di Staffordshire, in Inghilterra, accusata dalla St Peter's Academy di<b> aver violato il regolamento scolastico.</b> A rendere nota la storia di Savannah e la “punizione” della scuola è stata la madre della ragazza, a cui la decisione delle autorità scolastiche proprio non è andata giù. Secondo quanto riportano i media inglesi, infatti, Rachel ha interpretato la sospensione di sua figlia dalle lezioni come una <b>“violazione del suo diritto di esprimersi”</b>. E ha spiegato anche perché la quindicenne aveva scelto di avere i capelli rosa: “Mia figlia soffre di ansia e depressione e quello era un modo per tirarsi su, invece di fare dell'autolesionismo, – ha spiegato la mamma ai media locali. – Alle mie lamentele la scuola ha risposto di tingerle i capelli di nero, è una violazione del suo diritto di esprimersi".</p>
      <p><b>La madre arrabbiata: "Il colore dei capelli non influisce sul suo comportamento" –</b> Secondo la madre che, infuriata, ha chiesto al dirigente di sospendere la punizione, il colore dei capelli non ha alcun impatto sul suo comportamento. A suo dire, quei capelli rosa pallido l’avrebbero fatta sentire meglio con se stessa, mentre prima, a causa dei suoi disturbi, avrebbe praticato autolesionismo. E ancora, ha denunciato ai media la mamma di Savannah: “Non vedo come il colore dei suoi capelli possa influire sulla sua capacità di apprendimento;<b> la punizione, invece, ha di nuovo influito sul suo umore</b>, è molto arrabbiata e infastidita; non voleva perdere le lezioni di inglese e matematica". La donna ha ammesso di essere arrabbiata soprattutto perché la scuola conosce i problemi della figlia e in questo modo sicuramente non l'hanno aiutata.</p>
    </article>
  </body>
</html>