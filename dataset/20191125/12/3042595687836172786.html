<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/spektakulaert-kunsttyveri-skatter-for-milliarder-borte/71858025"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T12:08:19+00:00"/>
    <meta property="og:title" content="Spektakulært kunsttyveri: Skatter for milliarder borte"/>
    <meta property="og:description" content="Overvåkningsvideoer skal vise «bemerkelsesverdig små tyver» som tok for seg i en av verdens største samlinger med kunstskatter i Dresden."/>
  </head>
  <body>
    <article>
      <h1>Spektakulært kunsttyveri: Skatter for milliarder borte</h1>
      <h2>Overvåkningsvideoer skal vise «bemerkelsesverdig små tyver» som tok for seg i en av verdens største samlinger med kunstskatter i Dresden.</h2>
      <address><time datetime="2019-11-25T12:08:19+00:00">25 Nov 2019, 12:08</time> by <a rel="author">Trym Mogen</a></address>
      <p>Tyskland og storbyen Dresden er rystet av et spektakulært kunsttyveri mandag.</p>
      <p>Verdier for over ti milliarder kroner har forsvunnet fra museet Det grønne hvelv, som ligger i Dresdens gamle slott.</p>
      <p>
        <b>Museet har en av verdens største samlinger med kunstskatter og juveler. Diamanter og en rekke andre svært sjeldne og eksklusive gjenstander skal ha forsvunnet fra museet.</b>
      </p>
      <p>Ifølge <a href="https://www.bild.de/regional/dresden/dresden-aktuell/grossalarm-nach-angeblichem-ueberfall-milliarden-coup-im-gruenen-gewoelbe-66254972.bild.html?fbclid=IwAR2dT-kfKtzoFJWoGdV1tKmkQiICVOwPrXuDAihNyp4UcbPa6Cr93yk04TI">Bild</a> kan verdier for ti milliarder kroner (én milliard euro) ha blitt stjålet. Det vil i så fall gjøre kunsttyveriet til et av de største i verden i fredstid.</p>
      <figure>
        <img src="https://dbstatic.no/71858200.jpg?imageId=71858200&amp;width=1024&amp;height=615"/>
        <figcaption><b>ROJALT:</b> Kunstskatter fra hele Europa befinner seg i museet. Brekket kan være det største i verden i fredstid. Foto: Sebastian Kahnert/DPA/AP Vis mer</figcaption>
      </figure>
      <h3>- Bemerkelsesverdig små</h3>
      <p>Tyvene kuttet strømforsyningen til museet under tyveriet, men et overvåkningskamera skal likevel ha klart å fange deler av anslaget.</p>
      <p>
        <b>Ifølge <a href="https://www.bild.de/regional/dresden/dresden-aktuell/grossalarm-nach-angeblichem-ueberfall-milliarden-coup-im-gruenen-gewoelbe-66254972.bild.html?fbclid=IwAR2dT-kfKtzoFJWoGdV1tKmkQiICVOwPrXuDAihNyp4UcbPa6Cr93yk04TI">Bild</a> skal videoen vise at flere av tyvene er «bemerkelsesverdig små». De skal ha kommet seg ut av museet med tyvgodset via en trang sjakt.</b>
      </p>
      <p>Ifølge avisa <a href="https://www.saechsische.de/dresden-einbruch-im-gruenen-gewoelbe-staatliche-kunstsammlungen-skd-5143537.html">Sächsische</a> er det to tyver som er synlige i videoen.</p>
      <p>Politiet frykter at tyvene allerede har kommet seg over landegrensen.</p>
      <p>Rundt klokka 05.00 mandag morgen skal brannvesenet i Dresden ha blitt kalt ut til en brann i en transformator like i nærheten av museet. Brannen kan ha sabotert museets alarmer.</p>
      <p>Selskapet som har ansvaret for strømforsyningen i byen sier ifølge avisa Welt at de måtte skru av strømmen i hele området etter transformatorbrannen.</p>
      <h3>- Tok seg inn vindu</h3>
      <figure>
        <img src="https://dbstatic.no/71858206.jpg?imageId=71858206&amp;width=1024&amp;height=615"/>
        <figcaption><b>ETTERFORSKER:</b> Politiet leter mandag etter gjerningspersonene etter tyveriet. Foto: REUTERS/Matthias Rietschel Vis mer</figcaption>
      </figure>
      <p>Tyvene har trolig kommet seg inn i museet gjennom et vindu. Tyvene fjernet et gitter rundt vinduet før de tok seg inn, opplyser politisjef Volker Lange.</p>
      <p>Førsteetasjen på museet inneholder den historiske samlingen, som er den mest verdifulle delen av museet.</p>
      <p>
        <b>Tyvene skal ha slått seg gjennom montrene som smykkene og diamantene lå i.</b>
      </p>
      <figure>
        <img src="https://dbstatic.no/71858211.jpg?imageId=71858211&amp;width=1024&amp;height=615"/>
        <figcaption><b>RYSTET:</b> Dresden er rystet etter brekket mandag. Foto: REUTERS/Matthias Rietschel Vis mer</figcaption>
      </figure>
      <p>Politiet i Dresden og representanter for musett holdt kl. 13 mandag en pressekonferanse. Der fikk de flere spørsmål om sikkerheten ved museet.</p>
      <p>Politiet bekreftet på pressekonferansen at de har videoopptak som nå gås gjennom, men de ville ikke si noe om hva som vises på dem.</p>
      <h3>På stedet etter tre minutter</h3>
      <p>Det ble stilt direkte spørsmål om tyvene var små, men det ønsket Volker Lange, sjef for kriminalpolitiet i Dresden, ikke å svare på.</p>
      <p>Politiet skal ha vært på stedet tre minutter etter at alarmen i museet gikk. Det er uklart om alarmen gikk da tyvene tok seg inn, eller om dette skjedde senere, siden strømmen var slått ut i området.</p>
      <p>
        <b>Hvelvet skulle i utgangspunktet være svært godt sikret, skriver <a href="https://www.welt.de/vermischtes/article203793326/Gruenes-Gewoelbe-Dresden-Einbruch-wurde-von-Videokameras-aufgezeichnet.html">Welt</a>.</b>
      </p>
      <p>Museet er mandag avsperret av politiet og det foregår nå en storstilt jakt etter tyvene som skal ha utført sjokkbrekket.</p>
      <p>Alarmen hos politiet gikk kl. 04.59.</p>
      <figure>
        <img src="https://dbstatic.no/71858574.jpg?imageId=71858574&amp;width=1024&amp;height=615"/>
        <figcaption><b>SLOTT:</b> Tyvene skal ha kommet seg inn gjennom slottets vindu. Foto: Sebastian Kahnert/dpa via AP/NTB Scanpix Vis mer</figcaption>
      </figure>
      <p>Men det var først da museets egne sikkerhetsmedarbeidere så innbruddstyvene på videoen at de skjønte at noen hadde slått til. Sikkerhetstjenesten var i bygget da tyvene slo til, men oppdaget det altså ikke før det var for seint.</p>
      <h3>Verdensberømt</h3>
      <p>Det grønne hvelvet er verdensberømt for sine kunstskatter. Det var utstilt gull, edelsteiner, porselen, smykker av rav og «utrolige utskjæringer i elfenben» der.</p>
      <p>Det er inntil videre ikke offentlig kjent hvor mange, og hvilke, gjenstander som er stjålet.</p>
      <p>- Jeg håper at de ikke har klart å bryte seg gjennom alle monterene, sier Dirk Syndram i den statlige kunstsamlingen i Dresden.</p>
      <p>
        <b>Hvor store verdier smykkene og kunsten vil utgjøre for tyvene, hvis de kommer seg unna politiets etterforskere, er uklart.</b>
      </p>
      <p>- Det er egentlig ikke et marked for kunstverk som dette, sier kunstdetektiv Amelie Ebbinghaus til Welt.</p>
      <p>Kunstsamlingen ble etablert av Friedrich August I, kjent som <a href="https://no.wikipedia.org/wiki/August_II_av_Polen">August den sterke</a>, som var kurfyrste i Sachsen i 1694 til 1733.</p>
      <h3>Rystet</h3>
      <p>Dresden, som ligger i delstaten Sachsen, er nå rystet etter hendelsen. Ministerpresident Michael Kretschmer et tydelig opprørt.</p>
      <p>- Ikke bare er delstatens kunstsamling loppet, men også Sachsens folk. Verdiene i Det grønne hvelvet og Dresden slott er anskaffet av folkene i fristaten Sachsen med stor innsats over mange århundrer, sier Kretschmer.</p>
      <p>
        <b>- Man kan ikke forstå vårt land og vår delstats historie uten det grønne hvelvet og kunstsamlingen, sier han.</b>
      </p>
      <p>Delstatens innenriksminister Roland Wöller sier tyveriet er «et anslag mot det kulturelle identitet i Sachsen».</p>
    </article>
  </body>
</html>