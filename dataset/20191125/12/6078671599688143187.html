<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/bolnichni-obshto-produlzhitelnost-1618760.html"/>
    <meta property="og:site_name" content="Cross"/>
    <meta property="article:published_time" content="2019-11-25T12:05:00+00:00"/>
    <meta property="og:title" content="КНСБ: Дългите болнични увеличават разходите на работодателите"/>
    <meta property="og:description" content="/КРОСС/ Сериозно увеличени са разходите за болничните за периода 2011 - 2018 г. Това показва анализ на данните на КНСБ, според който преобладават разходите за болничните с по-голяма продължителност."/>
  </head>
  <body>
    <article>
      <h1>КНСБ: Дългите болнични увеличават разходите на работодателите</h1>
      <address>
        <time datetime="2019-11-25T12:05:00+00:00">25 Nov 2019, 12:05</time>
      </address>
      <p>/КРОСС/ Сериозно увеличени са разходите за болничните за периода 2011 - 2018 г. Това показва анализ на данните на КНСБ, според който преобладават разходите за болничните с по-голяма продължителност.</p>
      <p>Според КНСБ кратките болнични до 7 дни, за които се отнасят обвиненията на част от работодателите за злоупотреби, са малко на фона на общия брой болнични листове с плащане, както и за разходите за обезщетения по болест като цяло.</p>
      <p>Мнението на синдиката е, че повечето болнични, които натоварват работодателите са не кратките, а по-дългите болнични. Те цитират данни на НОИ.</p>
      <p>Според данните на Националния осигурителен институт (НОИ) има увеличение с почти 7 млн. дни болнични за осем години.</p>
      <p>Броят на дните във временна неработоспособност поради общо заболяване, които са за сметка на ДОО от 11,9 млн. през 2011 г. нараства до 17,8 млн. дни (или с 49 на сто повече) през 2018 г. Броят на дните, които са изплатени за сметка на работодателите се увеличава от 4 млн. (2011 г.) на 5,7 млн. (ръст 42 на сто), плащайки първите три дни на всеки болничен лист, независимо от неговата продължителност, показват данните на НОИ.</p>
      <p>"За същия период средната продължителност на един болничен лист, който се изплаща от ДОО, т.е. от четвъртия ден нататък нараства от 8,18 дни (2011 г.) до 8,36 дни (2018 г.), т.е. с 0,18 дни", показва статистиката.</p>
      <p>Увеличава се и размерът на среднодневното парично обезщетение за временна неработоспособност поради общо заболяване. От 21,58 лв. през 2011 г. този размер достига до 31,22 лв. през 2018 г. (или с 44,7 на сто за 8 г.).</p>
      <p>Тези показатели формират общия годишен разход за парични обезщетения за временна неработоспособност по болесте, който от 256,4 млн. лв. (2011 г.) достига до 556,6 млн. лв. (2018 г.) или увеличението е над 2,1 пъти.</p>
      <p>По мнението на синдиката е важно да се анализират причините, както и някои детайли, които обясняват несъстоятелността на твърденията на част от работодателските организации, че от 1/3 до 2/3 от болничните листове с продължителност до 7 дни са фалшиви и се ползват за удължаване на почивката преди или след празници, за туризъм.</p>
      <p>Разходите - 53,9 млн. лв. (9,9% от общите разходи за парични обезщетения поради общо заболяване).</p>
      <p>Най-голямо влияние върху общото нарастване на разходите за болнични оказват все по-големия брой болнични листове с продължителност от 15 до 30 календарни дни (58,5% от общото нарастване на болничните за 2014-2018 г.).</p>
      <p>След тях са болничните с продължителност между 8 и 14 дни календарни дни (19,7 на сто). Това е основната причина за увеличения брой изплатени дни във временна неработоспособност поради общо заболяване (само през 2018 г. са изплатени 9 763,3 хил. дни за болничните листове с продължителност от 15 до 30 дни, при 8 050,9 хил. дни през 2014 г., както и 3 191,6 хил. дни за болнични листове с продължителност между 8-14 дни (2018 г.) спрямо 2 616,1 хил. дни (2014 г.).</p>
      <p>Относителният дял на посочените по-горе продължителни болнични листове през 2018 г. са съответно 54,9 и 17,9% от общо изплатените дни за този риск.</p>
      <p>До 899 000 души са ползвали болнични за общо заболяване от 782,4 хил. през 2014 г. До 2018 г. този брой е станал до 899 хил. души (или с 14,9 %).</p>
      <p>От тях около 430 хил. са ползвали болничен между 15-30 дни (47,8% от общия брой) и около 275 хил. са ползвали болничен лист между 8 и 14 дни (30,6%). </p>
      <p>При увеличение на разходите за болнични има и икономическите фактори и политиката по доходите, а именно:</p>
      <p>-<i> нарастването на средния осигурителен доход за страната, в т.ч. на доходите, от които зависи неговият размер (минималната работна заплата, минималният осигурителен доход за самоосигуряващите се лица, максималният осигурителен доход). Ръстът на средния осигурителен доход за 2011-2018 г. е 49,8%, а на минималната работна заплата нарастването за същия период е 206%;</i></p>
      <p>
        <i>- увеличаване на дела на осигурените лица с по-високи осигурителни доходи сред получателите на парични обезщетения при временна неработоспособност поради общо заболяване;</i>
      </p>
      <p>
        <i>- нарастване и на средномесечния осигурителен доход на самоосигуряващите се лица, които по желание се осигуряват и за общо заболяване и майчинство.</i>
      </p>
      <p>Според КНСБ тези фактори са сред причините за увеличение на среднодневния размер на паричното обезщетение при временна неработоспособност.</p>
      <p>В последните години е налице и увеличение на дела на получателите именно от най-високодоходните групи.</p>
      <p>Ако през 2014 г. относителният дял на получателите на обезщетения според размера на осигурителния им доход в групата от 1,5 до двукратния размер на средния осигурителен доход (СОД) е бил 29,5%, то през 2018 г. този дял се е увеличил до 34,2% от общия брой. Осигурените лица, които са получавали парично обезщетение по болест, изчислено на база доход над двукратния размер на СОД от 25,2% през 2014 г. са се увеличили до 27,0% през 2018 г, обобщават от КНСБ. </p>
    </article>
  </body>
</html>