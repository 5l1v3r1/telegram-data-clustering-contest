<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onemorething.nl/2019/11/facebook-werkte-aan-personeelsapp-voor-gezichtsherkenning/"/>
    <meta property="og:site_name" content="One More Thing"/>
    <meta property="article:published_time" content="2019-11-25T12:46:22+00:00"/>
    <meta property="og:title" content="Facebook werkte aan applicatie met gezichtsherkenning"/>
    <meta property="og:description" content="Het sociale netwerk Facebook heeft bevestigd dat het bedrijf heeft gewerkt aan een app voor gezichtsherkenning, waarmee personeel herkend kon worden."/>
  </head>
  <body>
    <article>
      <h1>Facebook werkte aan applicatie met gezichtsherkenning</h1>
      <address><time datetime="2019-11-25T12:46:22+00:00">25 Nov 2019, 12:46</time> by <a rel="author">Wesley Akkerman</a></address>
      <p>Het sociale netwerk Facebook heeft bevestigd dat het bedrijf heeft gewerkt aan een app voor gezichtsherkenning, waarmee personeel herkend kon worden. Daarnaast kon de applicatie, die tussen 2015 en 2016 gebruikt werd, ook vrienden van personeelsleden herkennen.</p>
      <p>De website <a href="https://www.businessinsider.com/facebook-built-internal-facial-recognition-camera-app-2019-11">Business Insider</a> schrijft dat meerdere, anonieme bronnen dit nieuws bevestigd hebben. Werknemers waren in staat hun telefoon voor het gezicht van iemand anders te houden, waarna diegene vervolgens herkend werd door de app. In beeld verschenen de naam en profielfoto. Er was zelfs een versie van de app die – wanneer er genoeg data beschikbaar was – iedereen kon vinden op Facebook.</p>
      <p>De app werd ontwikkeld en gebruikt tussen 2015 en 2016, het tijdperk voor het privacyschandaal omtrent <a href="https://www.onemorething.nl/2018/04/zuckerberg-senaat-5-opmerkelijke/">Cambridge Analytica</a>.</p>
      <figure>
        <img src="https://www.want.nl/wp-content/uploads/2019/09/Facebook-like.jpg"/>
        <figcaption>(Bron: Unsplash. Photo by NeONBRAND)</figcaption>
      </figure>
      <h3>Alleen bedoeld voor Facebook-personeel</h3>
      <p>In een reactie tegenover de redactie van <a href="https://www.cnet.com/news/facebook-built-a-facial-recognition-app-for-employees/">CNET</a> laat een woordvoerder van Facebook weten dat de app niet in staat is elke gebruiker te herkennen en dat de app alleen bedoeld was voor personeel. Zodoende konden ook alleen medewerkers, en hun vrienden, herkend worden wanneer ze gezichtsherkenning geactiveerd hadden. Een intern team binnen het bedrijf werkt wel vaker aan dit soort projecten, om moderne technologie beter te kunnen begrijpen, is het verweer.</p>
      <p>Hoewel het lijkt op veel ophef over een app die niet meer in gebruik is, geeft het toch een kijkje in de keuken van het bedrijf. Zo zien we in welke mate het sociale medium experimenteert met dergelijke technologie, die uiteindelijk ook naar het platform komt. Zo kan het systeem achter de site en app mensen herkennen, mits je zelf die functie geactiveerd hebt dan, waardoor je automatisch getagd kan worden.</p>
      <p>De laatste maanden zet Facebook echter meer in op privacy, waardoor er minder aandacht is voor zaken als gezichtsherkenning. Daarnaast ligt het bedrijf flink onder voor. Zo is het bedrijf voor de rechter gesleept voor het onrechtmatig verzamelen van gezichtsherkenningsdata. Ook probeert de Amerikaanse regering het medium te beteugelen door het onder een vergrootglas te leggen.</p>
      <related>
        <h4>Bekijk ook dit.</h4>
        <a href="https://www.onemorething.nl/2019/11/facebook-updatet-ios-app-en-verhelpt-softwarefout-van-camerafunctie/"/>
        <a href="https://www.onemorething.nl/2019/11/facebook-iphone-camera-ophef/"/>
        <a href="https://www.onemorething.nl/2019/11/facebook-pay-nieuw-betaalsysteem-whatsapp-instagram/"/>
        <a href="https://www.onemorething.nl/2019/11/facebook-gaat-strenger-optreden-tegen-nep-advertenties-met-bners/"/>
        <a href="https://www.onemorething.nl/2019/11/facebook-groepen-privacy/"/>
        <a href="https://www.onemorething.nl/2019/11/facebook-nieuw-jasje-introduceert-nieuw-logo/"/>
      </related>
    </article>
  </body>
</html>