<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/743546"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T12:07:00+00:00"/>
    <meta property="og:title" content="ทุ่มงบฯปี 64 ยกระดับค่ายลูกเสือประจำจังหวัด"/>
    <meta property="og:description" content="'ประเสริฐ' เผย จัดงบประมาณปี 2564 ยกระดับค่ายลูกเสือประจำจังหวัดทั่วประเทศ หวังใช้ เป็นศูนย์การเรียนรู้และพัฒนาครูในอนาคต"/>
  </head>
  <body>
    <article>
      <h1>ทุ่มงบฯปี 64 ยกระดับค่ายลูกเสือประจำจังหวัด</h1>
      <address>
        <time datetime="2019-11-25T12:07:00+00:00">25 Nov 2019, 12:07</time>
      </address>
      <p>
        <b>"ประเสริฐ" เผย จัดงบประมาณปี 2564 ยกระดับค่ายลูกเสือประจำจังหวัดทั่วประเทศ หวังใช้ เป็นศูนย์การเรียนรู้และพัฒนาครูในอนาคต</b>
      </p>
      <p>วันนี้ (25 พ.ย.) นายประเสริฐ บุญเรือง ปลัดกระทรวงศึกษาธิการ เปิดเผยว่า ในวันสมเด็จพระมหาธีรราชเจ้า เนื่องในวันคล้ายวนสวรรคตสมเด็จพระมงกุฏเกล้าเจ้าอยู่หัว รัชกาลที่6 ซึ่งตรงกับวันที่ 25 พ.ย.2562  โดยสำนักงานลูกเสือแห่งชาติ กระทรวงศึกษาธิการ (ศธ.) ได้จัดกิจกรรมวัดสมเด็จพระมหาธีรราชเจ้า เป็นประจำทุกปี โดยได้จัดพิธีเทิดพระเกียรติพร้อมวางพวงมาลาที่สนามหญ้าหน้า ศธ.  ซึ่งมีลูกเสือร่วมกิจกรรมดังกล่าวกว่า 3,000 คน ทั้งนี้นอกจากการจัดกิจกรรมเทิดพระเกียรติสมเด็จพระมหาธีรราชเจ้าแล้ว ในฐานะที่พระองค์ทรงก่อตั้งกองลูกเสือไทยเราได้ดำเนินการให้ทุกหน่วยงานในสังกัดที่มีกองลูกเสือทำกิจกรรมบำเพ็ญประโยชน์ในทุกพื้นที่ไม่ว่าจะเป็นโรงเรียนหรือสถานที่ราชการ และสวนสาธารณะ สำหรับในปีนี้เรามีนโยบายให้สำนักงานลูกเสือแห่งชาติ และสำนักงานยุวกาชาดและกิจการนักเรียนของสป.ศธ.ประสานให้โรงเรียนทั่วประเทศได้จัดกิจกรรมลูกเสือจิตอาสาพร้อมกันทั่วประเทศตั้งแต่วันที่ 5 - 15 ธ.ค.2562 ซึ่งเป็นวันพ่อแห่งชาติ เพื่อถวายเป็นพระราชกุศล<br/>             <br/>ปลัด ศธ.กล่าวต่อไปว่า สำหรับนโยบายที่ต้องการจะขับเคลื่อนในส่วนของงานลูกเสือนั้นจะเป็นการยกระดับค่ายลูกเสือทั่วประเทศให้เป็นค่ายลูกเสือที่ทันสมัย เป็นสถานที่สำหรับใช้อบรมและพัฒนาครู รวมถึงสร้างกิจกรรมพัฒนารู้เรียนโรงเรียนในพื้นที่ๆนั้นได้ ตามนโยบายของนางกนกวรรณ วิลาวัลย์ รมช.ศึกษาธิการ  โดยเบื้องต้นจากการสำรวจมีการพัฒนายกระดับค่ายลูกเสือไปแล้วใน 7 จังหวัด ดังนั้น ศธ.ตั้งเป้าจะพัฒนาให้ครอบคลุมทั่วประเทศ ซึ่งในปีงบประมาณ 2564 ได้จัดงบประมาณสำหรับการดำเนินการเรื่องนี้ไว้แล้ว เพราะค่ายลูกเสือแต่ละจังหวัดมีรูปแบบไม่เหมือนกัน เช่น บางพื้นที่มีแต่สถานที่รกร้าง หรือบางพื้นที่ขาดห้องน้ำ เป็นต้น ทั้งนี้ขอให้ค่ายลูกเสือประจำจังหวัดได้จัดทำแผนการปรับปรุงและพัฒนาเข้ามาให้เสร็จภายใน 1 เดือน<br/> </p>
    </article>
  </body>
</html>