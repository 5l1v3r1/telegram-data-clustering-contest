<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/mondo/2019/11/25/romania-il-conservatore-europeista-iohannis-riconfermato-presiden-137-956910.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T12:06:45+00:00"/>
    <meta property="og:title" content="Romania, il conservatore europeista Iohannis riconfermato presidente"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">le elezioni</h6>
      <h1>Romania, il conservatore europeista Iohannis riconfermato presidente</h1>
      <h2>Sconfitta la socialdemocratica Viorica Dancila</h2>
      <address>
        <time datetime="2019-11-25T12:06:45+00:00">25 Nov 2019, 12:06</time>
      </address>
      <p>In Romania il capo di Stato uscente Klaus Iohannis ha largamente vinto <a href="https://www.unionesarda.it/articolo/news/mondo/2019/11/24/sfida-al-ballottaggio-per-le-presidenziali-tra-iohannis-e-dancila-137-956330.html">il ballottaggio</a> delle presidenziali, ottenendo un secondo mandato quinquennale consecutivo dopo la vittoria del 2014.</p>
      <p>Al conservatore europeista è andato il 62,8% dei voti, quasi il doppio delle preferenze ottenute dalla sfidante, la ex premier socialdemocratica Viorica Dancila, attestatasi al 37,2%. Una vittoria schiacciante e netta che va ben oltre le previsioni della vigilia ed è molto più ampia del successo ottenuto da Iohannis al primo turno.</p>
      <p>"Oggi ha vinto quella parte del Paese normale ed europea - ha commentato il presidente dopo la diffusione dei risultati -. I romeni sono stati gli eroi di questi giorni, sono andati numerosi a votare e questa è la cosa più importante. Abbiamo vinto una battaglia, ma non la guerra".</p>
      <p>Iohannis ha potuto contare sul sostegno delle altre forze di centrodestra, mentre Dancila è in pratica rimasta a gareggiare da sola dopo che anche i suoi alleati di centrosinistra l'hanno abbandonata, causando la caduta del suo governo, sfiduciato il mese scorso in parlamento.</p>
      <p>(Unioneonline/M)</p>
      <related>
        <a href="https://www.unionesarda.it/articolo/news/mondo/2019/11/24/sfida-al-ballottaggio-per-le-presidenziali-tra-iohannis-e-dancila-137-956330.html"/>
      </related>
    </article>
  </body>
</html>