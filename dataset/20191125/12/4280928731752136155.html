<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/elbilar/bmw-lagger-77-miljarder-kronor-pa-kinesiska-battericeller-6979549"/>
    <meta property="og:site_name" content="Ny Teknik"/>
    <meta property="article:published_time" content="2019-11-25T12:16:00+00:00"/>
    <meta property="og:title" content="BMW lägger 77 miljarder kronor på kinesiska battericeller"/>
    <meta property="og:description" content="Med 25 elektrifierade modeller utlovade till 2023 meddelar BMW att avtalet med CATL om battericeller har utökats. Det kinesiska bolaget kommer att få loss 77 miljarder kronor av tyskarna."/>
  </head>
  <body>
    <article>
      <h1>BMW lägger 77 miljarder kronor på kinesiska battericeller</h1>
      <address><time datetime="2019-11-25T12:16:00+00:00">25 Nov 2019, 12:16</time> by <a rel="author">John Edgren</a></address>
      <h4>Med 25 elektrifierade modeller utlovade till 2023 meddelar BMW att avtalet med CATL om battericeller har utökats. Det kinesiska bolaget kommer att få loss 77 miljarder kronor av tyskarna.</h4>
      <p>Nyligen presenterade <a href="https://eur02.safelinks.protection.outlook.com/?url=https%3A%2F%2Fwww.nyteknik.se%2Felbilar%2Fbmw-s-elbil-har-600-km-rackvidd-6979107&amp;data=02%7C01%7Cviktor.krylmark%40nyteknik.se%7C495c078e21d24941e7e508d76f5a7566%7C01407f7996ab46cbb400ae6062f4429a%7C1%7C0%7C637100306631339407&amp;sdata=KzmKY8ivRy64lVbZFXJ7c59%2FS%2BqkAaDSRuYUcKRd36A%3D&amp;reserved=0">BMW sin första eldrivna mellanklass-sedan</a>, som storleksmässigt kommer att motsvara 3-serien. Nya i4 sägs kombinera 530 hästkrafter med en räckvidd på hela 60 mil och bilen ska sättas i produktion 2021.</p>
      <p>Den tyska biltillverkaren kommer att rulla ut 25 elektrifierade modeller till 2023. Till exempel börjar laddhybridversionen av X1 att tillverkas nästa år. Och tillgången på battericeller har säkrats via kinesiska Contemporary Amperex Technology, CATL.</p>
      <p>BMW har ställt sig först i kön för att få köpa battericeller från CATL:s nya fabrik som är under konstruktion i tyska Erfurt. Enligt den ursprungliga överenskommelsen från 2018 skulle bolaget leverera battericeller till ett värde av fyra miljarder euro.</p>
      <p>Nu meddelar BMW att man har uppgraderat kontraktet till 7,3 miljarder euro motsvarande 77,4 miljarder kronor. Det gäller för leveranser mellan 2020 och 2031, men av summan ska 2,3 miljarder investeras i den gemensamma produktionsanläggningen Brilliance Automotive Ltd (BBA) i kinesiska Shenyang. Det skriver BMW i ett <a href="https://eur02.safelinks.protection.outlook.com/?url=https%3A%2F%2Fwww.press.bmwgroup.com%2Fglobal%2Farticle%2Fdetail%2FT0302864EN%2Fbmw-group-forges-ahead-with-e-mobility-and-secures-long-term-battery-cell-needs-%25E2%2580%2593-total-order-volume-of-more-than-10-billion-euros-awarded&amp;data=02%7C01%7Cviktor.krylmark%40nyteknik.se%7C495c078e21d24941e7e508d76f5a7566%7C01407f7996ab46cbb400ae6062f4429a%7C1%7C0%7C637100306631339407&amp;sdata=ZRIkghCyAuy%2B%2BHsJvMWEeASM3MNaiyNuhkMgWxyGV3Y%3D&amp;reserved=0">pressmeddelande</a>.</p>
      <p>Till detta kommer ett avtal på 2,9 miljarder euro som biltillverkaren har tecknat med Samsung SDI. Mellan 2021 och 2031 ska BMW leverera sin femte generation av elektriska drivlinor. Sammantaget överstiger summan som BMW lägger på CATL och Samsung SDI elva miljarder euro.</p>
      <p>BMW understryker dock att man sitter på expertkunskaper för hela värdekedjan, med batteritillverkning inhouse i anläggningarna i tyska Dingolfing samt Spartanburg i USA. Och i november öppnade biltillverkaren sitt Battery Cell Competence Center på hemmaplan i München. Man har dessutom förlagt batteritillverkning till Thailand. Ovanpå detta är tekniksamarbetet med svenska Northvolt och belgiska Umicore viktiga pusselbitar.</p>
      <related>
        <h4>Relaterade artiklar</h4>
        <a href="https://www.nyteknik.se/elbilar/kia-uppdaterar-storsaljaren-e-niro-hissar-priset-6979294"/>
        <a href="https://www.nyteknik.se/elbilar/audi-om-nya-e-tron-sportback-det-har-ar-unikt-i-en-seriebil-6979282"/>
        <a href="https://www.nyteknik.se/elbilar/bmw-s-elbil-har-600-km-rackvidd-6979107"/>
        <a href="https://www.nyteknik.se/elbilar/fords-elbil-mustang-mach-e-avslojad-fore-premiaren-6978756"/>
        <a href="https://www.nyteknik.se/premium/bmw-vi-ar-en-ledstjarna-inom-elektrifiering-6978746"/>
      </related>
    </article>
  </body>
</html>