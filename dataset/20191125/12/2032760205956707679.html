<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90500"/>
    <meta property="og:site_name" content="Denník politika"/>
    <meta property="article:published_time" content="2019-11-25T12:35:26+00:00"/>
    <meta property="og:title" content="Ekologickí aktivisti obsadili sídlo uhoľnej spoločnosti v Moste, žiadali okamžité ukončenie ťažby"/>
    <meta property="og:description" content="25.11.2019 (Webnoviny.sk) – Aktivisti z českého hnutia Limity jsme my v pondelok ráno obsadili budovu spoločnosti Sev.en v Moste. Vyvesili tam tiež transparenty a žiadali okamžité ukončenie ťažby a spaľovania uhlia. „Štyria ľudia vyliezli na most, ktorý spája dve výškové budovy spoločnosti Sev.en. Sú na úrovni dvanásteho poschodia a zavesili tam veľký transparent s nápisom Koniec uhlia bez výnimiek,“ uviedla hovorkyňa aktivistov Veronika Dombrovská."/>
  </head>
  <body>
    <article>
      <h1>Ekologickí aktivisti obsadili sídlo uhoľnej spoločnosti v Moste, žiadali okamžité ukončenie ťažby</h1>
      <address><time datetime="2019-11-25T12:35:26+00:00">25 Nov 2019, 12:35</time> by <a rel="author">Webnoviny</a></address>
      <p>25.11.2019 (Webnoviny.sk) – Aktivisti z českého hnutia Limity jsme my v pondelok ráno obsadili budovu spoločnosti Sev.en v Moste. Vyvesili tam tiež transparenty a žiadali okamžité ukončenie ťažby a spaľovania uhlia. „<i>Štyria ľudia vyliezli na most, ktorý spája dve výškové budovy spoločnosti Sev.en. Sú na úrovni dvanásteho poschodia a zavesili tam veľký transparent s nápisom Koniec uhlia bez výnimiek</i>,“ uviedla hovorkyňa aktivistov Veronika Dombrovská.</p>
      <h3>Zasadnutie uhoľnej komisie</h3>
      <p>„<i>Toto heslo naráža na to, že práve Sev.en vlastní kontroverznú elektráreň Chvaletice, ktorá žiada o výnimky, aby mohla ešte viac ako doteraz znečisťovať ovzdušie. To považujeme za neprijateľné, pretože podľa nás by mali elektráreň zatvoriť, pretože elektrinu nepotrebujeme a vyvážame do zahraničia a uhoľné zdroje a ich pálenie sú najväčšími zdrojmi CO2, ktorý spôsobuje klimatickú zmenu</i>,“ vysvetlila Dombrovská.</p>
      <p>Na akcii sa zúčastnilo približne 15 aktivistov, ktorí sa zavesili na laná pri transparentoch alebo stáli na strechách. „<i>Dnešok sme zvolili preto, lebo dnes v Prahe zasadá uhoľná komisia</i>,“ objasnila.</p>
      <h3>Aktivistov zatkla polícia</h3>
      <p>„<i>Pokiaľ sa chceme vyhnúť klimatickému rozvratu, je potrebné čo najrýchlejšie ukončiť využívanie hnedého uhlia v energetike a zaistiť dôstojnú budúcnosť obyvateľom uhoľných regiónov. Nič z toho ale súkromné uhoľné spoločnosti ako Sev.en neponúkajú. Uhoľné elektrárne je preto potrebné zatvoriť, bez výnimky</i>,“ vyhlásila hovorkyňa.</p>
      <p>„<i>Keď budeme mať pocit, že sme na situáciu dostatočne upozornili, akciu ukončíme a v pokoji odídeme</i>,“ dodala Dombrovská ešte predtým, ako dopoludnia aktivistov zatkla polícia.</p>
      <h3>Najmladšia elektráreň</h3>
      <p>Chvaletice sú najmladšou elektrárňou na hnedé uhlie v krajine. Zariadenie funguje od roku 1979 a Sev.en ju vlastní od roku 2013.</p>
      <p>„<i>Nemá cenu diskutovať s fanatikmi a výtržníkmi. Každý bojuje za zdravé životné prostredie po svojom. Zatiaľčo aktivisti porušujú zákony a predvádzajú sa v médiách, my investujeme miliardy do ekologizácie a kvalitnej rekultivácie blízkej prírode</i>,“ povedala pre portál iDNES.cz hovorkyňa firmy Gabriela Sáričková Benešová.</p>
      <p>Viac k témam: <a href="https://www.webnoviny.sk/tag/aktivisti/"><u>aktivisti</u></a>, <a href="https://www.webnoviny.sk/tag/uhlie/"><u>uhlie</u></a><br/>Zdroj: Webnoviny.sk – <a href="https://www.webnoviny.sk/ekologicki-aktivisti-obsadili-sidlo-uholnej-spolocnosti-v-moste-ziadali-okamzite-ukoncenie-tazby/"><u>Ekologickí aktivisti obsadili sídlo uhoľnej spoločnosti v Moste, žiadali okamžité ukončenie ťažby</u></a> © SITA Všetky práva vyhradené.</p>
    </article>
  </body>
</html>