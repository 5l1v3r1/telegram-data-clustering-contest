<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807429/%D8%B4%D9%86%D8%A7%D8%B3%D8%A7%DB%8C%DB%8C-%D9%85%D8%AD%D9%84-%D8%AF%D9%BE%D9%88%DB%8C-%D9%85%D9%88%D8%A7%D8%AF-%D9%85%D9%86%D9%81%D8%AC%D8%B1%D9%87-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%AF%D8%B1-%D8%AC%D9%86%D9%88%D8%A8-%D8%AA%D9%87%D8%B1%D8%A7%D9%86"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T12:38:00+00:00"/>
    <meta property="og:title" content="شناسایی محل دپوی مواد منفجره اغتشاشگران در جنوب تهران"/>
    <meta property="og:description" content="سرپرست پایگاه ششم پلیس امنیت عمومی پایتخت از دستگیری آرایشگر متخلفی که آرایشگاه خود را محل دپوی مواد اشتعال زا جهت تخریب اموال عمومی و دولتی در ناآرامی‌های اخیر کرده بود، خبر داد."/>
  </head>
  <body>
    <article>
      <h1>شناسایی محل دپوی مواد منفجره اغتشاشگران در جنوب تهران</h1>
      <h2>سرپرست پایگاه ششم پلیس امنیت عمومی پایتخت از دستگیری آرایشگر متخلفی که آرایشگاه خود را محل دپوی مواد اشتعال زا جهت تخریب اموال عمومی و دولتی در ناآرامی‌های اخیر کرده بود، خبر داد.</h2>
      <address>
        <time datetime="2019-11-25T12:38:00+00:00">25 Nov 2019, 12:38</time>
      </address>
      <p>به گزارش گروه اجتماعی خبرگزاری دانشجو، سرهنگ یعقوب علی رجبیان سرپرست پایگاه ششم پلیس امنیت عمومی پایتخت گفت: در پی نا آرامی‌های روز‌های اخیر، گزارشی مبنی بر فعالیت غیر مجاز یکی از آرایشگران جنوب تهران که واحد صنفی خود را محلی برای دپوی مواد اشتعال زا و محترقه تبدیل کرده بود، دریافت کردیم.<br/><br/>وی با اشاره به اینکه با توجه به حساسیت موضوع تیمی از ماموران نظارت بر اماکن عمومی پایگاه ششم پلیس امنیت پایتخت به همراه اکیپی از ماموران عملیاتی این پایگاه وارد عمل شده و در بررسی و بازدید صنفی انجام گرفته از این آرایشگاه صحت خبر مورد تایید قرار گرفت، گفت: با هماهنگی مقام قضائی متصدی این واحد صنفی در مغازه اش دستگیر و از آرایشگاه وی دوگالن ۲۰ لیتری نفت و ۶ بطری الکل و مقادیری مواد اشتعالزا کشف شد.<br/><br/>این مقام انتظامی ادامه داد: در بازجویی‌های اولیه متهم منکر اتهامات وارده شد، اما در مواجهه با مستندا ت. و ادله موجود به جرم خود اعتراف و اظهار داشت با همدستی ۲ تن از دوستانش قصد داشتند با تهیه و ساخت مواد منفجره، محترقه و آتش زا (کوکتل مولوتوف) اقدام به تخریب اموال عمومی با استفاده از شرایط موجود جامعه کنند.<br/><br/>رجبیان با بیان اینکه متهم برای سیر مراحل قانونی به دادسرا معرفی شد، خاطر نشان کرد: تلاش برای دستگیری سایر همدستان وی در دستور کار مأموران قرار دارد.<br/><br/>سرپرست پایگاه ششم پلیس امنیت عمومی تهران بزرگ در پایان با اشاره به اینکه واحد صنفی مذکور به علت تخلفات ذکر شده پلمب شد، تصریح کرد: پلیس با قاطعیت و هماهنگی دستگاه قضا با متخلفان و مخلان نظم و امنیت برابر قانون برخورد قاطع خواهد کرد و شهروندان می‌توانند گزارش خود را از طریق سامانه ۱۱۰ با پلیس در میان بگذارند.</p>
    </article>
  </body>
</html>