<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/o-noua-divulgare-a-unor-documente-oficiale-chineze-dezvaluie-universul-lagarelor-de-la-xinjiang-in-care-ar-fi-detinuti-peste-un-milion-de-musulmani-in-principal-de-etnie-uigura-1922405525002019111219179986"/>
    <meta property="og:site_name" content="News.ro"/>
    <meta property="article:published_time" content="2019-11-25T12:55:00+00:00"/>
    <meta property="og:title" content="O nouă divulgare a unor documente oficiale chineze dezvăluie universul lagărelor de la Xinjiang în care ar fi deţinuţi peste un milion de musulmani, în principal de etnie uigură"/>
    <meta property="og:description" content="O nouă divulgare a unor documente oficiale chineze face lumină asupra ”centrelor de formare profesională” în care ar fi deţinuţi peste un milion de musulmani, închişi cu cheia de două ori şi supravegheaţi video ”complet”, inclusiv în dormitoare şi la toaletă, relatează AFP."/>
  </head>
  <body>
    <article>
      <h1>O nouă divulgare a unor documente oficiale chineze dezvăluie universul lagărelor de la Xinjiang în care ar fi deţinuţi peste un milion de musulmani, în principal de etnie uigură</h1>
      <address><time datetime="2019-11-25T12:55:00+00:00">25 Nov 2019, 12:55</time> by <a rel="author">Valentin Vidu</a></address>
      <p>
        <b>O nouă divulgare a unor documente oficiale chineze face lumină asupra ”centrelor de formare profesională” în care ar fi deţinuţi peste un milion de musulmani, închişi cu cheia de două ori şi supravegheaţi video ”complet”, inclusiv în dormitoare şi la toaletă, relatează AFP.</b>
      </p>
      <p>Aceste documente - obţinute de Consorţiul Internaţional Jurnaliştior de Investigaţie (ICIJ) şi publicate duminică de 17 organe de presă în întreaga lume - detaliază reglemenrtările drastice din instalaţiile de detenţie instalate în Xinjiang, o vastă regiune în nord-vestul Chinei, cu populaţie majoritar musulmană.</p>
      <figure>
        <img src="https://i0.1616.ro/media/2/2701/33639/19179986/3/xinjiang-lagare-tw.png?width=540"/>
      </figure>
      <p>Un document specifică, de exemplu, că internaţii este necesar să fie supravegheaţi în mod constant - inclusiv atunci când se duc la toaletă -, în vederea prevenirii oricărui risc al unei evadări.</p>
      <p>Beijingul a catalogat luni drept ”invenţii” aceste informaţii, iar un purtător de cuvânt al diplomaţiei chineze Geng Shuang a acuzat ”anumite publicaţii” de faptul că recurg la ”metode josnice pentru a exagera situaţia din Xinjiang”.</p>
      <p>Potrivit unor organizaţii de apărarea drepturilor omului, peste un milion de musulmani, în principal de etnie uigură, sunt deţinuţi la Xinjiang, în lagăre de reeducare politică.</p>
      <p>Beijingul respinge acest număr şi evocă ”centre de formare profesională” menite să lupte împotriva radicalizării islamiste, în urma unei serii de atentate sângeroase atribuite în ultimii ani unor activişti uiguri.</p>
      <p>
        <b>”FĂRĂ UNGHIURI MOARTE”</b>
      </p>
      <p>Aceste informaţii sunt publicate la o săptămână după ce cotidianul american The New York Times (NYT) a dezvăluit că a reuşit să îşi procure peste 400 de pagini de documente interne aparţinând puterii chineze, inclusiv discursuri secrete ale preşedintelui Xi Jinping în care îndemna, în 2014, la o luptă ”fără nicio milă” împotriva terorismului şi separatismului în Xinjiang.</p>
      <p>Ultimele dezvăluiri vizează o serie de directive de gestionare a centrelor, aprobate în 2017 de către comandantul forţelor de securitate de la Xinjiang, dar şi rapoarte ale serviciilor de informaţii care arată felul în care poliţia foloseşte inteligenţa artificială şi colectarea de date pentru a ţinti persoane şi a le interna.</p>
      <p>Ele descriu cu precizie felul în care gardienii trebuie să gestioneze viaţa de zi cu zi a deţinuţilor, de la interdicţia intrării în contact cu lumea exterioară la demersurile de urmat în cazul unei îmbolnăviri, potrivit unei traduceri în engleză a documentelor publicate de către ICIJ.</p>
      <p>”Uşile dormitoarelor, culoarelor şi etajelor trebuie să fie încuiate de două ori imediat după ce au fost deschise şi închise”, detaliază autorii.</p>
      <p>”O videosupraveghere completă trebuie să fie stabilită în dormitoare şi în sălile de clasă, fără unghiuri moarte, pentru ca gardienii să-şi poată exercita supravegherea în timp real, să înregistreze lucrurile în detaliu şi să raporteze imediat orice eveniment suspect”.</p>
      <figure>
        <img src="https://i0.1616.ro/media/2/2701/33639/19179986/4/uiguri-tw.png?width=540"/>
      </figure>
      <p>În directive, deţinuţii sunt numiţi ”studenţi” care trebuie ”să-şi obţină diploma”. Ei sunt supuşi unui sistem de evaluare cu puncte, care le măsoară ”transformarea ideologică (...) şi supunerea”.</p>
      <p>
        <b>CEL PUŢIN UN AN DE DETENŢIE</b>
      </p>
      <p>Ei trebuie să rămână în detenţie timp de cel puţin un an, chiar dacă această regulă nu este aplicată întotdeauna, potrivit mărturiei unor foşti deţinuţi culese de ICIJ.</p>
      <p>Gardienii nu au dreptul să întreţină relaţii amicale cu internaţii, pentru a evita orice risc de ”complicitate”, potrivit directivelor.</p>
      <p>James Leibold, un specialist în minorităţii etnice chineze de la Universitatea La Trobe, în Australia, aceste documente confirmă ”cu cuvintele” însuşi Partidului Comunist Chinez (PCC, unic) ”natura calculată, coercitivă şi extrajudiciară a acestor detenţii”.</p>
      <p>”Ei reduc la neant propaganda partidului potrivit căreia este vorba despre nişte nevinovate centre de formare profesională în care uigurii şi alţi musulmani chinezi urmează în mod liber un stagiu”, declară el pentru AFP.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>