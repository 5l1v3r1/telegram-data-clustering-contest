<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/serban-nicolae-mi-e-greu-sa-cred-ca-viorica-dancila-este-liderul-pe-care-psd-il-poate-lua-ca-stegar-18614559"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T12:05:15+00:00"/>
    <meta property="og:title" content="Şerban Nicolae: Mi-e greu să cred că Viorica Dăncilă este liderul pe care PSD îl poate lua ca stegar"/>
    <meta property="og:description" content="Senatorul Şerban Nicolae nu o consideră pe Viorica Dăncilă liderul pe care PSD &quot;îl poate lua ca stegar, ca voievozii de odinioară&quot; iar după înfrângerea de la prezidenţiale, social-democraţii trebuie să accepte ideea că &quot;o critică obiectivă&quot; privind colegi din partid este &quot;în interesul tuturor&quot;."/>
  </head>
  <body>
    <article>
      <h1>Şerban Nicolae: Mi-e greu să cred că Viorica Dăncilă este liderul pe care PSD îl poate lua ca stegar</h1>
      <address><time datetime="2019-11-25T12:05:15+00:00">25 Nov 2019, 12:05</time> by <a rel="author" href="https://www.zf.ro/autor/alexandru-costea" target="_blank">Alexandru Costea</a></address>
      <p>Senatorul Şerban Nicolae nu o consideră pe Viorica Dăncilă liderul pe care PSD "îl poate lua ca stegar, ca voievozii de odinioară" iar după înfrângerea de la prezidenţiale, social-democraţii trebuie să accepte ideea că "o critică obiectivă" privind colegi din partid este "în interesul tuturor".</p>
      <p>"Din perspectiva PSD, trebuie o analiză foarte temeinică, foarte serioasă, foarte des repetată, foarte de mult timp anunţată şi niciodată făcută aşa cum trebuie. Categoric, lucrurile trebuie analizate, pentru că eu rămân la părerea că în România există un electorat puternic, masiv, de stânga, un electorat care nu-şi găseşte întotdeauna cele mai bune soluţii de candidaţi sau cele mai bune oferte electorale", a declarat, pentru RFI, senatorul PSD Şerban Nicolae.</p>
      <p>Întrebat dacă Viorica Dăncilă ar trebui schimbată de la şefia PSD, acesta a afirmat: ”Ca unul care am candidat la şefia acestui partid în urmă cu câteva luni, aş surprinde dacă aş avea o altă opinie. Din punctul meu de vedere, însă, cel care conduce acest partid, ţinând cont de faptul că votanţii stângii sunt votanţi asumaţi, sunt militanţi, sunt oameni care se implică, întotdeauna preşedintele acestui partid ar trebui să fie un om care să ţină steagul sus, care să reprezinte un simbol, care să tragă după el partidul, care să dea o direcţie la care militanţii noştri să se alăture din convingerea pe care o are orice stângist. (...) Din punctul meu de vedere, (Viorica Dăncilă - n.r.) este un coleg cât se poate de decent, implicat, pe care te poţi baza, dar mi-e greu să cred că este liderul pe care PSD îl poate lua ca stegar, ca voievozii de odinioară, care ridicau paloşul şi duceau înainte spre victorie întreaga trupă”.</p>
      <p>De asemenea, Nicolae susţine că analiza din partid ar trebui să fie ”în mare măsură, obiectivă şi lipsită de prejudecăţile de natură personală".</p>
      <p>"De foarte multe ori, din tendinţa de a nu jigni sentimente, de a nu răni sensibilităţi, de a nu fi foarte aspri cu unii dintre colegi, avem tendinţa de a trece mai superficial peste nişte cauze care s-au adâncit în ultimii ani. De multe ori, avem tendinţa de a spune că sunt altele motivele, că sunt altele cauzele, că de regulă din exterior au venit principalele surse ale unui eşec electoral. Cred că de data asta, ar trebui să acceptăm ideea că o critică obiectivă, o critică poate severă la adresa activităţii unor colegi, prestaţiei unor colegi, a fiecăruia dintre noi este în interesul tuturor, nu e o chestiune personală, de antipatie sau de ranchiună, ci o chestiune de igienă politică internă cât se poate de necesară”, a mai spus parlamentarul.</p>
      <p>Întrebat dacă îi va cere liderului PSD să facă un pas înapoi, Şerban Nicolae a precizat: "Niciodată n-am cerut cuiva să facă un pas în lateral sau în spate şi aş vrea ca fecare să înţeleagă unde îi este corect locul".</p>
      <p>Viorica Dăncilă a declarat că nu va demisiona de la şefia PSD, însă dacă vor considera colegii că trebuie să facă acest pas, atunci trebuie organizat un Congres, deoarece tot aşa a fost aleasă la conducerea partidului.</p>
      <p>La nivel naţional, Biroul Electoral Central (BEC) a anunţat că a centralizat până acum 99,67% dintre voturile pentru turul al doilea al alegerilor prezidenţiale. Klaus Iohannis a obţinut 65,88% dintre voturi, iar Viorica Dăncilă - 34,12%.</p>
      <p>Numărul total al alegătorilor care s-au prezentat la urne este de 9.953.659, reprezentând 54,46% din numărul total al alegătorilor înscrişi în listele electorale permanente.</p>
    </article>
  </body>
</html>