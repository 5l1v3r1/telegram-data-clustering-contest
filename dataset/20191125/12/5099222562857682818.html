<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23513213-primarul-bacaului-exclus-luna-aceasta-din-psd-doamna-dancila-ati-calculat-cate-voturi-costat-tura-bicla-dragos-unge-lantul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T12:34:00+00:00"/>
    <meta property="og:title" content="Primarul Bacăului, exclus luna aceasta din PSD: ”Doamna Dăncilă, ați calculat câte voturi v-a costat tura cu bicla? Dragoș, unge lanțul!”"/>
    <meta property="og:description" content="Primarul Bacăului, Cosmin Necula, exclus din PSD luna aceasta, a spus că Viorica Dăncilă a consemnat ”cea mai umilitoare înfrângere de când există acest partid” și l-a"/>
  </head>
  <body>
    <article>
      <h1>Primarul Bacăului, exclus luna aceasta din PSD: ”Doamna Dăncilă, ați calculat câte voturi v-a costat tura cu bicla? Dragoș, unge lanțul!”</h1>
      <address><time datetime="2019-11-25T12:34:00+00:00">25 Nov 2019, 12:34</time> by <a rel="author">G.S.</a></address>
      <p><b>Primarul Bacăului, Cosmin Necula, exclus din PSD luna aceasta, a spus că Viorica Dăncilă a consemnat ”cea mai umilitoare înfrângere de când există acest partid” și l-a acuzat pe liderul PSD Bacău, Dragoș Benea, că s-a făcut de răs când ”a plimbat-o pe Dăncilă cu bicicleta pe centura nefinalizată a Bacăului”.<br/></b><br/>”Dăncilă a obținut Cel mai prost scor din istoria PSD. Nu există o rușine mai mare decât asta pentru PSD. Puțin peste 3 milioane de voturi în turul 2! Cea mai umilitoare înfrângere de când există acest partid! Sunt exact 6 luni de când am spus public faptul că Viorica Dăncilă trebuie să se retragă de la guvernare. Atunci, la fel ca și acum, eram convins că ar fi fost modul corect în care PSD să demonstreze că a înțeles expresia votului primit din partea românilor și singura modalitate prin care ar fi putut să se regenereze”, scrie Cosmin Necula.<br/><br/>”În tot acest timp baronul Benea a susținut-o continuu pe Dăncilă și a fost capabil să "marcheze" 2 puncte electorale memorabile, ambele după o "cugetare" îndelungată: L-a exclus din partid pe Cosmin Necula. A plimbat-o pe Dăncilă cu bicicleta pe centura nefinalizată a Bacăului. A crezut că astfel o să înduplece românii însă nu a reușit decât să se facă de râs! PSD Bacău nu merita așa ceva. Primarii, consilierii, membrii și simpatizanții serioși care au făcut campanie și au muncit atât de mult nu meritau așa ceva! Dacă rezultatul poate se va uita, situația de un penibil răsunător va rămâne la capitolul "așa nu" pentru orice campanie electorală”, spune primarul Bacăului.<br/><br/>”Doamna Dăncilă, ați calculat câte voturi v-a costat tura cu bicla împreună cu Dragoș? Dragoș, unge lanțul! Terminăm strada Aeroportului în curând”, mai scrie Comsin Necula în postarea citată.<br/><br/><a href="https://www.hotnews.ro/stiri-esential-23448165-video-viorica-dancila-bicicleta-centura-bacaului.htm">​Premierul demis Viorica Dăncilă s-a plimbat cu bicicleta pe centura orașului Bacău, pe 26 octombrie</a>, flancată de secretarul general al PSD, Mihai Fifor, și de liderul PSD Bacău, Dragoș Benea, în spatele cărora s-au aliniat, tot pe biciclete, mai mulți pesediști. <br/><br/><a href="https://www.hotnews.ro/stiri-esential-23487733-primarul-bacaului-exclus-din-psd-dupa-spus-unii-pesedisti-sunt-jenati-trebuie-sustina-dancila-daca-spui-adevarul-esti-dat-afara-metoda-executiilor-staliniste-continua.htm">Primarul Bacăului, exclus din PSD în şedinţa Comitetului Executiv de pe 12 noiembrie</a>, spunea atunci că "metoda execuțiilor staliniste" continuă în partid și după plecarea lui Liviu Dragnea și că "dacă spui adevărul eşti dat afară, fie că deranjezi conducerea locală, fie că deranjezi conducerea centrală". Necula, care în luna mai a cerut demisia Vioricăi Dăncilă și a Guvernului, afirmase, anterior, că există "pesediști care se simt jenați de faptul că trebuie să o susțină pe Viorica Dăncilă".</p>
    </article>
  </body>
</html>