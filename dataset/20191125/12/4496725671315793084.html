<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/territori/article/11-mediambient/1701410-la-concentracio-de-co2-assoleix-un-nou-maxim-historic-i-agreuja-la-crisi-climatica.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T12:59:18+00:00"/>
    <meta property="og:title" content="La concentració de CO2 assoleix un nou màxim històric i “agreuja” la crisi climàtica"/>
    <meta property="og:description" content="L'Organització Meteorològica Mundial (OMM) adverteix que a aquest ritme l'escalfament global tindrà efectes cada cop més greus Alerta que només s'havia arribat al nivell actual fa entre tres i cinc milions d'anys"/>
  </head>
  <body>
    <article>
      <h1>La concentració de CO2 assoleix un nou màxim històric i “agreuja” la crisi climàtica</h1>
      <address><time datetime="2019-11-25T12:59:18+00:00">25 Nov 2019, 12:59</time> by <a rel="author">Agències</a></address>
      <ul>
        <li>
          <b>L’Organització Meteorològica Mundial (OMM) adverteix que a aquest ritme l’escalfament global tindrà efectes cada cop més greus</b>
        </li>
        <li>
          <b>Alerta que només s’havia arribat al nivell actual fa entre tres i cinc milions d’anys</b>
        </li>
      </ul>
      <p>Malgrat les promeses de reducció d’emissions, els gasos d’efecte hivernacle causant del canvi climàtic han arribat el 2018 a noves xifres rècord, segons ha alertat aquest dilluns l’Organització Meteorològica Mundial (OMM), advertint que a aquest ritme l’escalfament global tindrà efectes cada cop més greus. També ha remarcat que només s’havia arribat a aquest nivell fa entre tres i cinc milions d’anys, moment en què la temperatura era entre dos i tres graus més alta i el nivell del mar entre 10 i 20 metres superior a l’actual.</p>
      <p>En el seu informe anual, que es publica una setmana abans que comenci a Madrid la 25a Cimera del Clima, l’organisme depenent de l’ONU ha indicat que la concentració mitjana mundial de diòxid de carboni (CO2, principal gas causant de l’efecte hivernacle) ha arribat a 407,8 parts per milió en el 2018, un 0,56% més que en el 2017.</p>
      <p>Això suposa una concentració equivalent al 147% de la registrada en nivells preindustrials (de 1750), i una pujada anual superior a la mitjana dels últims 10 anys, segons les observacions de la Xarxa de Vigilància de l’Atmòsfera Global, que compta amb estacions en l’Àrtic, zones muntanyoses i illes tropicals.</p>
      <p>El metà, segon gas causant de l’escalfament global, ha arribat a 1,86 parts per milió, un altre màxim històric i que mostra nivells superiors al doble (259%) dels de l’era preindustrial.</p>
      <p>A la vista d’aquestes dades “les generacions futures tindran que fer front a unes conseqüències cada cop més greus del canvi climàtic”, ha advertit l’OMM.</p>
      <p>Entre aquests efectes cita “l’augment de les temperatures, uns fenòmens meteorològics més extrems, un estrès hídric més gran, la pujada del nivell del mar i l’alteració dels ecosistemes marins i terrestres”.</p>
      <p>Segons l’organisme, el forçament radiatiu, que té un efecte d’escalfament sobre el clima, ha augmentat un 43% des del 1990 a causa dels gasos d’efecte hivernacle. Segons dades de l’Administració Nacional de l’Oceà i l’Atmosfera dels EUA citades per l’OMM, el CO2 va contribuir en gairebé un 80% a aquest increment.</p>
      <p>“No hi ha indicis que hi hagi d’haver una desacceleració, i molt menys una disminució, de la concentració dels gasos d’efecte hivernacles a l’atmosfera malgrat tots els acords assumits en l’Acord de París”, diu el secretari general de l’OMM, Petteri Taalas, que insta a “plasmar els compromisos en acció”.</p>
    </article>
  </body>
</html>