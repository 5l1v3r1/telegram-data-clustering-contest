<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/slob-meeste-seinen-songfestivalgeld-op-groen/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-25T12:57:21+00:00"/>
    <meta property="og:title" content="Slob: meeste seinen songfestivalgeld op groen"/>
    <meta property="og:description" content="Er is een goede kans dat de NPO van het kabinet het geld voor het Eurovisiesongfestival krijgt dat de omroep heeft gevraagd. &quot;De meeste seinen staan op groen&quot;, zegt minister Arie Slob (Media)."/>
  </head>
  <body>
    <article>
      <h1>Slob: meeste seinen songfestivalgeld op groen</h1>
      <address><time datetime="2019-11-25T12:57:21+00:00">25 Nov 2019, 12:57</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Er is een goede kans dat de NPO van het kabinet het geld voor het Eurovisiesongfestival krijgt dat de omroep heeft gevraagd. “De meeste seinen staan op groen”, zegt minister Arie Slob (Media).</p>
      <p>De publieke omroep wil dat het kabinet met 12,4 miljoen euro bijspringt. Slob denkt daarover “begin december de knoop door te hakken”. Dan weet hij preciezer hoeveel geld hij uit de zogeheten mediareserve kan putten. “Er is op dit moment wel weer wat ruimte” in die reserve, door meevallende reclame-inkomsten. “Dat hadden we niet verwacht, maar is toch gebeurd.”</p>
      <p>Slob wil wel van de afzonderlijke omroepen weten of ze erachter staan om het reservepotje voor het songfestival van volgend jaar in Rotterdam aan te wenden. Want “als we het hiervoor gebruiken, kan het niet meer voor andere dingen”. Het reservegeld is ook geen extra geld van het kabinet, maar “hun eigen geld”, onderstreept de minister.</p>
      <p>Hij belooft zo snel mogelijk duidelijkheid te verschaffen. “Dit bijzondere evenement” vergt immers nogal wat voorbereidingen.</p>
      <p>De halve finales van het Eurovisiesongfestival zijn op 12 en 14 mei in Rotterdam. Op 16 mei is de finale in de Maasstad.</p>
      <p>BuzzE</p>
    </article>
  </body>
</html>