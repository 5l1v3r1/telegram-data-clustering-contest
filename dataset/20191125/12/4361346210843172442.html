<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/a-klimavaltozas-miatt-a-teli-eskuvok-is-eltunhetnek/187323"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-25T12:12:00+00:00"/>
    <meta property="og:title" content="A klímaváltozás miatt a téli esküvők is eltűnhetnek"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>A klímaváltozás miatt a téli esküvők is eltűnhetnek</mark>
      </h1>
      <address><time datetime="2019-11-25T12:12:00+00:00">25 Nov 2019, 12:12</time> by <a rel="author">Bors</a></address>
      <p>
        <b>Közös kampányba kezdett a Ceremóniamester Szövetség és a Másfél fok - éghajlatváltozás közérthetően csapata. </b>
        <b>Közös kampányba kezdett a Ceremóniamester Szövetség és a Másfél fok - éghajlatváltozás közérthetően csapata.</b>
      </p>
      <p>
        <b>A Ceremóniamester Szövetség a Másfél fok – éghajlatváltozás közérthetően csapatának szakmai támogatásával egy különleges kampánnyal szeretné felhívni a figyelmet a klímaváltozásra. Egy esküvői fotósorozattal mutatják meg azt, amire néhány év múlva már szinte alig lesz lehetőségünk, ha globális szinten nem történnek fontos változások: havas tájon fényképeket készíteni.</b>
      </p>
      <p>A Kárpát-medence melegedése miatt szárazodás figyelhető meg a térségben, valamint a csapadékeloszlás megváltozása nemcsak térben és mennyiségben, hanem állagban is.</p>
      <figure>
        <img src="http://media.borsonline.hu/cikk/20/192943/gallery-picture/645w/2034271_telieskuvo-szalay-mona2-1.jpg"/>
        <figcaption>© Szalay Mona</figcaption>
      </figure>
      <p>"Várhatóan szinte minden térségben később fog kezdődni az az időszak, amikor a lehulló hó elkezd felhalmozódni, valamint a kialakult hótakaró korábban fog olvadásnak indulni.</p>
      <p>A globális modellek Közép-Európa térségére egyértelműen azt jelzik előre, hogy a jövőben rövidebb lesz az az időtartam, amíg hó borítja a felszínt, és <a href="http://nimbus.elte.hu/tanszek/docs/BSc/2019_2/Simon_Csilla_2019.pdf">csökkenni fog a hó maximális vízegyenértéke is</a>. Ez azt jelenti, hogy bár valószínűleg lesznek még fehér karácsonyok és havas esküvői fotók, de nagyon szűkül az az "ablak", amikor erre lehetőség lesz.</p>
      <figure>
        <img src="http://media.borsonline.hu/cikk/20/192943/gallery-picture/645w/2034273_telieskuvo-fotolla.jpg"/>
        <figcaption>© fotolla</figcaption>
      </figure>
      <p>
        <b>Összességében elmondható, hogy csökkenő havas időszakok várhatók, illetve ha lesz hó, nem marad meg annyi ideig” - emeli ki Vigh Péter, a Másfél fok – éghajlatváltozás közérthetően szerkesztője.</b>
      </p>
      <figure>
        <img src="http://media.borsonline.hu/cikk/20/192943/gallery-picture/645w/2034275_telieskuvo-szalay-mona2.jpg"/>
      </figure>
      <p>
        <b>© Szalay Mona</b>
      </p>
      <p>Tehát ha a globális és a helyi éghajlatváltozási tendenciák tovább folytatódnak, tovább fog növekedni a bizonytalanság és a kiszámíthatatlanság, például nem lesz természetszerű az, hogy télen havas fotókat lehet készíteni.</p>
      <figure>
        <img src="http://media.borsonline.hu/cikk/20/192943/gallery-picture/645w/2034277_telieskuvo-sas-benedek-2.jpg"/>
        <figcaption>© Sas Benedek</figcaption>
      </figure>
      <p>És bár a szakirodalom – gazdasági okokból, a várható milliárdos veszteségek miatt – főleg a téli spotokra koncentrál, amikor arról írnak, hogy mikor és milyen mértékben fog eltűnni a hó az európai hegyekről, más szegmensek is vannak, ahol változások várhatók. Többek között a télen egybekelő párok sem tudnak majd havas tájban esküvői fényképeket készíteni.</p>
      <p>A Ceremóniamester Szövetség ezért gondolta úgy, hogy egy mindenki számára könnyen átélhető és megfogható fotósorozattal hívja fel a figyelmet környezetünk védelmére.</p>
      <p>
        <b>„Az esküvőket alapvetően pazarló eseménynek tartják, hiszen nagyon sok felesleges étel vagy dekorációs elem, vágott virág megy a szemétbe egyetlen nap kedvéért.</b>
      </p>
      <p>
        <b>Egyre többen kezdik felismerni a jelenség ökológiai hatását, hiszen csupán itthon évente 30-40 ezer alkalommal terheljük a környezetünket az esküvőkkel.</b>
      </p>
      <h3>Az ökológiai változás eredménye, hogy lassan megszűnik a valódi havas tél, és így a téli esküvők is. Az elmúlt 10 évben ugyanis ezek száma 3 százalék alá esett.</h3>
      <p><b>Erre kívánjuk felhívni a figyelmet a magyar esküvői közösség felelős tagjaként”</b> – mondta a kampány céljáról Tóth Mihály a szövetség elnöke.</p>
    </article>
  </body>
</html>