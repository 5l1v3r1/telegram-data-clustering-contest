<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lb.ua/blog/vasyl_kotko/443144_rosiyskiy_import_elektroenergii.html"/>
    <meta property="og:site_name" content="LB.ua"/>
    <meta property="article:published_time" content="2019-11-25T12:33:00+00:00"/>
    <meta property="og:title" content="Російський імпорт електроенергії: користь чи шкода для України?"/>
    <meta property="og:description" content="Зараз у ЗМІ багато дискусій стосовно імпорту електричної енергії з РФ та Білорусі, який став можливим з 1 жовтня 2019 року завдяки поправці від 18 вересня цього року до закону «Про внесення змін до деяких законів України у сфері використання ядерної енергії». Ця поправка, автором якої є голова енергетичного комітету парламенту Андрій Герус, дозволила українським підприємствам закупівлю електроенергії за двосторонніми договорами з країн, що не входять до Європейського Енергетичного Співтовариства, по факту, з Росії і Білорусі."/>
  </head>
  <body>
    <article>
      <h1>Російський імпорт електроенергії: користь чи шкода для України?</h1>
      <address><time datetime="2019-11-25T12:33:00+00:00">25 Nov 2019, 12:33</time> by <a rel="author">Василь Котко</a></address>
      <p>
        <b>Зараз у ЗМІ багато дискусій стосовно <a href="https://lb.ua/economics/2019/10/02/438789_import_elektroenergii_rossii.html">імпорту електричної енергії з РФ</a> <a href="https://lb.ua/economics/2019/09/20/437810_ukraina_nachala_import.html">та Білорусі,</a> який став можливим з 1 жовтня 2019 року завдяки поправці від 18 вересня цього року до закону «Про внесення змін до деяких законів України у сфері використання ядерної енергії». Ця поправка, автором якої є <a href="https://lb.ua/economics/2019/10/16/439906_zakonoproekt_gerusa_sdacha.html">голова енергетичного комітету парламенту Андрій Герус,</a> дозволила українським підприємствам закупівлю електроенергії за двосторонніми договорами з країн, що не входять до Європейського Енергетичного Співтовариства, по факту, з Росії і Білорусі.</b>
      </p>
      <figure>
        <img src="https://i.lb.ua/025/50/5cb05b36d7adf.jpeg"/>
        <figcaption>
          <cite>Фото: EPA/UPG</cite>
        </figcaption>
      </figure>
      <p>Важко не погодитись з висновком багатьох колег – експертів про те, що імпорт електроенергії з Росії та Білорусі шкодить українській енергетиці, розхитує й без того проблемний новий ринок електроенергії, негативно впливає на стабільність роботи Об’єднаної енергетичної системи (ОЕС), а також, враховуючи політичну ситуацію, послаблює національну безпеку. Реальні факти, крім усього іншого, наочно демонструють значні втрати вітчизняної енергетики від імпорту електроенергії з РФ та Білорусі.</p>
      <p><b>Фінансові втрати генерації через скорочення обсягу реалізації електроенергії.</b> За попередніми даними, у період з 1 жовтня по 14 листопада 2019 року імпорт електроенергії з РФ та Білорусі в Україну склав 228 млн кВт*год: у жовтні - 128 млн кВт*год, а за 14 днів листопада - 100 млн кВт*год. Базовий графік навантаження у жовтні коштував 153 коп. за кВт*год, а у листопаді - 135 коп. за кВт*год. Таким чином, втрата виручки українських генеруючих компаній склала 331 млн гривень (196 млн гривень у жовтні та 135 млн гривень за першу половину листопада).</p>
      <related>
        <a href="https://lb.ua/economics/2019/11/01/441193_import_elektroenergii_rf.html"/>
      </related>
      <p><b>Вплив імпорту електроенергії на вугільну галузь.</b> Згаданий імпорт електричної енергії з РФ та Білорусі - 228 млн кВт*год - співставний з обсягом місячного виробництва електроенергії, наприклад, Трипільської ТЕС ПАТ «Центренерго», що еквівалентно 125 тис. тонн неспаленого українського вугілля. А це - середньомісячний видобуток державних шахт Львівсько-Волинського басейну. Саме стільки українського вугілля було недовикуплено <a href="https://lb.ua/economics/2019/11/07/441603_import_elektroenergii_rossii.html">через імпорт російської електроенергії.</a></p>
      <p><b>Прогноз грошових втрат генерації через російський імпорт до кінця 2019 року.</b> Майбутні втрати від імпорту залежатимуть від ціни, що буде складатися в ОЕС. Ціна російської електроенергії, поставленої за двосторонніми договорами, як правило не розголошується. У той же час, за інформацією, озвученою 6 листопада ц. р президентом НАЕК «Енергоатом» Ю.Недашковським, <a href="https://lb.ua/go.php?url=aHR0cHM6Ly9leHByby5jb20udWEvbm92aW5pL21wb3J0LWVlLXotcmYtdGEtYmxvcnVzLXZpdHNuaXYtZW5lcmdvYXRvbS16LXJkbi0tbmVkYXNoa292c2tpeQ==">ціна імпортної електроенергії з РФ становить 1,37 грн. кВт*год.</a> При цьому, за оціночними даними, собівартість російської електроенергії складає 90-95 копійок. З огляду на діючі в Україні мито у розмірі 2% та акциз на електроенергію у розмірі 3,2%, мінімальний рівень ціни, до якої теоретично може опуститися РФ - це 1,00 гривня за кВт*год. При поточній вартості базового графіку навантаження на ринку «на добу наперед» (91 коп./кВт*год. на 14.11.2019 р. і 132 коп./ кВт*год на 15.11.2019 р.) імпорт по 137 коп./кВт*год. РФ економічно не вигідний і здійснюється, в основному, у години цінових максимумів в ОЕС. Однак, при бажанні демпінгувати, РФ може зберегти експорт електроенергії до України навіть при сьогоднішніх цінових мінімумах.</p>
      <p><b>Підсумок втрат.</b> Вітчизняні підприємства електроенергетики і шахти недоотримали виручку, з якої, як відомо, сплачуються податки до бюджету, формуються зарплата працівників і кошти на соціально-економічний розвиток регіонів. Ця виручка могла б додати країні невелику, але все ж часточку ВВП, приростом якого небезпідставно так опікуються усі владні структури. До цього додайте погіршення торгівельного і платіжного балансу країни і отримаємо, як казав герой відомого фільму: «картину маслом»!</p>
      <p><b>Як далеко можна зайти та до чого це призведе?</b> Якщо у якості безумовного пріоритету вважати нижчу ціну, то, теоретично, обсяг поставки електроенергії з РФ та Білорусі можна наростити до 2808 млн. кВт*год. на місяць (що у 8 разів більше ніж фактично поставлено у жовтні 2019р), у тому числі з Білорусі - 648 млн кВт*год та з РФ - 2160 млн кВт*год. Такі обсяги імпорту призвели б до зупинки 80% усіх генеруючих потужностей ТЕС та, як наслідок, близько 70% вугільної галузі України. Поза сумнівом, такий сценарій розвитку подій автори закону не планували. Однак, крок зроблено саме у цьому напрямку. Впадає в око, що наші законодавчі новації щодо імпорту електроенергії сильно розходяться з усталеною практикою успішних, розвинутих країн, уряди яких за всіх умов прагнуть підтримати свого виробника, використовуючи для цього різноманітні інструменти, починаючи з обмежувальних мит і закінчуючи квотами на ввезення тих чи інших товарів на їхню митну територію. Про це красномовно свідчать обмеження, з якими стикається наша продукція агропромислового сектору на ринках ЄС, навіть за наявності відповідної угоди про зону вільної торгівлі і при тому, що продукція з України значно дешевша.</p>
      <related>
        <a href="https://lb.ua/news/2019/11/08/441772_gerus_schitaet_nevozmozhnim_otkaz.html"/>
      </related>
      <p><b>Чи спрацював імпорт електроенергії на зниження ціни в Україні?</b> Твердження, що завдяки імпорту «вдалось примусити генерацію піти на зниження пропонованих нею цін на електроенергію» є, як мінімум, перебільшенням. Насправді падіння цін запрограмовано іншими факторами: це стиснутий попит на електроенергію, що скоротився за роки незалежності України приблизно удвічі, та надлишок потужності генерації, можливості якої формувати пропозицію хоч і скоротились, але у значно меншій мірі, ніж скоротився попит. Саме надлишок пропозиції і формує тренд на зниження ціни. Поштовхом же до зниження ціни стали введення у роботу після планового ремонту кількох блоків АЕС, завдяки чому питома вага дешевої атомної електроенергії зросла, та тепла погода, що призвела до скорочення споживання і, знову ж таки, до зростання питомої ваги дешевої атомної електроенергії. Певною мірою вплинув, звичайно, і імпорт. З імпортом чи без імпорту у найближчий та середньостроковій перспективі тренд на зниження ринкової ціни на електроенергію вірогідніше за усе буде домінувати і це, насправді, проблема, що потребує розв’язання, і, аж ніяк не досягнення, якому слід радіти.</p>
      <p><b>Короткий висновок.</b> Перші місяці роботи <a href="https://lb.ua/economics/2019/10/22/440364_izmeneniya_rinke_elektroenergii.html">«нового ринку електроенергії»</a> висвітили велику кількість проблем з його функціоналом, які перешкоджають його ефективній роботі. Спроби підмінити вирішення цих проблем штучним «стимулюванням» учасників ринку за допомогою імпорту ніякої користі, крім шкоди, вітчизняній енергетиці та і країні у цілому не несуть. Очевидно, що дію «поправки Геруса» треба скасувати і, таким чином, <a href="https://lb.ua/news/2019/10/16/439870_timoshenko_trebuet_otmenit_popravku.html">зупинити імпорт електроенергії з РФ та Білорусі за прямими договорами.</a> За будь-яких обставин Україна має дбати про розвиток власних енергетичних підприємств. Для цього треба виправити наявні хиби «нового ринку електроенергії», створити цивілізовані умови для учасників ринку, а, відтак, і для підвищення продуктивності роботи вітчизняних енергетичних підприємств.</p>
    </article>
  </body>
</html>