<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/landslag-damer/real-madrid-skickar-spelare-till-vm-eller/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-25T12:46:38+00:00"/>
    <meta property="og:title" content="Real Madrid skickar spelare till VM – eller?"/>
    <meta property="og:description" content="På lördag premiärspelar Sverige i VM där borta i Japan. För motståndet står Kongo-Kinshasa, ett landslag ni inte hade en aning om – förrän alldeles strax. Kongo-Kinshasa, eller Demokratiska republiken Kongo som är dess officiella benämning, beskrivs ofta som ett av världens mest komplexa länder. Kolonialmakt, kriser, konflikter, naturtillgångar, barnarbetare, strider. Skicka in Erik Niva […]"/>
  </head>
  <body>
    <article>
      <h1>Real Madrid skickar spelare till VM – eller?</h1>
      <address><time datetime="2019-11-25T12:46:38+00:00">25 Nov 2019, 12:46</time> by <a rel="author" href="https://handbollskanalen.se/author/jimmy-johanssonhandbollskanalen-nu/" target="_blank">Jimmy Grandin</a></address>
      <p>
        <b>På lördag premiärspelar Sverige i VM där borta i Japan. För motståndet står Kongo-Kinshasa, ett landslag ni inte hade en aning om – förrän alldeles strax.</b>
      </p>
      <p>Kongo-Kinshasa, eller Demokratiska republiken Kongo som är dess officiella benämning, beskrivs ofta som ett av världens mest komplexa länder. Kolonialmakt, kriser, konflikter, naturtillgångar, barnarbetare, strider. Skicka in Erik Niva här och han skulle kunna dra igång ännu en podcast.</p>
      <p>Det är därför härligt att kunna konstatera att det finns en fin handbollstradition i Kongo-Kinshasa. Förutsättningarna är lite annorlunda såklart, med en hel del utomhusplaner på asfalt och grus, men på damsidan har landslaget etablerat sig i toppen i Afrika.</p>
      <p>Vid senaste Afrikanska mästerskapen blev det en bronspeng bakom Angola och Senegal. Storstjärnan och vänsternian Christianne Mwasesa vann skytteligan i turneringen och befäster sin position som en av kontinentens absolut bästa spelare. Hon lirar till vardags i Primeiro de Agosto i Angola, den bästa damklubben i Afrika.</p>
      <p>Celestin Mpoua är förbundskapten sedan många år tillbaka och sitter nu på en trupp som är en mix av inhemska spelare och spelare uppvuxna och fostrade i Frankrike.</p>
      <p>HC Héritage är kongolesiska mästare och bidrar med flest spelare. Där har ni lirare med internationell rutin från både tidigare VM-spel men också från Champions League i Afrika. Klubben har varit med sex gånger sedan 2010, som bäst en sjätteplats.</p>
      <p>Sedan kompletterar som sagt ett koppel av spelare från det franska ligasystemet. Där märks till exempel mittnian Melissa Agathé från OGC Nice som blev fransk mästare 2015, cupmästare 2014 samt ligacupmästare 2015 och 2016. Hon spelar på V9 och har även rötter på Reunion, den lilla ön öster om Madagaskar.</p>
      <figure>
        <img src="https://handbollskanalen.se/wp-content/uploads/2019/11/Melissa-Agathe.jpg"/>
        <figcaption>Melissa Agathé. Foto: OGC Nice</figcaption>
      </figure>
      <p>Vi hittar också målvakten Cécilia Errin är född 1998 och är en lovande målvakt som spelat i de franska ungdomslandslagen och numera är i andraligan med Octeville/Mer. Vänstersexan Estel Memana lirar i högstaligan med Chambray där hon gjort 19 mål den här säsongen.</p>
      <p>Vid en genomgång av truppen hajar vi också till på Hillary Ikondo. Hon står nämligen registrerad för Real Madrid. Kan det verkligen stämma? Nej, tyvärr.</p>
      <p>Dels har inte Real Madrid någon handbollssektion längre, den fanns mellan 1952 och 1959, men framför allt så är Hillary Ikondo registrerad för ASUL Vaulx-en-Velin. Som hon har spelat 9 matcher samt gjort 33 mål för den här hösten. De lirar i andraligan och är väl mest berömda som Gnonsiane Niomblas moderklubb.</p>
      <p>Ikondo är för övrigt ännu ett exempel på en fransk spelare med rötter i Kongo-Kinshasa. Hon spelade nämligen för det franska U19-landslaget där hon bland annat hade dagens stjärna i A-landslaget, Orlane Kanor, som lagkompis. Bonus: I somras vann Ikondo de franska universitetsmästerskapen med l’Université de Lyon.</p>
      <p>Så tyvärr, vi får avskriva Real Madrid, men ett spännande landslag, det har Kongo-Kinshasa på gång.</p>
      <p><b>Avkast:</b> Lördag 30 november 12.30 (svensk tid), Sverige – Kongo-Kinshasa</p>
    </article>
  </body>
</html>