<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402566/%D8%A7%D9%85%D8%AA%DB%8C-%DA%A9%D9%87-%D8%A7%D9%85%D8%A7%D9%85-%D8%AE%D9%88%D8%AF-%D8%B1%D8%A7-%DA%AF%D9%85-%DA%A9%D9%86%D8%AF-%D9%85%D8%AD%DA%A9%D9%88%D9%85-%D8%A8%D9%87-%D9%87%D9%84%D8%A7%DA%A9%D8%AA-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:08:41+00:00"/>
    <meta property="og:title" content="امتی که امام خود را گم کند محکوم به هلاکت است"/>
    <meta property="og:description" content="فرمانده کل سپاه پاسداران گفت: حضور امروز مردم تهران تیرخلاصی به سیاست‌های تجاوزکارانه و امیدهای واهی بزرگترین دشمن تاریخ بشر است."/>
  </head>
  <body>
    <article>
      <h6 class="kicker">سردار سلامی در اجتماع بزرگ تهران:</h6>
      <h1>امتی که امام خود را گم کند محکوم به هلاکت است</h1>
      <address><time datetime="2019-11-25T12:08:41+00:00">25 Nov 2019, 12:08</time> by <a rel="author">صدف صمیمی</a></address>
      <p>فرمانده کل سپاه پاسداران گفت: حضور امروز مردم تهران تیرخلاصی به سیاست‌های تجاوزکارانه و امیدهای واهی بزرگترین دشمن تاریخ بشر است.</p>
      <p>به گزارش ایسنا سردار حسین سلامی در جمع راهپیمایان امروز تهران اظهار کرد: درود بر شما مردمی که در لحظه تاریخی اسلام نقش آسمانی را بر روی زمین ترسیم کردید. امروز که شما اینجا جمع شده‌اید تیر خلاصی به سیاست‌های تجاوزکارانه و امیدهای واهی بزرگترین دشمن تاریخ بشر زدید.</p>
      <p>وی ادامه داد: شما آمدید صبر را با ثبات قدم و نصرت الهی ترکیب کنید. آمدید تا از امام مسلمین در این نبرد بزرگ جهانی حمایت کنید. اگر امروز از آسمان به این نقطه نگاه شود شما واژه شرف ، آزادگی و فداکاری و دلدادگی به امام را روی زمین ترسیم کرده‌اید.</p>
      <p>فرمانده سپاه پاسداران با اشاره به این که هر امتی امام خود را گم کند محکوم به هلاکت است و مصیبت می‌بیند تصریح کرد:‌شما از حوادث صدر اسلام آمده‌اید تا اجازه ندهید آن ماجراهای غم انگیز تکرار شود. ای کاش شما در مسجد کوفه بودید تا امام علی (ع) ضربت نخورد. ای کاش شما با امام حسن (ع) بودید تا در برابر معاویه تنها نماند. ای کاش شما بودید تا امام حسین (ع) در عاشورا تنها نمی‌ماند و این لبیک‌ها را در آنجا سر می‌داید تا فرزندان امام اسیر نشوند.</p>
      <p>وی تصریح کرد:‌شما در حال ساختن تاریخ هستید. شما از واقعه‌های دردناک صدر اسلام درس گرفته‌اید. ای کاش شما در فرازهای سخت اسلام بودید و از امام دفاع می‌کردید. البته امروز هم همین کار را می‌کنید و از امام دفاع می‌کنید. تاریخ همانند شما را هرگز ندیده و شاید نبیند.</p>
      <p>سلامی در ادامه این سخنرانی گفت: ملت عزیز ایران باور کنید ما در یک جنگ بزرگ جهانی هستیم ، همین الان شما در این لحظه در حال شکست دادن همه قدرت استکبار هستید.</p>
      <p>وی افزود: باور کنید جنگی که در خیابان های ما آغاز شد یک نقشه جهانی بود. شما دقیق عمل کردید، آن لحظه که نمی بایست به پیاده نظام ها بپیوندید، نجیبانه صف خود را جدا کردید؛ امروز که باید به صحنه بیایید، آمدید. اسلام جاودانه شد، ایران سرافراز شد، امروز دشمن از شکوه حضور شما ناامید شد و تیر خلاص زده شد.</p>
      <p>سلامی تصریح کرد: فتنه ای که در روزهای اخیر اتفاق افتاد حاصل همه تلاش های شکست خورده دشمن طی چهل سال گذشته و این چند روز گذشته بوده است.</p>
      <p>وی سپس گفت: دشمن ماه‌ها منتظر بود؛ نمی‌توانست حادثه بسازد، اما منتظر حادثه ای بود تا از آن استفاده کند. دشمن حتی می خواست از پوشک بچه هم استفاده کند. بنزین بهانه بود. دیدید که به صحنه آمد و همه جا را آتش می زد این مفهوم دموکراسی و حقوق بشر در منطق آمریکایی ها بود.</p>
      <p>سلامی همچنین گفت: ترامپ جلسه استیضاح را نرفت، در کاخ سفید ماند و اطاق فرماندهی تشکیل داد تا ایران را شکست دهد. باور کنید ما رصد می کردیم این بار همه توان خود را به صحنه آورد؛ جنگ حداکثری راه انداخت.همه پیاده نظام مزدور داخلی را به صحنه آورد؛ حتی ناو هواپیمابری که ماه ها بود از ترس نیروی های ما عقب مانده بود جلو آمد. من به آن‌ها می گویم دیر شده است همه چیز تمام شده است. به صهیونیست ها هم می‌گویم او همیشه دیر می آید منتظر او نباشید، نابود که شدید می آید، آن‌وقت دیگر دیر است.</p>
      <p>وی خطاب به دشمنان نظام جمهوری اسلامی ایران گفت: بدانید ما با هدایت  یک مرد الهی که امتداد امامت ائمه اطهار است، یک پیشوای جانباز، یک امام فداکار که در صحنه های سخت تاریخ ایران و اسلام حضور دارد به شکل سریالی در همه صحنه‌ها هستیم. آن مرد بزرگی که این لحظه در نزدیکی ما است در قلب همه ما جا دارد. او کسی است که در عمق سرزمین های دشمنان نفوذ کرده، آنان را عقب رانده، تمرکز آنان را از سرزمین های اسلامی دور کرده است. او که فداکارانه، شجاعانه و حسینی به این صحنه آمد. خدا به عزت او صد چندان افزود و قلب هوادارانش را سرشار از عشقی مثال زدینی کرد و تاریخی بزرگ ساخت.</p>
      <p>ادامه دارد...</p>
    </article>
  </body>
</html>