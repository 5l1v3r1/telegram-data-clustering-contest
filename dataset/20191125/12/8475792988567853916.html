<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasterbotten/ny-forskola-i-lycksele-forsenas-ett-halvar"/>
    <meta property="og:site_name" content="SVT Nyheter"/>
    <meta property="article:published_time" content="2019-11-25T12:40:37+00:00"/>
    <meta property="og:title" content="Ny förskola i Lycksele försenas ett halvår"/>
    <meta property="og:description" content="För första gången på många år byggs en ny förskola i Lycksele, men nu försenas bygget. Fyra nya avdelningar skulle vara klara för inflyttning på Norräng efter årsskiftet, men ser nu ut att stå klara först i augusti."/>
  </head>
  <body>
    <article>
      <h1>Ny förskola i Lycksele försenas ett halvår</h1>
      <address><time datetime="2019-11-25T12:40:37+00:00">25 Nov 2019, 12:40</time> by <a rel="author">Mikael Assmundsson</a></address>
      <p>
        <b>För första gången på många år byggs en ny förskola i Lycksele, men nu försenas bygget. Fyra nya avdelningar skulle vara klara för inflyttning på Norräng efter årsskiftet, men ser nu ut att stå klara först i augusti.</b>
      </p>
      <p>– Tanken var att den skulle starta i februari 2020, men det ser vi att vi inte kommer hinna, säger Samuel Lundström, verksamhetschef för- och grundskola.</p>
      <p>Det är en ändring i detaljplanen som ställt till problem med tidschemat. Nu är siktet istället inställt på augusti, en tidsplan Lundström tror ska hålla.</p>
      <h3>Tillfällig förskola sätts in</h3>
      <p>Trycket på förskoleplatser i Lycksele är stort. De senaste åren har det fötts fler barn än tidigare, enligt kommunen. I väntan på att den nya förskolan färdigställs kommer en tillfällig förskoleavdelning, Domherren, på Domarvägen att mätta behovet. Den beräknas öppna under våren.</p>
      <p>– De barn som sedan ska börja på den nya förskolan följer med från Domherren dit. Det blir också samma personal som kommer att arbeta på Domherren, som sedan börjar på den nya, säger Caroline Andersson, förskolechef.</p>
      <p>Kommunens mål är att alla som behöver förskoleplats ska få det inom en rimlig tid.</p>
      <p>– Jag tror att vi ligger på 20 dagar, sen är det inte alltid säkert att man får det ställe man önskar sig, men man får ett erbjudande om en förskoleplats, säger Samuel Lundström.</p>
      <related>
        <h4>Relaterat</h4>
        <a href="https://www.svt.se/nyheter/lokalt/vasterbotten/efter-babyboom-nu-byggs-ny-forskola-i-lycksele"/>
        <a href="https://www.svt.se/nyheter/lokalt/vasterbotten/lycksele-vill-satsa-pa-samisk-forskola"/>
      </related>
    </article>
  </body>
</html>