<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/evropa/jake-kise-pogodile-francusku-italiju-i-grcku-devet-nastradalih_1070137.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T12:41:00+00:00"/>
    <meta property="og:title" content="Јаке кише погодиле Француску, Италију и Грчку, девет настрадалих"/>
    <meta property="og:description" content="Најмање девет особа је настрадало у поплавама услед обилних киша које су погодиле француску и италијанску ривијеру и западне делове Грчке, саопштили су званичници."/>
  </head>
  <body>
    <article>
      <h1>Јаке кише погодиле Француску, Италију и Грчку, девет настрадалих</h1>
      <h2>РИМ - Најмање девет особа је настрадало у поплавама услед обилних киша које су погодиле француску и италијанску ривијеру и западне делове Грчке, саопштили су званичници.</h2>
      <address>
        <time datetime="2019-11-25T12:41:00+00:00">25 Nov 2019, 12:41</time>
      </address>
      <p>На француској ривијери поједини путеви су затворени, а у Италији ниво река још је у порасту, пренео је АП.</p>
      <figure>
        <img src="http://www.rtv.rs/sr_ci/evropa/slike/2019/11/25/italija-nevreme.jpg"/>
        <figcaption>Танјуг (Vigili del Fuoco via AP)</figcaption>
      </figure>
      <p>Администрација француског региона Вар саопштила је да су четири особе настрадале, укључујући брачни пар у 70-им годинама из престонице парфема Граса, чији је аутомобил био потопљен.</p>
      <p>Једна особа је настрадала након што је француски брод за спасавање потонуо на Медитерану, а четврта особа је пронађена мртва у аутомобилу.</p>
      <p>На северу Италије, пронађено је тело жене чији је аутомобил однела набујала река Бомида.</p>
      <p>Спасиоци претражују и да ли има евентуалних жртава након урушавања дела аутопута, проузрокованог клизиштем у близини поплављеног града Савоне.</p>
      <p>У Грчкој су тела двојице мушкараца, за које се верује да су туристи, пронађена касно синоћ у близини луке Антирио, 250 километара западно од Атине, након што је невреме захватило једрилицу на којој су били.</p>
      <p>Настрадала је и једна непокретна жена на Родосу пошто је вода поплавила њену кућу, док се на Косу удавила жена која је пливала у немирном мору.</p>
      <p>У међувремену, ниво италијанске реке Тицино у ломбардијском граду Павиа наставља да расте, због чега се на улицама налази 15 центиметара воде, а поједини житељи су евакуисани.</p>
      <p>У Француској ниво река полако опада, али многе породице које су евакуисане не могу да се врате у своје домове, док власти раде на чишћењу путева и поправци електричних водова.</p>
      <p>У Грчкој на стотине домова је поплављено након ноћашње олује која је погодила подручја западно од Атине.</p>
      <p>Олујна киша и клизишта су условили затварање аутопута који повезује грчку престоницу са луком Патрас.</p>
      <p>Најгоре је поплављен ризорт Кинета, где су се појавила клизишта због оближње шуме која је оштећена у шумским пожарима.</p>
      <p>Неколико десетина људи заглављених у аутомобилима и поплављеним кућама спасила је ватрогасна служба.</p>
    </article>
  </body>
</html>