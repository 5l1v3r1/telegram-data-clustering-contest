<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11016495"/>
    <meta property="og:site_name" content="TV 2"/>
    <meta property="article:published_time" content="2019-11-25T12:42:40+00:00"/>
    <meta property="og:title" content="Thorbjørn Jagland harselerte med vestens Russland-sanksjoner"/>
    <meta property="og:description" content="Thorbjørn Jagland går av som leder av Europarådet og ble hyllet med et eget seminar i Oslo mandag. Rett etter at Jagland kritiserte og raljerte over vestens sanksjoner mot Russland, gikk brannalarmen."/>
  </head>
  <body>
    <article>
      <h1>Thorbjørn Jagland harselerte med vestens Russland-sanksjoner</h1>
      <h2>Thorbjørn Jagland går av som leder av Europarådet og ble hyllet med et eget seminar i Oslo mandag. Rett etter at Jagland kritiserte og raljerte over vestens sanksjoner mot Russland, gikk brannalarmen.</h2>
      <address><time datetime="2019-11-25T12:42:40+00:00">25 Nov 2019, 12:42</time> by <a rel="author">Elin Sørsdahl</a></address>
      <p>– Partifeller! Å, gud, så godt det var å si det igjen, åpnet Jagland med fra talerstolen i den ærverdige Samfunnssalen i Oslo mandag formiddag.</p>
      <p>Med Ap-leder Jonas Gahr Støre og LO-leder Hans Kristian Gabrielsen som vertskap, arrangerte Ap et internasjonalt seminar i Jaglands navn. Da satt godordene løst.</p>
      <p>– Jagland var den ideelle kandidaten til Europarådet, sa Støre og la til at den tidligere Ap-lederen og statsministeren etterlot seg en organisasjon som var sterkere enn den han overtok.</p>
      <h3>– Bidratt til fred</h3>
      <p>Jagland ble også hyllet av visepresidenten i EU-kommisjonen, Frans Timmermans. Han understreket at Jagland har bidratt til fred i Europa.</p>
      <p>Timmermans innrømmet også at han var skeptisk til å innlemme Russland i Europarådet, men at han har skiftet mening.</p>
      <p>– Vi har ikke mange steder hvor vi kan snakke med Russland og Tyrkia. Putin og Erdogan er noen av de vanskeligste lederne å behandle og Thorbjørn gjorde det imponerende, sa Timmermans.</p>
      <p>Seminaret ble avbrutt av brannalarm to ganger, og ved starten av arrangementet var hele lokalet mørklagt på grunn av strømbrudd.</p>
      <figure>
        <img src="https://www.cdn.tv2.no/images?imageId=11017035&amp;x=0&amp;y=5.1094890510949&amp;cropw=100&amp;croph=87.104622871046&amp;width=618&amp;height=359&amp;compression=80"/>
        <figcaption>SEMINAR: Thorbjørn Jagland går forbi sitt barnebarn idet han kommer tilbake etter at alarmen gikk under det internasjonale seminaret. Foto: Berit Roald / NTB scanpix Foto: Berit Roald</figcaption>
      </figure>
      <h3>Brannfakkel</h3>
      <p>Jagland holdt dagens hovedinnlegg, hvor han blant annet kritiserte bombingen av Libya, som skjedde uten FN-mandat.</p>
      <p>Brannlarmen gikk rett etter Jagland kastet inn en brannfakkel om vestens sanksjoner mot Russland. Mens Russland er medlem av Europarådet og må følge den europeiske menneskerettighetskonvensjonen, gjelder ikke det samme for Kina.</p>
      <p>
        <b>– I Russland er det ikke dødsstraff, ikke tortur og ikke tvangsarbeid, mens Kina har utstrakt bruk av dødsstraff, tvangsarbeidsleir og tortur, sa Jagland i talen.</b>
      </p>
      <p>Han understreket også at Norge og andre land kun har innført sanksjoner mot Russland. Ifølge Jagland går handel foran alt annet når det gjelder Kina, og han uttrykte frustrasjon over hvor vanskelig det er å drive arbeid for menneskerettigheter når handelshensyn går foran rettsstaten.</p>
    </article>
  </body>
</html>