<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594853/%E0%A7%A8%E0%A7%AA-%E0%A6%98%E0%A6%A3%E0%A7%8D%E0%A6%9F%E0%A6%BE%E0%A7%9F-%E0%A6%A8%E0%A6%A4%E0%A7%81%E0%A6%A8-%E0%A6%A1%E0%A7%87%E0%A6%99%E0%A7%8D%E0%A6%97%E0%A7%81-%E0%A6%B0%E0%A7%8B%E0%A6%97%E0%A7%80-%E0%A7%A7%E0%A7%A7%E0%A7%A8-%E0%A6%9C%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T12:15:00+00:00"/>
    <meta property="og:title" content="২৪ ঘণ্টায় নতুন ডেঙ্গু রোগী ১১২ জন"/>
    <meta property="og:description" content="নতুন করে ডেঙ্গু রোগে আক্রান্ত হয়ে গত ২৪ ঘণ্টায় (২৪ নভেম্বর সকাল ৮টা থেকে ২৫ নভেম্বর সকাল ৮টা পর্যন্ত) হাসপাতালে ভর্তি হয়েছেন ১১২ জন। হাসপাতাল থেকে ছাড়পত্র নিয়েছেন ১১১ জন। সোমবার (২৫ নভেম্বর) স্বাস্থ্য অধিদফতরের হেলথ ইমার্জেন্সি অপারেশন সেন্টার ও কন্ট্রোল রুম থেকে এ তথ্য জানা গেছে।..."/>
  </head>
  <body>
    <article>
      <h1>২৪ ঘণ্টায় নতুন ডেঙ্গু রোগী ১১২ জন</h1>
      <address><time datetime="2019-11-25T12:15:00+00:00">25 Nov 2019, 12:15</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/07/29/d0f55c75e7cb49dcb0846c4e74161909-5d3f1ce8e7783.jpg"/>
      </figure>
      <p>নতুন করে ডেঙ্গু রোগে আক্রান্ত হয়ে গত ২৪ ঘণ্টায় (২৪ নভেম্বর সকাল ৮টা থেকে ২৫ নভেম্বর সকাল ৮টা পর্যন্ত) হাসপাতালে ভর্তি হয়েছেন ১১২ জন। হাসপাতাল থেকে ছাড়পত্র নিয়েছেন ১১১ জন। সোমবার (২৫ নভেম্বর) স্বাস্থ্য অধিদফতরের হেলথ ইমার্জেন্সি অপারেশন সেন্টার ও কন্ট্রোল রুম থেকে এ তথ্য জানা গেছে।</p>
      <p>কন্ট্রোল রুম থেকে জানা গেছে, নতুন ভর্তি হওয়া ১১২ জনের মধ্যে রাজধানী ঢাকার ২৯টি বেসরকারি ও ১২টি সরকারি ও স্বায়ত্তশাসিত হাসপাতালে ভর্তি হয়েছেন ৫৩ জন আর ঢাকা মহানগরীর বাইরে ঢাকা বিভাগসহ আট বিভাগে ভর্তি হয়েছেন ৫৯ জন। ছাড়পত্র নেওয়া ১১১ জনের মধ্যে ঢাকার হাসপাতালগুলো থেকে ছাড়পত্র নিয়েছেন ৫১ জন। ঢাকা মহানগরীর বাইরে ঢাকাসহ আট বিভাগের হাসপাতাল থেকে ছাড়পত্র নিয়েছেন ৬০ জন।</p>
      <p>কন্ট্রোল রুমের সহকারী পরিচালক ডা. আয়শা আক্তার বলেন, ‘সারাদেশ বর্তমানে ডেঙ্গুতে আক্রান্ত হয়ে মোট ৫৩৭ জন রোগী ভর্তি আছেন। এর মধ্যে কন্ট্রোল রুমে তথ্য দেওয়া ৪২টি হাসপাতালে ভর্তি আছেন ২৬৪ জন আর ঢাকা মহানগরীর বাইরে ঢাকাসহ আট বিভাগে ভর্তি আছেন ২৭৩ জন। সারাদেশে এখন পর্যন্ত শতকরা ৯৯ দশমিক দুই শতাংশ রোগী ডেঙ্গুতে আক্রান্ত হয়ে হাসপাতাল থেকে চিকিৎসা নিয়ে বাড়ি ফিরেছেন।’</p>
      <p>কন্ট্রোল রুমের তথ্য বলছে, চলতি বছরের জানুয়ারি থেকে এখন পর্যন্ত ডেঙ্গুতে আক্রান্ত হয়ে হাসপাতালে চিকিৎসা নিয়েছেন ৯৯ হাজার ৬৫৭ জন। আর চিকিৎসা নিয়ে বাড়ি ফিরেছেন ৯৮ হাজার ৮৫৬ জন। চলতি মাসে আক্রান্ত হয়ে হাসপাতালে ভর্তি হয়েছেন তিন হাজার ৫৬১ জন।</p>
      <p>এদিকে, সরকারের রোগতত্ত্ব, রোগ নিয়ন্ত্রণ ও গবেষণা প্রতিষ্ঠান (আইইডিসিআর) ২৬৪টি মৃত্যুর মধ্যে ১৯৩টি পর্যালোচনা করে ১২১ জনের মৃত্যু ডেঙ্গুজনিত বলে নিশ্চিত করেছে।</p>
      <footer>/জেএ/এমএনএইচ/</footer>
    </article>
  </body>
</html>