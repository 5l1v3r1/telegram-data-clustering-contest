<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/5f5a7f025a74a836/video-barbatul-care-a-urcat-sambata-pe-un-pilon-de-inalta-tensiune-a-paralizat-orasul-si-a-cauzat-pierderi-de-50-000-de-lei.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T12:38:49+00:00"/>
    <meta property="og:title" content="VIDEO: Bărbatul care a urcat sâmbătă pe un pilon de înaltă tensiune a paralizat orașul și a cauzat pierderi de 50.000 de lei"/>
    <meta property="og:description" content="Regia Transport Electric a ratat venituri în sumă totală de 50 de mii de lei sâmbătă, din cauza bărbatului care a urcat pe un pilon de înaltă tensiune. Orașul a fost practic paralizat - 126 de troleibuze au rămas blocate în trafic, iar 20 de mii de chișinăuienii din sectoarele Buiucani și Râșcani au rămas fără curent electric."/>
  </head>
  <body>
    <article>
      <h1>VIDEO: Bărbatul care a urcat sâmbătă pe un pilon de înaltă tensiune a paralizat orașul și a cauzat pierderi de 50.000 de lei</h1>
      <address><time datetime="2019-11-25T12:38:49+00:00">25 Nov 2019, 12:38</time> by <a rel="author">Jurnal.md</a></address>
      <p>
        <b>Regia Transport Electric a ratat venituri în sumă totală de 50 de mii de lei sâmbătă, din cauza bărbatului care a urcat pe un pilon de înaltă tensiune. Orașul a fost practic paralizat - 126 de troleibuze au rămas blocate în trafic, iar 20 de mii de chișinăuienii din sectoarele Buiucani și Râșcani au rămas fără curent electric.</b>
      </p>
      <p>„În urma incidentului, a fost sistat curentul la 8 substații de tracțiune. Astfel, 126 de troleibuze au staționat aproximativ o oră. Serviciul Rețele Electrice din cadrul Regiei Transport Electric a făcut posibilă reconectarea acestor substații, dar substația de tracțiune din strada Ceucari sect. Râșcani nu a fost reconectată, din motive de siguranță, ca să nu încarce rețeaua de contact”, a anunțat şeful RTEC, Dorin Ciornîi, după ședința de astăzi a serviciilor Primăriei.</p>
      <p>Potrivit lui Ciornîi, în comparație cu ziua de sâmbătă a săptămânii precedente, Regia Transport Electric a ratat venituri în sumă de 50.000 de lei, din cauza incidentului.</p>
      <p>Circulația transportului a fost restabilită integral abia la ora 21.15.</p>
      <p>Amintim că, sâmbătă, un bărbat de 33 de ani a urcat pe un pilon al liniei electrice aeriene de tensiune înaltă și amenința că se va arunca în gol. Pentru a evita electrocutarea persoanelor implicate în operațiunea de salvare a bărbatului buclucaș, pilonul de înaltă tensiune a fost deconectat de la energia electrică.</p>
      <p>Individul a putut fi convins să coboare abia după mai bine de 8 ore, de un vecin care a fost de acord să participe la operațiune. În total, la operațiunea de salvare a bărbatului au participat 50 de persoane și 7 autospeciale de intervenție, potrivit reprezentanților IGSU.</p>
      <figure>
        <iframe src="https://www.youtube.com/embed/asYBEH3Ts7o" width="560" height="315" data-service="Youtube" scrolling="no"/>
      </figure>
    </article>
  </body>
</html>