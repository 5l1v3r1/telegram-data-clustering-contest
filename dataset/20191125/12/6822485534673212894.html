<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904074.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T12:11:00+00:00"/>
    <meta property="og:title" content="سردار اشتری: برخی افراد بدون حضور در صحنه عملیات، منتقد ناجا شده‌اند"/>
    <meta property="og:description" content="به گزارش الف به نقل از پایگاه خبری پلیس، سردار حسین اشتری در جلسه قرارگاه رسانه ای ناجا با بیان اینکه نیروی انتظامی در حوادث اخیر بسیار خوب عمل کرد، گفت: متأسفانه عده ای از افراد که خود در صحنه عملیات حضور نداشته اند با زیر سوال بردن اقدامات خوب ناجا امروز منتقد ما هستند و این در حالی است که مقام معظم رهبری این اقدامات خوب را یک پیروزی برای نظام دانسته اند."/>
  </head>
  <body>
    <article>
      <h1>سردار اشتری: برخی افراد بدون حضور در صحنه عملیات، منتقد ناجا شده‌اند</h1>
      <address>
        <time datetime="2019-11-25T12:11:00+00:00">25 Nov 2019, 12:11</time>
      </address>
      <p>فرمانده نیروی انتظامی گفت: متأسفانه عده ای از افراد که در حوادث اخیر در صحنه عملیات حضور نداشته اند، با زیر سوال بردن اقدامات خوب ناجا امروز منتقد ما هستند.</p>
      <p>به گزارش الف به نقل از پایگاه خبری پلیس، سردار حسین اشتری در جلسه قرارگاه رسانه ای ناجا با بیان اینکه نیروی انتظامی در حوادث اخیر بسیار خوب عمل کرد، گفت: متأسفانه عده ای از افراد که خود در صحنه عملیات حضور نداشته اند با زیر سوال بردن اقدامات خوب ناجا امروز منتقد ما هستند و این در حالی است که مقام معظم رهبری این اقدامات خوب را یک پیروزی برای نظام دانسته اند.</p>
      <p>فرمانده نیروی انتظامی با بیان اینکه باید از تمام ظرفیت ها به خوبی استفاده کنیم، افزود: خبرگزاری ها، صدا و سیما، نشریات و شبکه های اجتماعی همواره ظرفیت هایی هستند که شما بایستی بتوانید با تولید محتوای مناسب از آنها به خوبی بهره گیری و نقش مقتدرانه پلیس را در نشان دادن شرارت اغتشاشگران و اینکه در صورت عدم حضور پلیس ممکن بود چه اتفاقی رخ دهد، در رسانه ها تشریح کنید.</p>
      <p>سردار اشتری تصریح کرد: ناجا در حوادث اخیر خوش درخشید و این مسئله باید برای گروه ها و افراد تأثیرگذار تبیین شود.</p>
      <p>وی با تأکید بر حمایت و ارتقای روحیه نیروهایی که در صحنه حضور داشته اند گفت: خبر و فیلم افراد اصلی دستگیر شده در اغتشاشات باید از طریق رسانه ملی و تمام رسانه ها پخش شود.</p>
    </article>
  </body>
</html>