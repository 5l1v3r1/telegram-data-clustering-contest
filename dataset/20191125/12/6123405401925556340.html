<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/milano/mattarella-inaugura-nuovo-campus-bocconi-formazione-un-antidoto-odio-639123.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-25T12:12:00+00:00"/>
    <meta property="og:title" content="Mattarella inaugura nuovo campus Bocconi: formazione è un antidoto all'odio"/>
    <meta property="og:description" content="All'inaugurazione dell'anno accademico, il presidente dell'Università, Mario Monti lancia un messaggio di fiducia nell'Italia e nell'Europa"/>
  </head>
  <body>
    <article>
      <h1>Mattarella inaugura nuovo campus Bocconi: formazione è un antidoto all'odio</h1>
      <h2>All'inaugurazione dell'anno accademico, il presidente dell'Università, Mario Monti lancia un messaggio di fiducia nell'Italia e nell'Europa</h2>
      <address>
        <time datetime="2019-11-25T12:12:00+00:00">25 Nov 2019, 12:12</time>
      </address>
      <p>
        <a href="http://www.affaritaliani.it/milano/mattarella-inaugura-nuovo-campus-bocconi-formazione-un-antidoto-odio-639123_mm_741781_mmc_1.html">Guarda la gallery</a>
      </p>
      <h3>Mattarella inaugura nuovo campus Bocconi: formazione è un antidoto all'odio</h3>
      <p>Il presidente della Repubblica, Sergio Mattarella, è stato nella sede dell'Università BOCCONI di Milano per partecipare all'apertura dell'anno accademico. Mattarella ha partecipato alla cerimonia per l'inaugurazione del nuovo campus dell'ateneo e poi si è spostato a piedi nell'aula magna, distante alcune centinaia di metri, applaudito e fotografato da gruppi di studenti.  I criteri di formazione garantiti dall'Universita' Bocconi, "volti a suscitare spirito critico e senso di responsabilita', sono dei veri antidoti a odio e pregiudizi", ha dichiarato il presidente della Repubblica, Sergio Mattarella, prendendo la parola durante l'inaugurazione dell'anno accademico. "La risposta della Bocconi - ha detto - e' anche nei 15 mila studenti di 99 nazionalita' diverse, e nel suo inserimento nella dimensione europea e internazionale".</p>
      <figure>
        <iframe src="https://www.youtube.com/embed/Ri1SeUOEhbk" width="560" height="315" data-service="Youtube" scrolling="no"/>
      </figure>
      <h3>Bocconi, nuovo Campus e nuova laurea in Intelligenza Artificiale</h3>
      <p>Il lancio di un nuovo corso di laurea triennale in Intelligenza artificiale, l'entrata in funzione dell'hub per l'innovazione nell'imprenditorialita' B4i, l'accelerazione sulla diversity con l'arrivo di piu' docenti donne. Queste le novita' principali annunciate oggi dal rettore dell'Universita' Bocconi, Gianmario Verona, durante il discorso di inaugurazione del 117esimo anno accademico dell'Ateneo, che coincide oggi con il varo del nuovo campus. Alle cerimonie ha partecipato il presidente della Repubblica, Sergio Mattarella. Il campus, ha spiegato Verona, "riunira' in un'unica area tutti gli uffici, le aule, i servizi, con la residenza studenti, la sede della Sda e un centro sportivo aperto a tutti i cittadini". Tra i nuovi programmi della Bocconi descritti dal rettore spicca il corso in "Mathematical and computing sciences for artificial intelligence', una laurea triennale in inglese che partira' a settembre 2020. "Il programma - ha spiegato Verona - viene incontro alle richieste sempre piu' urgenti di profili che, sia in ambito professionale sia accademico e di ricerca, possiedano da un lato le metodologie matematiche, computazionali e dall'altro sappiano comprendere gli algoritmi della moderna intelligenza artificiale". Quanto a B4i, l'hub per l'imprenditorialita' agira' da acceleratore di startup nel digital-tech, nel Made in Italy, nella sostenibilita'. La fase di accelerazione della durata di quattro mesi e' aperta a 20 startup all'anno. Verona ha poi ricordato i numeri dell'Universita', che conta su quasi 15.000 studenti di 99 nazionalita', corsi di laurea per il 60% in lingua inglese, a cui si aggiungono gli oltre 12 mila manager di 75 paesi diversi che hanno seguito i corsi master. I docenti sono 365, di cui il 31,5% donne e il 19,2% stranieri. "La diversity - afferma - rimane un obiettivo centrale negli anni a venire, recluteremo tra l'altro otto colleghe sul mercato internazionale". </p>
      <h3>Bocconi: inaugura Campus, 300 posti letto e due piscine</h3>
      <p>Un Campus di 35 mila metri quadrati, di cui 17.000 riservati al verde, con una piantumazione che privilegia le specie autoctone come la quercia e il pioppo, con 300 posti letto, campi sportivi con due piscine, e nuove aule. Il tutto realizzato con un investimento di 150 milioni di euro, su progetto dello studio giapponese Sanaa che ha ideato strutture moderne, 'leggere', trasparenti e sostenibili. Si presenta cosi' il nuovo Campus dell'Universita' Bocconi, sorto sulla superficie dell'ex Centrale del Latte di Milano, inaugurato oggi alla presenza del Presidente della Repubblica, Sergio Mattarella. "Per 75 anni - ha ricordato il presidente della Bocconi Mario Monti - da questo luogo era stato fornito ai milanesi un fattore alimentare primario per la crescita, per la vita. D'ora in poi da questo Campus verra' offerto a generazioni di giovani e di manager di tutto il mondo, il nutrimento di conoscenza, di curiosita' e pensiero critico necessari per immagnare e realizzare lo sviluppo sostenibile dei nostri paesi". Le linee morbide progettate dallo Studio di Kazuyo Sejima e Ryue Nishizawa (che si aggiudicarono il bando per i lavori nel 2012) la trasparenza degli edifici e la vastissima area verde, raggiungono il duplice obiettivo di avere un nuovo e organico campus urbano e di creare un asse verde che va dal Parco Ravizza al Parco Baravalle. Il complesso si compone di quattro edifici che costituiscono la nuova sede della SDA Bocconi School of Management e un centro sportivo polifunzionale, operativo dal prossimo anno accademico, con due piscine, una delle quali olimpica da 50 metri, l'altra da 25, un'area fitness, un campo da basket/pallavolo e una running track al coperto, con tribune capaci di ospitare circa mille persone. Cosi' come il parco, anche il centro sportivo sara' aperto a tutta la cittadinanza. "Abbiamo cercato di integrare l'universita' con il parco utilizzando la forma architettonica della corte" dicono Kazuyo Sejima e Ryue Nishizawa. Per esaltarne leggerezza e trasparenza, gli edifici hanno una conformazione che si chiude in se stessa, formando al centro delle corti, un ambiente naturale dove si puo' sostare. In continuita' con il profilo degli edifici, il parco si caratterizza per un sistema di portici/pensiline a forma organica, che guida e protegge i percorsi pedonali interni. "Nella realizzazione del nuovo complesso, l'attenzione alla sostenibilita' ambientale e' stata massima" come ha voluto sottolineare il Rettore della Bocconi, Gianmario Verona, che ha spiegato: "le soluzioni innovative impiegate garantiscono l'autosufficienza energetica su base annua". Tutte le coperture degli edifici sono dotate di pannelli fotovoltaici ad alta efficienza, che producono oltre 1.200 kW di potenza nominale e il risparmio energetico e' garantito dall'utilizzo delle pompe di calore e dei gruppi frigoriferi per bilanciare il fabbisogno termico dei diversi edifici, da un 'involucro' (a una prima parte esterna in lamiera stirata in alluminio anotizzato ne segue una seconda in vetro e alluminio a taglio termico) degli edifici ad alta efficienza energetica e da un sistema evoluto gestione dell'illuminazione con un controllo automatico dei livelli di luminosita' in ogni singolo spazio. Da Mattarella parole di lode per il nuovo Campus, "una progettazione affascinante di alto valore, con la piena sostenibilita' ambientale e un'apertura alla cittadinanza che raffigurano la centralita' dello studente", e per la Bocconi, che e' "un'eccellenza, uno degli atenei di maggior prestigio in Europa. Oggi, ha sottolineato, Milano ha vissuto "un altro momento del suo dinamismo cosi' prezioso per il Paese".</p>
    </article>
  </body>
</html>