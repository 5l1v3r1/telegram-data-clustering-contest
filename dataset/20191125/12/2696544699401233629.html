<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191125_A_Nemzetkozi_Atletikai_Szovetseg_elnoke_november_vegeig_var_valaszt_tamogatjae_Budapest_a_Vbt"/>
    <meta property="og:site_name" content="HVG.hu"/>
    <meta property="article:published_time" content="2019-11-25T12:06:00+00:00"/>
    <meta property="og:title" content="A Nemzetközi Atlétikai Szövetség elnöke november végéig vár választ, támogatja-e Budapest a vébét"/>
    <meta property="og:description" content="Sebastian Coe, a Nemzetközi Atlétikai Szövetség (WA) elnöke levélben fordult a budapesti rendezésről készült nemzetközi szerződést aláíró magyar felekhez, azaz a magyar szövetséghez (MASZ) és a magyar kormányhoz, amiben jelezte, november végéig választ vár a 2023-as világbajnoksággal kapcsolatban."/>
  </head>
  <body>
    <article>
      <h1>A Nemzetközi Atlétikai Szövetség elnöke november végéig vár választ, támogatja-e Budapest a vébét</h1>
      <address><time datetime="2019-11-25T12:06:00+00:00">25 Nov 2019, 12:06</time> by <a rel="author">MTI</a></address>
      <p>
        <b>Sebastian Coe, a Nemzetközi Atlétikai Szövetség (WA) elnöke levélben fordult a budapesti rendezésről készült nemzetközi szerződést aláíró magyar felekhez, azaz a magyar szövetséghez (MASZ) és a magyar kormányhoz, amiben jelezte, november végéig választ vár a 2023-as világbajnoksággal kapcsolatban.</b>
      </p>
      <p>Az olimpiai bajnok egykori középtávfutó a <a href="https://atletika.hu/hu/hirek/2019/sebastian-coe-nemzetkozi-atletikai-szovetseg-elnok-bizik-felelos-dontesben-es-2023">MASZ oldalán</a> közzétett levelében egyetért azzal, hogy Budapest demokratikusan megválasztott új vezetése kialakítsa álláspontját a vb rendezéséről, ugyanakkor hangsúlyozta, a kérdés nem tűr halasztást, a nemzetközi szövetségnek sürgősen tudnia kell, hogy az új főpolgármester és városvezetés támogatja-e a világbajnokságot.</p>
      <blockquote>Ha bármilyen okból kifolyólag nem épül fel a központ – ami komoly következménnyel jár a 2023-as budapesti atlétikai világbajnokság megrendezésére –, haladéktalanul új házigazdát kell találnunk az eseménynek – idézi Sebastian Coe-t a MASZ honlapja.</blockquote>
      <p>A sportvezető azt is megjegyezte, hogy Magyarország már így is késedelemben van az atlétikai központ fejlesztésének megkezdésével.</p>
      <p>Budapest tavaly kapta meg a 2023-as vb rendezésének jogát, jelenleg ugyanakkor még nem lehet tudni, hogy a főváros új vezetése hozzájárul-e a vb-hez szükséges stadion megépítéséhez. Karácsony Gergely főpolgármester a hónap elején, miután részt vett a <a href="https://hvg.hu/itthon/20191106_Karacsony_Budapesttorvenyt_kert_de_Orban_lesoporte_ezt">kormányülésen</a>, az atlétikai stadion építéséről és a világbajnokságról közölte: azt kérte a kormánytól, hogy a fővárosi önkormányzat részletesebben tudjon tájékozódni a beruházásokról, és a kabinet várja meg a közgyűlés november végi ülését. Múlt hétfőn a Magyar Atlétikai Szövetség (MASZ) – konkrétumok nélkül – <a href="https://hvg.hu/itthon/20191118_A_fopolgarmester_az_atletika_mellett__Karacsony_a_Magyar_Atletikai_Szovetseg_vezetoivel_talalkozott">pozitívnak és előremutatónak </a>értékelte a találkozót a főpolgármesterrel.</p>
      <p>Ferencváros polgármestere, <a href="https://hvg.hu/itthon/20191122_Baranyi_Krisztina_elmondta_milyen_feltetelekkel_tamogatja_az_atletikai_stadion_epiteset">Baranyi Krisztina pénteken elmondta</a>, hogy milyen feltételek teljesülése mellett támogatja a vb megrendezését, valamint a stadion megépítését. Ferencváros polgármestere nem atlétikai stadiont, hanem egy tömegsportigény kielégítésére alkalmas központot szeretne. Ezt a világbajnokság után átadnák a budapestieknek. A stadion mellé sok zöldet, szoborparkot, kutyafuttatót, játszóteret és szakrendelőt is elképzelt, ezek is a feltételei között szerepelnek.</p>
      <p>Karácsony Gergely és Baranyi Krisztina hétfőn 14 órakor fog sajtótájékoztatót tartani a témában.</p>
      <related>
        <a href="https://hvg.hu/gazdasag/20191124_Varga_Mihaly_kicsapta_az_asztalra_az_adu_aszt_az_uj_atletikai_stadion_vedelmeben"/>
        <a href="https://hvg.hu/sport/20191123_atletikai_vb_2023_idopont"/>
      </related>
    </article>
  </body>
</html>