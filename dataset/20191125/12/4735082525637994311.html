<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Komentarze/191129631-Artur-Bartkiewicz-Czego-PiS-zapomnial-nam-powiedziec-o-emeryturach.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T12:11:45+00:00"/>
    <meta property="og:title" content="Artur Bartkiewicz: Czego PiS zapomniał nam powiedzieć o emeryturach"/>
    <meta property="og:description" content="Były wiceminister pracy Bartosz Marczuk w zaskakująco szczerym wpisie przyznaje, że jeśli na emeryturze nie chcemy przymierać głodem, to musimy się przygotować na to, że szybko na nią nie pójdziemy. To ciekawe słowa z ust członka rządu z czasów, gdy ten wycofywał się z podwyższenia wieku emerytalnego przeprowadzonego przez rząd PO-PSL."/>
  </head>
  <body>
    <article>
      <h1>Artur Bartkiewicz: Czego PiS zapomniał nam powiedzieć o emeryturach</h1>
      <address><time datetime="2019-11-25T12:11:45+00:00">25 Nov 2019, 12:11</time> by <a rel="author">Artur Bartkiewicz</a></address>
      <p>
        <b>Były wiceminister pracy Bartosz Marczuk w zaskakująco szczerym wpisie przyznaje, że jeśli na emeryturze nie chcemy przymierać głodem, to musimy się przygotować na to, że szybko na nią nie pójdziemy. To ciekawe słowa z ust członka rządu z czasów, gdy ten wycofywał się z podwyższenia wieku emerytalnego przeprowadzonego przez rząd PO-PSL.</b>
      </p>
      <p>Kiedy w czerwcu Komisja Europejska zarekomendowała Polsce podniesienie wieku emerytalnego zwracając uwagę, że decyzja rządu PiS będzie miała negatywny wpływ na wysokość emerytur w Polsce, wicepremier Jacek Sasin stwierdził, że „podnoszenie wieku emerytalnego Polakom to nie jest dobra droga, stąd wycofaliśmy się ze złych decyzji, które podjęli nasi poprzednicy i nie zamierzamy nic w tej sprawie zmieniać”. Wcześniej politycy PIS wielokrotnie nazywali błędem decyzję rządu PO-PSL ws. wieku emerytalnego i podkreślali, że chcą dać wybór Polakom jak długo mają pracować. Na papierze wszystko wyglądało pięknie: źli liberałowie chcieli, abyśmy pracowali do śmierci, podczas gdy wrażliwi społecznie politycy PiS zrzucają z Polaków kajdany katorżniczej pracy w podeszłym wieku. Diabeł tkwi jednak w szczegółach.</p>
      <p>Wiek emerytalny na poziomie 65 lat (wówczas zarówno dla kobiet, jak i dla mężczyzn) wprowadzono, jeszcze w II RP, rozporządzeniem prezydenta z 1927 roku (kobiety mogły jednak przechodzić na emeryturę już w wieku 55 lat jeśli odprowadzały składki ubezpieczeniowe z tytułu zatrudnienia przez 35 lat, mężczyźni mogli przejść na emeryturę w wieku 60 lat po odprowadzaniu składek przez 40 lat). Sęk w tym, że 1931 na początku lat 30-tych prognozowana średnia długość życia mieszkańca Polski wynosiła ok. 48,2 lat (mężczyźni) i 51,4 (kobiety) a liczba urodzeń przewyższała liczbę zgonów o niemal 500 tysięcy. Oznaczało to, że statystyczny Polak miał niewielką szansę na dożycie do emerytury, a jednocześnie liczba płacących składki systematycznie się zwiększała. Przy takich parametrach system emerytalny był bezpieczny.</p>
      <p>W Polsce AD 2019 średnia wieku dla mężczyzn wynosi nieco ponad 73,8 roku, dla kobiet – 81,7. Oznacza to, że statystyczny Polak może spędzić na emeryturze niemal dziewięć, a statystyczna Polka – ponad dwadzieścia lat. Jednocześnie od lat notujemy ujemny przyrost naturalny – co oznacza, że płacących składki będzie coraz mniej. Przy takich parametrach system emerytalny przypomina piramidę finansową, w której rozpaczliwie wypłacamy składki od obecnie zatrudnionych tym, którzy są już na emeryturze licząc na cud w przyszłości. Ale z wpisu Marczuka wynika i z danych ZUS-u wynika, że cudu nie będzie.</p>
      <p>Obecna sytuacja nie jest winą PiS-u – ale winą PiS-u jest to, że dyskusję o systemie emerytalnym wtłoczyła w dobrze sobie znaną narrację o dobrym PiS-ie i złej Platformie. Doszło do tego, że dziś sama PO odżegnuje się na wszelkie sposoby od własnej decyzji, która – jak wskazują powyższe wskaźniki – była decyzją słuszną. Kiedy Bogdan Zdrojewski zapowiedział, że po powrocie do władzy Platforma powinna znów podwyższyć wiek emerytalny, jego własne ugrupowanie szybko się od niego odcięło. I jeśli rząd PO-PSL zrobił za mało, by wyjaśnić Polakom dlaczego muszą pracować dłużej, to rząd PiS sprawił, że jakakolwiek polityczna dyskusja na ten temat jest niemożliwa – bo dla tego, kto ją podejmie, będzie politycznym samobójstwem.<a href="https://www.rp.pl/article/20191125/KRAJ/191129668"> A efektem są dane z wpisu Marczuka i jego rada – dbajcie o zdrowie, pracujcie dłużej, płódźcie dzieci. </a>To też jest jakiś pomysł na system emerytalny – szkoda jednak, że nie wyartykułowano go w czasie, gdy podejmowano decyzję o wycofaniu się z reformy PO-PSL. Debata na ten temat byłaby wtedy uczciwsza. </p>
    </article>
  </body>
</html>