<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244601/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T12:00:57+00:00"/>
    <meta property="og:title" content="เปิดเบื้องลึก ‘ยาฮู เจแปน-ไลน์’ ควบกิจการ มองบทเรียนทำธุรกิจไทย สานฝันครองตลาดอาเซียน"/>
    <meta property="og:description" content="การบรรลุข้อตกลงควบกิจการระหว่าง 2 บริษัทเทคโนโลยีชั้นนำของญี่ปุ่น “ยาฮู เจแปน” และ “ไลน์” ผู้ให้บริการแอปพลิเคชันสนทนาชื่อดัง เมื่อเร็วๆ นี้ เกิดขึ้นท่ามกลางความรู้สึกถึงวิกฤติที่ว่า บริษัทญี่ปุ่นไม่สามารถออกไปแข่งขันในอุตสาหกรรมอินเทอร์เน็ตโลกได้เพียงลำพัง และอาจถึงขั้นสูญเสียธุรกิจในตลาดบ้านเกิด เว้นแต่ว่าจะสามารถพัฒนาธุรกิจให้ครอบคลุมไปทั่วโลกได้"/>
  </head>
  <body>
    <article>
      <h1>เปิดเบื้องลึก ‘ยาฮู เจแปน-ไลน์’ ควบกิจการ มองบทเรียนทำธุรกิจไทย สานฝันครองตลาดอาเซียน</h1>
      <address><time datetime="2019-11-25T12:00:57+00:00">25 Nov 2019, 12:00</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>การบรรลุข้อตกลงควบกิจการระหว่าง 2 บริษัทเทคโนโลยีชั้นนำของญี่ปุ่น <b>“ยาฮู เจแปน”</b> และ<b> “ไลน์”</b> ผู้ให้บริการแอปพลิเคชันสนทนาชื่อดัง เมื่อเร็วๆ นี้ เกิดขึ้นท่ามกลางความรู้สึกถึงวิกฤติที่ว่า บริษัทญี่ปุ่นไม่สามารถออกไปแข่งขันในอุตสาหกรรมอินเทอร์เน็ตโลกได้เพียงลำพัง และอาจถึงขั้นสูญเสียธุรกิจในตลาดบ้านเกิด เว้นแต่ว่าจะสามารถพัฒนาธุรกิจให้ครอบคลุมไปทั่วโลกได้</p>
      <figure>
        <img src="https://www.thebangkokinsight.com/wp-content/uploads/2019/11/61460645_1737633976382332_2319916199703478272_n-side-768x138.png"/>
      </figure>
      <p>สถานการณ์ดังกล่าว ดูจะเข้าขั้นวิกฤติมากเป็นพิเศษในช่วงเวลาที่บรรดาผู้เล่นในอุตสาหกรรมเทคโนโลยีระดับโลก อย่าง <b>“กูเกิล”</b> กำลังเร่งขยายการดำเนินงาน และเพิ่มมูลค่าธุรกิจที่เกี่ยวข้องกับข้อมูล ให้ครอบคลุมถึงกิจกรรมของผู้บริโภคในวงกว้างขึ้น ซึ่งการควบรวมกิจการที่เกิดขึ้นข้างต้น ภายใต้การสนับสนุนของบริษัทแม่นั้น เป็นส่วนหนึ่งในความพยายามที่จะปกป้องตลาดญี่ปุ่น ไม่ให้ถูกรุกรานจากภายนอก</p>
      <p>ข้อตกลงข้างต้น สามารถไล่ประวัติย้อนหลังไปได้ถึงในช่วงต้นปีนี้ ที่ <b>“เคนทาโร คาวาเบะ”</b> ซีอีโอแซด โฮลดิ้งส์ ผู้ดำเนินกิจการยาฮู เจแปน ในเครือซอฟท์แบงก์ คอร์ป และ <b>“ทาเคชิ อิเดะซาวะ”</b> ซีอีโอไลน์ บริษัทลูกของเนเวอร์ กลุ่มอินเทอร์เน็ตจากเกาหลีใต้ มานั่งรับประทานอาหารเย็นร่วมกันเป็นครั้งแรก ก่อนที่ในเวลาต่อมา บรรดาผู้บริหารของทั้ง 2 บริษัทจะพบหารือกันอีกหลายครั้งทั้งในกรุงโตเกียว และสถานที่อื่นๆ</p>
      <p>
        <b>โครงการควบรวมกิจการ 2 บริษัทเข้าด้วยกันนี้ เกิดขึ้นภายใต้ชื่อรหัส “ไกอา” ซึ่งเป็นเทพีองค์แรกของโลกตามตำนานของชาวกรีก</b>
      </p>
      <p>ช่วงต้นเดือนกันยายนที่ผ่านมา <b>“ลี แฮ จิน”</b> ผู้ก่อตั้งเนเวอร์ ได้เดินทางมายังสำนักงานใหญ่ของซอฟท์แบงก์ กรุ๊ป ในกรุงโตเกียว เพื่อพูดคุยกับ <b>“มาซาโยชิ ซัน”</b> ประธานกรรมการบริหาร และประธานบริหาร โดยทั้ง 2 คน เห็นพ้องที่จะให้ แซด โฮลดิ้งส์ ซึ่งเป็นชื่ออย่างเป็นทางการของยาฮู เจแปน และไลน์ ควบกิจการกัน</p>
      <figure>
        <img src="https://www.thebangkokinsight.com/wp-content/uploads/2019/11/restmb_idxmake.jpg"/>
        <figcaption>ลี แฮ จิน</figcaption>
      </figure>
      <p>ตามปกติแล้ว ลี มักไม่ค่อยปรากฎตัวออกสื่อมากนัก แต่เขามีชื่อเสียงเป็นที่รู้จักกันอย่างกว้างขวางในอุตสาหกรรมอินเทอร์เน็ต และเนเวอร์ ก็ครองส่วนแบ่งในตลาดอินเทอร์เน็ตเกาหลีใต้ไว้มากถึง 80% เกาหลีใต้เป็นเพียงไม่กี่ตลาดในโลก ที่ยักษ์ใหญ่อย่าง กูเกิลไม่สามารถครองส่วนแบ่งข้างมากในตลาดเสิร์ช เอนจิ้นไว้ได้</p>
      <p>สื่อเกาหลีใต้พากันกล่าวถึงการควบรวมกิจการระหว่างยาฮู เจแปน กับไลน์ ว่าเป็น <b>“พันธมิตรซัน-ลี”</b> ในช่วงเวลาที่ความสัมพันธ์ระดับประเทศ ระหว่างเกาหลีใต้ และญี่ปุ่นถดถอยลงอย่างมาก</p>
      <figure>
        <img src="https://www.thebangkokinsight.com/wp-content/uploads/2019/11/000_1M147V.jpg"/>
        <figcaption>มาซาโยชิ ซัน</figcaption>
      </figure>
      <p>อย่างไรก็ดี แม้ลีจะประสบความสำเร็จในการปกป้องส่วนแบ่งในตลาดบ้านเกิดไว้ได้ แต่เขาก็ตกอยู่ภายใต้แรงกดดันอย่างหนัก เพราะต้องเจอกับการแข่งขันอย่างหนัก จากกลุ่มบริษัทอินเทอร์เน็ตยักษ์ใหญ่ทั้งจากจีน และสหรัฐ ซึ่งในช่วงหลายปีที่ผ่านมา เขาได้ออกมาย้ำคำเตือนต่อพนักงานของบริษัทหลายครั้งว่า กูเกิล และ<b> เทนเซ็นต์</b> เป็นบริษัทที่มีกำลังคนดีสุดในโลก</p>
      <p>ไลน์ บริษัทลูกของเนเวอร์ก็ประสบกับความยากลำบากในหลายด้านเช่นกัน รวมถึง การขาดเงินทุนเพื่อสนับสนุนแผนส่งเสริมการขาย และการแข่งขันในบริการชำระเงินผ่านมือถือ</p>
      <p>
        <b>ระหว่างการแถลงข่าวเพื่อประกาศการควบรวมกิจการนั้น ทั้งคาวาเบะ และอิเดะซาวะ ต่างก็ย้ำถึงวิกฤติที่เกี่ยวข้องกับยักษ์ใหญ่ด้านเทคโนโลยีจากจีน และสหรัฐ</b>
      </p>
      <p>แม้ยาฮู เจแปน และไลน์ จะมีฐานผู้ใช้บริการรายเดือนอยู่ที่ราว 67 ล้านราย และ 160 ล้านรายตามลำดับ แต่บรรดาบริษัทเทคโนโลยีรายใหญ่สุดของโลกนั้น ต่างมีผู้ใช้บริการรายเดือนมากกว่า 2,000 ล้านราย ทั้งในเรื่องของเม็ดเงินใช้จ่ายด้านการพัฒนา และวิจัย (อาร์แอนด์ดี) ที่ทั้ง 2 บริษัทควบกิจการกันไว้ปีละราว 20,000 ล้านเยนนั้น ก็เทียบไม่ติดกับ 4 ยักษ์เทคโนโลยีของโลก อย่าง กูเกิล อเมซอน เฟซบุ๊ก และแอปเปิ้ล ที่ต่างใช้เงินด้านนี้ปีละหลายล้านล้านเยน</p>
      <figure>
        <img src="https://www.thebangkokinsight.com/wp-content/uploads/2019/11/line123-1.jpg"/>
      </figure>
      <p>
        <b>ระหว่างการเจรจาควบรวมกิจการกันนั้น แซด โฮลดิ้งส์ และไลน์ ต่างเห็นพ้องที่จะเสริมสร้างความแข็งแกร่งให้กับแพลตฟอร์มอินเทอร์เน็ตของตัวเองในญี่ปุ่น ก่อนที่จะขยายออกไปยังตลาดอื่นๆ ในเอเชีย และออกไปสู่ตลาดโลก</b>
      </p>
      <p>ทั้ง 2 บริษัทมีแผนที่จะพัฒนาแพลตฟอร์ม เพื่อให้บริการลูกค้า 100 ล้านรายในญี่ปุ่น ซึ่งแม้จะเป็นลูกค้าจำนวนมากกว่าคู่แข่งรายอื่นๆ ในบ้านเกิด แต่ก็ยังไม่พอที่จะขยายขนาดกิจการได้ จนกว่า จะสามารถครองส่วนแบ่งในตลาดต่างแดน และมีเงินลงทุนในด้านอาร์แอนด์ดี</p>
      <p>กระนั้นก็ตาม ทั้ง 2 บริษัท ยังมองเห็นสัญญาณบวกมาจากประเทศไทย โดยข้อมูลจากวี อาร์ โซเชียล บริษัทวิจัยสัญชาติอังกฤษ ระบุว่าในปีนี้ ไลน์มีผู้ใช้งานในไทยมากถึง 84% ของประชากรทั้งประเทศที่ 70 ล้านคน เทียบกับสัดส่วนผู้ใช้งานเฟซบุ๊ก เมสเซนเจอร์ที่ 72% วอทส์แอป และวีแชท รายละ 25%</p>
      <p>บริการของไลน์ในไทย รวมถึง การชำระเงิน เรียกรถรับส่ง และช้อปปิ้ง ทั้งยังมีบริการที่ไม่ได้มีในญี่ปุ่น อย่าง ไลน์ทีวี วีดิโอสตรีมมิง และสวนสนุกในร่ม</p>
      <p>แต่ไลน์กลับล้มเหลวที่จะประสบความสำเร็จแบบไทย ในประเทศอื่นๆ แม้ครั้งหนึ่ง บริษัทจะมีผู้ใช้งานมากกว่า 30 ล้านรายในอินโดนีเซีย แต่ปัจจุบันลดเหลือเพียง 16 ล้านรายเท่านั้น</p>
      <figure>
        <img src="https://www.thebangkokinsight.com/wp-content/uploads/2019/11/liiiii.png"/>
      </figure>
      <p>
        <b>ความแตกต่างที่เกิดขึ้น ส่วนหนึ่งเป็นผลมาจากช่วงเวลาที่บริษัทเข้าไปในตลาด และความพยายามที่ปรับตัวให้เข้ากับท้องถิ่น</b>
      </p>
      <p>ไลน์ตั้งบริษัทลูกขึ้นมาในไทย เมื่อปี 2557 โดยถือหุ้นอยู่ 50% พร้อมตั้งผู้บริหารไทยเข้ามาดูแลกิจการนี้ โดยบริษัทสามารถเพิ่มส่วนแบ่งในตลาดด้วยการนำเสนอบริการที่เหมาะสมกับวัฒนธรรมท้องถิ่น</p>
      <p>ส่วนในอินโดนีเซียนั้น ไลน์เข้าไปตั้งบริษัทที่ตัวเองถือหุ้นอยู่เกือบเต็ม 100% เมื่อปี 2559 ทั้งยังเข้าไปในตลาดนี้ค่อนข้างช้า บริษัทยังล้มเหลวในการสร้างความหลากหลายให้กับการบริการ และตกไปอยู่ล้าหลังวอทส์แอป</p>
      <p>
        <b>ทั้งนี้ การบริโภคอินเทอร์เน็ตในเอเชียตะวันออกเฉียงใต้ ขยายตัวเพิ่มขึ้นอย่างรวดเร็ว ทำให้ทั้งบริษัทจีน และอเมริกัน ต่างเพิ่มการลงทุนในภูมิภาคนี้ </b>
      </p>
      <p>การแข่งขัน ที่กลายเป็นเรื่องที่ต้องแข่งกับเวลานี้ ทำให้คู่ควบกิจการใหม่อย่างยาฮู เจแปน กับไลน์ ตกอยู่ในความเสี่ยง ที่จะลงเอยด้วยการกลายเป็น <b>“พันธมิตรกาลาปากอส”</b> ซึ่งหมายถึงโดนโดดเดี่ยว และตามเทรนด์โลกไม่ทัน เว้นแต่ว่าจะสามารถพัฒนาบริการต่างๆ ที่เป็นนวัตกรรม และไม่เคยมีที่ไหนมาก้อน และทำให้การดำเนินงานกลมกลืนไปกับท้องถิ่นให้ได้</p>
      <p>ที่มา : นิกเคอิ เอเชียน รีวิว</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244601%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244783/"/>
        <a href="https://www.thebangkokinsight.com/244280/"/>
        <a href="https://www.thebangkokinsight.com/242519/"/>
        <a href="https://www.thebangkokinsight.com/242410/"/>
      </related>
    </article>
  </body>
</html>