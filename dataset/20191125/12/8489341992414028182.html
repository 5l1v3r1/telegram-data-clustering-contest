<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807415/%D8%A8%DB%8C-%D8%A7%D8%B9%D8%AA%D9%86%D8%A7%DB%8C%DB%8C-%D9%85%D8%B3%D8%A6%D9%88%D9%84%D8%A7%D9%86-%DA%A9%D9%8F%D8%B1%D8%AF-%D8%A8%D9%87-%D8%AF%D8%B1%D8%AE%D9%88%D8%A7%D8%B3%D8%AA-%D9%BE%D9%86%D8%B3-%D8%A7%D8%B1%D8%A8%DB%8C%D9%84-%D8%A8%D8%A7-%D8%A7%DB%8C%D8%B1%D8%A7%D9%86-%D8%AF%D8%B4%D9%85%D9%86%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T12:05:00+00:00"/>
    <meta property="og:title" content="بی اعتنایی مسئولان کُرد به درخواست پنس؛ اربیل با ایران دشمنی ندارد"/>
    <meta property="og:description" content="معاون رئیس جمهور آمریکا هفته جاری با مسئولان منطقه کردستان عراق دیدار و خواسته‌هایی را مطرح کرد، ولی کُرد‌ها تأکید کردند که نمی‌توانند دشمنی علنی با ایران داشته باشند."/>
  </head>
  <body>
    <article>
      <h1>بی اعتنایی مسئولان کُرد به درخواست پنس؛ اربیل با ایران دشمنی ندارد</h1>
      <h2>معاون رئیس جمهور آمریکا هفته جاری با مسئولان منطقه کردستان عراق دیدار و خواسته‌هایی را مطرح کرد، ولی کُرد‌ها تأکید کردند که نمی‌توانند دشمنی علنی با ایران داشته باشند.</h2>
      <address>
        <time datetime="2019-11-25T12:05:00+00:00">25 Nov 2019, 12:05</time>
      </address>
      <p>به گزارش گروه بین‌الملل خبرگزاری دانشجو، مایک پنس معاون دونالد ترامپ رئیس جمهور آمریکا شنبه هفته جاری در یک سفر از پیش اعلام نشده، وارد عراق شد، ولی مسئولان دولت مرکزی عراق با وی دیدار نکردند.<br/><br/>از میان مسئولان عراق، فقط عادل عبدالمهدی نخست وزیر عراق تماسی تلفنی با پنس داشت. این مسئول آمریکایی پس از ورود به عراق، عازم اربیل پایتخت منطقه کردستان عراق شد و با مسئولان این منطقه دیدار کرد.<br/><br/>یکی از رهبران سیاسی در منطقه کردستان عراق درباره جزئیات این دیدار، تأکید کرد که «پنس زمانی که در اربیل حضور داشت، با عادل عبدالمهدی به صورت فردی صحبت کرد».<br/><br/>این رهبر کُرد که نخواست نامش فاش شود، به پایگاه خبری بغداد الیوم گفت: «معاون رئیس جمهور آمریکا با همه طرف‌های کُرد نشست برگزار کرد و نیچروان بارزانی رئیس جمهور و مسرور بارزانی نخست وزیر منطقه کردستان، نمایند حزب اتحاد دموکراتیک بودند».<br/><br/>وی ادامه داد: «قباد طالبانی معاون نخست وزیر منطقه [کردستان]نمایند اتحادیه میهنی و مصطفی سید قادر معاون دوم رئیس جمهور منطقه [کردستان]نماینده جنبش تغییر بودند».<br/><br/>به گفته این مسئول کُرد، پنس به «طرف‌های کُرد حاضر در نشست گفت که آمریکا به شدت از سیطره ایران بر تصمیم [دولتمردان]عراق نگران است و این مسئله به هیچ وجه نمی‌تواند ادامه داشته باشد».<br/><br/>وی تأکید کرد که معاون رئیس جمهور آمریکا به «رهبران کُرد اطمینان داد که در صورت هر گونه تغییر در قانون اساسی، انتخابات یا دولت، کُرد در امان خواهند بود و امتیازات و دستاورد‌های که به دست آوردند، مانند گذشته خواهد بود».<br/><br/>ظاهرا پنس مسائلی درباره رابطه کردستان عراق با ایران مطرح کرده بود که «رهبران کُرد به پنس گفتند که کردستان تنها می‌تواند در روابط خود با ایران و آمریکا توازن برقرار کند؛ زیرا مرز‌های مشترکی با تهران دارد و هر گونه مخاصمه علنی، مشکلات سیاسی و امنیتی برای آن (کردستان عراق) ایجاد خواهد کرد».<br/><br/>این رهبر کُرد در پایان خاطر نشان کرد، پنس به کُرد‌ها «وعده داد که حمایت آمریکا و کمک به نیرو‌های پیشمرگه ادامه خواهد داشت. وی همچنین تهدید کرد که به شرطی نیرو‌های ائتلاف در برابر هر خطری از کردستان دفاع خواهند کرد که این منطقه با واشنگتن برای تحقق منافع عالی آمریکا همکاری کند».<br/><br/>دفتر عبدالمهدی شنبه هفته جاری با انتشار بیانیه‌ای، جزئیات سفر پنس را تشریح و تأکید کرد که این سفر پس از هماهنگی با عراق بوده و این مسئول آمریکا با نظامیان تروریست آمریکایی که در پایگاه نظامی «عین الاسد» در استان الانبار حضور دارند، دیدار کرده است.<br/><br/>روزنامه الاخبار لبنان نیز صبح امروز با انتشار گزارشی به بررسی چرایی سفر پنس به عراق پرداخت و تأکید کرد که معاون ترامپ با حضور در عراق تلاش داشت روابط عراق با ایران را قطع کند که ناکام ماند</p>
    </article>
  </body>
</html>