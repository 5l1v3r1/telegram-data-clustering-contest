<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/kultura/vizuelna-umjetnost/Humanitarna-aukcija-slika-u-Muzeju-RS/570400?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T12:46:40+00:00"/>
    <meta property="og:title" content="Humanitarna aukcija slika u Muzeju RS"/>
    <meta property="og:description" content="Muzej Republike Srpske će ugostiti Humanitarnu aukciju slika u organizaciji Odbora za pomoć Kosovu i Metohiji iz Banjaluke."/>
  </head>
  <body>
    <article>
      <h1>Humanitarna aukcija slika u Muzeju RS</h1>
      <address><time datetime="2019-11-25T12:46:40+00:00">25 Nov 2019, 12:46</time> by <a rel="author">N.N.</a></address>
      <p>Muzej Republike Srpske će ugostiti Humanitarnu aukciju slika u organizaciji Odbora za pomoć Kosovu i Metohiji iz Banjaluke.</p>
      <p>Aukcija će biti otvorena 26. novembra u 12 časova a trajaće do 30. novembra 2019. godine. </p>
      <p>Aukciju je inicirao Branko Milošević slikar iz Banjaluke, kao doprinos likovnih umjetnika radu "Odbora za pomoć Kosovu i Metohiji", i sadrži slike 19 slikara donatora iz Republike Srpske i Srbije.</p>
      <p>Humanitarna aukcija predstavlja značajnu finansijsku podršku projektu izgradnje Dnevnog centra"Podrži me-9 januar" u Kosovskoj Mitrovici. Ovaj projekat je namijenjen za 140 djece i mladih sa poteškoćama u razvoju koji žive na području Kosova i Metohije, rekli su u Muzeju RS.</p>
      <p>"Zahvalni smo svim slikarima i njihovim velikodušnim donacijama, i Muzeju Republike Srpske koji nam je ustupio prostor i svu potrebnu pomoć za ovu humanitarnu aukciju. Ovakvi događaji doprinose realizaciji projekata ali i podizanju svijesti o važnosti podrške stanovništvu, djeci i licima sa posebnim potrebama sa područja Kosova i Metohije", izjavio je organizator aukcije Milorad Arlov, predsjednik Odbora.</p>
      <p>Tokom otvaranja aukcije biće održana video prezentacija hronologije gradnje Dnevnog centra, a svečanosti otvaranja aukcije prisustvovaće i djeca sa posebnim potrebama iz JU "Sunce" iz Prijedora koja će izvesti recitacije.</p>
      <p>"Pozivamo sve koji su u mogućnosti, da doprinosu uspjehu aukcije kupovinom slike, i tako pomognu ovaj značajni humani projekat namijenjen onima kojima je pomoć neophodna, djeci i mladima sa posebnim potrebama.  Dnevni centar će biti njihova druga kuća i poklon Republike Srpske. Kad ga svi zajedno izgradimo kao da smo manastir sagradili!", izjavio je Milorad Arlov.</p>
      <p>Organizatori pozivaju sve u Republici Srpskoj da do 30.novembra pozovu humanitarni broj 1412 i doniraju po 1 KM za pomoć izgradnji prvog Dnevnog centra na Kosovu i Metohiji. Broj žiro računa Odbora: 55510000134196445.</p>
    </article>
  </body>
</html>