<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sztarvilag/sztarsztorik/jaszai-mari-dijas-szinesz-laszlo-zsolt-gyerekek-szakna/2cnhdse"/>
    <meta property="og:site_name" content="Blikk.hu"/>
    <meta property="article:published_time" content="2019-11-25T12:03:51+00:00"/>
    <meta property="og:title" content="A Jászai Mari-díjas László Zsolt nem bánná, ha a gyerekei más utat választanának – Elmondta, miért nehéz a színész szakma"/>
    <meta property="og:description" content="A Jászai Mari-díjas színész bár rajong a munkájáért, nem bánja, ha kisebb gyermekei nem a színészetet választják majd szakmájuknak."/>
  </head>
  <body>
    <article>
      <h1>A Jászai Mari-díjas László Zsolt nem bánná, ha a gyerekei más utat választanának – Elmondta, miért nehéz a színész szakma</h1>
      <address><time datetime="2019-11-25T12:03:51+00:00">25 Nov 2019, 12:03</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>A Jászai Mari-díjas színész bár rajong a munkájáért, nem bánja, ha kisebb gyermekei nem a színészetet választják majd szakmájuknak.</b>
        </i>
      </p>
      <p>Öt gyermek büszke édesapja László Zsolt, aki nemcsak több tucatnyi film- és színházi szerepet tudhat maga mögött, de a hazai szinkron is sokat köszönhet neki. A jelenleg nyolc darabban is játszó színész rajong a munkájáért és bár öt gyermeke közül kettő már biztosan ugyanezt a mesterséget választja szakmájául, bízik benne, hogy másik három gyermeke nem a színészmesterség felé kacsintgat majd.</p>
      <p>„Panna már túl van az első filmszerepén, a FOMO-n, Gazsi fiam pedig a Színház- és Filmművészeti Egyetemen másodéves. Boldizsár fiam épp hangtechnikusnak tanul, széles utat járt be a szabad bölcsészettől a kutyakiképzőig, keresi a helyét a világban, de talán most meg is találta. Emma még középiskolás, Milla pedig általános iskolás. Nem bánom, ha nem a színészmesterséget választják majd. Bár nem szeretnék panaszkodni, de ez a szakma elég életellenes, nem túl emberbarát. Minden akkor történik benne, amikor az ember családja otthon van, amikor más emberek már a családjukkal vannak” – mondta a 95.8 Sláger FM-en a színész, aki arra se vágyik, hogy valamelyik gyermekével egyszer majd együtt állhasson színpadra.</p>
      <p><mark>„A főiskolán volt színész-kolléga barátnőm és mikor együtt játszottunk zavarban voltam. Sose volt olyan helyzet, hogy rokonnal kellett egy színpadra állnom és nem is szeretném ha lenne. Ők a gyermekeim, nem tudok rájuk színházi partnerként tekinteni. Viszont szívesen nézem majd őket a nézőtérről”</mark> – tette hozzá a vasárnap 20:00-tól hallható Sláger Témában a színész.</p>
    </article>
  </body>
</html>