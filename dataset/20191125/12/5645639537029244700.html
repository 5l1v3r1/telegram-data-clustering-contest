<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/aplikace-facebook-se-docka-tmaveho-rezimu-konecne/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-25T12:45:20+00:00"/>
    <meta property="og:title" content="Aplikace Facebook s tmavým vzhledem – začíná veřejné testování"/>
    <meta property="og:description" content="Aktualizováno 25. 11. Nějakou dobu zachytáváme náznaky, že Facebook připravuje tmavý vzhled své androidí aplikace. Nyní to vypadá, že začalo veřejné testování, jelikož se nová podoba aplikace objevila u několika uživatelů. Bohužel není známo, na čem je spuštění závislé. Pravděpodobně dochází k aktivaci ze stran serverů Facebooku u vybraných uživatelů. V redakci jsme zatím nezaznamenali […]"/>
  </head>
  <body>
    <article>
      <h6 class="kicker">aktualizováno</h6>
      <h1>Aplikace Facebook s tmavým vzhledem – začíná veřejné testování</h1>
      <address><time datetime="2019-11-25T12:45:20+00:00">25 Nov 2019, 12:45</time> by <a rel="author" href="https://dotekomanie.cz/author/premyslvaculik/" target="_blank">Přemysl Vaculík</a></address>
      <h3>Aktualizováno 25. 11.</h3>
      <p>Nějakou dobu zachytáváme náznaky, že Facebook připravuje tmavý vzhled své androidí aplikace. Nyní to vypadá, že začalo veřejné testování, jelikož se nová podoba aplikace objevila u několika uživatelů. Bohužel není známo, na čem je spuštění závislé. Pravděpodobně dochází k aktivaci ze stran serverů Facebooku u vybraných uživatelů. V redakci jsme zatím nezaznamenali novou podobu.</p>
      <slideshow>
        <figure>
          <img src="https://dotekomanie.cz/wp-content/uploads/2019/11/facebook-app-dark-mode-2-1080x2160x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/facebook-app-dark-mode-1-1080x1920x.jpg"/>
        </figure>
      </slideshow>
      <p>Je docela možné, že veřejnější testování bude probíhat nějakou dobu a následně se dočkají všichni uživatelé. Pokud se chcete pokusit aktivovat tmavý vzhled, můžete vyzkoušet ukončení aplikace a opětovné spuštění, promazání dat aplikace, případně instalaci nejnovějšího APK.</p>
      <h3>Původní článek 13. 8.</h3>
      <p>Letošní rok rozhodně patří tmavému režimu aplikací. Ostatně i hlavní operační systémy získají kompletní podporu tzv. dark mode. Google je v této oblasti velmi horlivý, ale i ostatní vývojáři implementují tento režim, jelikož je jednak vhodný pro snížení spotřeby energie u smartphonů s AMOLED/OLED displeji, ale také je příjemnější na používání v noci. Facebook již zavedl tmavý režim u <a href="https://dotekomanie.cz/2019/04/messenger-tmavy-vzhled-dark-mode/">komunikační platformy Messenger</a> a nyní se ukazuje, že i hlavní aplikace se dočká této změny.</p>
      <h3>Facebook a tmavý režim</h3>
      <p>Není překvapením, že za odhalením chystané novinky stojí Jane Manchun Wong (@wongmjane), která se již delší dobu stará o odhalování softwarových novinek u populárních aplikací. V rámci své činnosti se Jane podařilo objevit v komplexní aplikaci Facebook pro Android, že společnost pracuje na tmavém režimu.</p>
      <p>Jane se dokonce podařilo aktivovat některé nové součástí a vytvořila snímek obrazovky, který můžete vidět níže. Jak je vidět, aplikace je teprve na svém začátku proměny. Ostatně změnit vzhled u takové aplikace nebude jednoduché, zejména s ohledem na funkce a optimalizaci pro tisíce zařízení.</p>
      <figure>
        <img src="https://dotekomanie.cz/wp-content/uploads/2019/08/EBzoVezU4AAfyrB-1080x2134x.jpg"/>
      </figure>
      <p>Lze odhadnout, že nasazení tmavého režimu u aplikace Facebook bude trvat měsíce. Možná se ještě letos dočkáme začátku testování, ale k oficiálnímu uvedení dojde až v příštím roce, aspoň tedy podle našich odhadů. Můžeme jen doufat, že podobná změna bude dostupná i u další populární aplikace od Facebooku, samozřejmě myslím Instagram.</p>
      <footer>Zdroje: <a href="https://www.androidpolice.com/2019/08/12/facebook-is-working-on-a-dark-mode-for-its-android-app/#c4ca4/">androidpolice.com</a>, <a href="https://www.androidpolice.com/2019/11/25/facebooks-dark-mode-on-android-starts-showing-up-for-some-users/#c4ca4/">androidpolice.com</a></footer>
    </article>
  </body>
</html>