<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rbnett.no/meninger/2019/11/25/Det-er-nesten-ikke-til-%C3%A5-tro-at-dette-kan-skje-i-n%C3%A6ringsfylket-M%C3%B8re-og-Romsdal-20471893.ece"/>
    <meta property="og:site_name" content="rbnett.no"/>
    <meta property="article:published_time" content="2019-11-25T12:26:25+00:00"/>
    <meta property="og:title" content="Det er nesten ikke til å tro at dette kan skje i næringsfylket Møre og Romsdal"/>
    <meta property="og:description" content="– Jeg vil med dette gi de streikende i videregående skole min fulle støtte i forhold til det som synes å ligge an til en svekking av tilbudet i videregående opplæring i fylket. Fylkesrådmannen la frem et budsjett hvor videregående skoler skal kuttes med 100 millioner, og leker med tanken på store kutt i fagskoler og yrkesfaglig utdanning. Når vi vet at samfunnet skriker etter fagarbeidere, og at vi vil mangle 100.000 fagarbeidere i 2035, er det nesten ikke til å tro at dette kan skje i næringsfylket Møre og Romsdal. Utdanningssjef Erik Brekken følger opp i Sunnmørsposten forrige uke med å forsvare kutt i «desentrale» og dyre utdanninger. Hvor er vurderingene om hvilken kompetanse Møre og Romsdal trenger i dag eller i fremtiden? – Nasjonalt ser vi en massiv styrking av yrkesfag. Yrkesutdanningene er styrket med mer enn 600 mill. kroner i perioden 2013-2019. Store satsinger på yrkesfag ligger også inne i budsjett 2020. Blant annet vil regjeringen opprette 100 nye studieplasser i fagskolene som er tilpasset det…"/>
  </head>
  <body>
    <article>
      <h6 class="kicker">LESERINNLEGG</h6>
      <h1>Det er nesten ikke til å tro at dette kan skje i næringsfylket Møre og Romsdal</h1>
      <address>
        <time datetime="2019-11-25T12:26:25+00:00">25 Nov 2019, 12:26</time>
      </address>
      <p>– Jeg vil med dette gi de streikende i videregående skole min fulle støtte i forhold til det som synes å ligge an til en svekking av tilbudet i videregående opplæring i fylket. Fylkesrådmannen la frem et budsjett hvor videregående skoler skal kuttes med 100 millioner, og leker med tanken på store kutt i fagskoler og yrkesfaglig utdanning. Når vi vet at samfunnet skriker etter fagarbeidere, og at vi vil mangle 100.000 fagarbeidere i 2035, er det nesten ikke til å tro at dette kan skje i næringsfylket Møre og Romsdal. Utdanningssjef Erik Brekken følger opp i Sunnmørsposten forrige uke med å forsvare kutt i «desentrale» og dyre utdanninger. Hvor er vurderingene om hvilken kompetanse Møre og Romsdal trenger i dag eller i fremtiden?</p>
      <p>– Nasjonalt ser vi en massiv styrking av yrkesfag. Yrkesutdanningene er styrket med mer enn 600 mill. kroner i perioden 2013-2019. Store satsinger på yrkesfag ligger også inne i budsjett 2020. Blant annet vil regjeringen opprette 100 nye studieplasser i fagskolene som er tilpasset det å stå i jobb under studiene. Dette er også en del av kompetansereformen til regjeringen, og vil bidra til at vi får flere fagfolk med utdanning tilpasset behovene i arbeidslivet. De nye studieplassene kommer på toppen av 638 nye studieplasser i 2018-budsjettet. Videre bevilges det 25 millioner til utstyr til yrkesfag i budsjett 2020. Møre og Romsdal fylke er helt i utakt med nasjonale føringer og satsinger med dette budsjettforslaget, og vi har allerede sett næringslivets fortvilte reaksjoner på kuttforslagene i yrkesfaglige utdanninger.</p>
      <p>– Dersom det er behov for en strukturgjennomgang av tilbudet i videregående opplæring i Møre og Romsdal bør man gjennomføre det, men ikke ved å kutte mer eler mindre tilfeldig som synes å være tilfellet for fylkeskommunens budsjett 2020.</p>
      <p>– Det er ikke mange ukene siden den rødgrønne opposisjonen bestående av Arbeiderpartiet, Senterpartiet, Kristelig folkeparti, Sosialistisk venstreparti, Miljøpartiet de grønne og Venstre, flagget en samarbeidsplattform for valgperioden 2019-2023 hvor gratis skolefrokost ved alle videregående skoler i Møre og Romsdal sto øverst på prioriteringslisten. Man kan lure på om de rødgrønne mener at skolefrokost er viktigere enn tilbudet i videregående opplæring?</p>
      <p>
        <b>Stortingsrepresentant, Dr. Scient Marianne Synnes Emblemsvåg (H)</b>
      </p>
      <p>
        <b>Utdannings- og forskningskomitéen</b>
      </p>
      <p>
        <i>
          <i>
            <i>
              <i>
                <b>--------</b>
              </i>
            </i>
          </i>
        </i>
      </p>
    </article>
  </body>
</html>