<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-piloti/verstappen-soddisfatti-della-prima-stagione-con-honda-469153.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T12:15:32+00:00"/>
    <meta property="og:title" content="Verstappen: “Soddisfatti della prima stagione con Honda”"/>
    <meta property="og:description" content="L'olandese, fresco del recente successo ottenuto ad Interlagos, punta a difendere la terza posizione nel mondiale dagli attacchi di Charles Leclerc"/>
  </head>
  <body>
    <article>
      <h1>Verstappen: “Soddisfatti della prima stagione con Honda”</h1>
      <h2>L'olandese, fresco del recente successo ottenuto ad Interlagos, punta a difendere la terza posizione nel mondiale dagli attacchi di Charles Leclerc</h2>
      <address><time datetime="2019-11-25T12:15:32+00:00">25 Nov 2019, 12:15</time> by <a rel="author">Stefano Ollanu</a></address>
      <p>Dopo l’autorevole successo di Interlagos, Max Verstappen arriva al Gran Premio di Abu Dhabi determinato a difendere la <b>terza posizione nella classifica piloti.</b> L’olandese ha 260 punti, 11 in più del ferrarista Charles Leclerc quando manca una sola gara al termine del campionato. La Red Bull sul tracciato di Yas Marina può contare tre vittorie (2009, 2010 e 2013 con Sebastian Vettel), mentre Verstappen è salito sul podio una sola volta, con il terzo posto della scorsa stagione. Anche il palmares di Albon ad Abu Dhabi non è scintillante e può annoverare un solo podio nelle categorie minori, la seconda posizione della sprint race di F2 del 2017.</p>
      <figure>
        <img src="https://www.formulapassion.it/wp-content/uploads/2018/11/Photo4_s.r.l._979822-666x444.jpg"/>
      </figure>
      <p><b>Max Verstappen</b> (3°, 260 punti): “<i>Dopo un grande fine settimana in Brasile, il morale nel team è alto in vista dell’ultima tappa stagionale di Abu Dhabi. Passiamo da un circuito scorrevole come quello di Interlagos ad uno stretto e tortuoso come Yas Marina, che richiede un set-up completamente diverso da quello del Brasile. Le PL2 saranno la sessione più importante perché si svolgeranno al tramonto e ci daranno una rappresentazione fedele delle condizioni di qualifica e gara. Guardandoci indietro possiamo essere soddisfatti della nostra stagione, la prima con Honda e speriamo di avere un buon fine settimana prima della pausa di Natale e fine anno</i>“.</p>
      <figure>
        <img src="https://www.formulapassion.it/wp-content/uploads/2017/12/O3I2972-Custom.jpg"/>
      </figure>
      <p><b>Alexander Albon</b> (8°, 84 punti): “<i>Mi piace Abu Dhabi e Yas Marina è un bel circuito che conosco bene. L’ultimo settore lo apprezzo, è piuttosto tecnico e ogni curva è simile all’altra, dunque se vai bene in una, vai bene in tutte. Il weekend sarà diverso dal solito per due aspetti, innanzitutto perché si tratta dell’ultima gara della stagione e tutti non vedono l’ora di riposarsi e poi perché solitamente Abu Dhabi era la gara decisiva nelle categorie minori. Poi avremo i test, ma sono concentrato a finire bene la stagione, per approcciare il 2020 con il giusto spirito</i>“.</p>
      <footer>RIPRODUZIONE RISERVATA</footer>
    </article>
  </body>
</html>