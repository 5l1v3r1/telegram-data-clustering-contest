<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/scandal-pe-santierul-autostrazii-sebes-turda/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T12:05:01+00:00"/>
    <meta property="og:title" content="Scandal pe şantierul Autostrăzii Sebeş-Turda"/>
    <meta property="og:description" content="Muncitorii uneia dintre firmele care lucrează la construcția lotului 2 al Autostrăzii Sebeș-Turda s-au strâns pe șantier pentru a atrage atenția autorităților că nu mai au material de lucru, iar firma are de încasat peste 4,5 milioane de lei pentru lucrările făcute în ultima perioadă."/>
  </head>
  <body>
    <article>
      <h1>Scandal pe şantierul Autostrăzii Sebeş-Turda</h1>
      <address><time datetime="2019-11-25T12:05:01+00:00">25 Nov 2019, 12:05</time> by <a rel="author">(R.C.)</a></address>
      <p>Muncitorii uneia dintre firmele care lucrează la construcția lotului 2 al Autostrăzii Sebeș-Turda s-au strâns pe șantier pentru a atrage atenția autorităților că nu mai au material de lucru, iar firma are de încasat peste 4,5 milioane de lei pentru lucrările făcute în ultima perioadă.</p>
      <p>Reprezentantul firmei, care este unul dintre subcontractorii cu care Aktor lucrează la construcția lotului 2 al autostrăzii Sebeș-Turda, a declarat, luni dimineață, că muncitorii s-au strâns pe șantier pentru a protesta, declarând că nu pot lucra pentru că nu mai au materiale, iar firma nu și-a mai primit banii pentru lucrările făcute de o lună și jumătate.<br/>„De săptămâna trecută Aktor nu ne-a mai livrat material pentru realizarea terasamentelor, deși au fost anunțați de către mine, în urmă cu 2-3 săptămâni că se va termina acel material din care am exploatat până în data de 18 noiembrie. (…) Le-am trimis o notificare scrisă, atât dânșilor, cât și firmei de consultanță, CNAIR-ului, DRDP-ului Cluj. Până în momentul de față nu am primit absolut niciun răspuns. Societatea noastră are facturi scadente și restante în valoare de 4.500.000, plus dacă luăm în considerare ce s-a lucrat în luna noiembrie. (…) Până acum o lună și jumătate nu am avut probleme cu banii, ni s-au plătit”, a declarat Mircea Rotar, șef de șantier al firmei subcontractoare.</p>
      <p>El a spus că prin protestul organizat luni, firma vrea să atragă atenția atât CNAIR, cât și noului ministru și DRDP Cluj, că daca problemele continuă „va mai dura încă doi ani până se va termina această autostradă”.</p>
      <p>Lotul 2 al autostrăzii Sebeș-Turda are 24,25 km, iar potrivit datelor publicate de CNAIR în luna octombrie, stadiul fizic al construcției era de 60,2%, în timp ce stadiul financiar era de 48,59%.</p>
      <p>CNAIR precizează, după greva de pe lotul 2 al Autostrăzii Sebeș-Turda, că nu are plăți restante față de antreprenor și a convocat factorii de decizie pentru a afla situția plăților restante.</p>
      <p>CNAIR este în grafic cu plățile către Asocierea Aktor Technical Societe Anonyme (AKTOR SA) – S.C. EuroConstruct Trading 98 S.R.L., Antreprenorul lotului 2 al Autostrăzii Sebeș – Turda.</p>
      <p>„În acest an, CNAIR a solicitat antreprenorului în numeroase rânduri să plătească la timp prestatorii și furnizorii, tocmai pentru a evita apariția unor astfel de situații. Precizăm că CNAIR i-a convocat astăzi, 25.11.2019, în regim de urgență, pe factorii de decizie ai antreprenorului ca să prezinte situția plăților restante în cadrul acestui proiect, precum și calendarul achitării acestora”, se arată într-un comunicat transmis luni de CNAIR.</p>
      <related>
        <h4>Articole asemănătoare</h4>
        <a href="https://www.cotidianul.ro/controlorii-de-trafic-cer-demisia-ca-demilitarizarea-si-depolitizarea-institutiei-video/"/>
        <a href="https://www.cotidianul.ro/iohannis-vrea-sa-asigure-pacea-cu-sindicatele/"/>
        <a href="https://www.cotidianul.ro/cfr-gaura-neagra-a-bugetului/"/>
      </related>
    </article>
  </body>
</html>