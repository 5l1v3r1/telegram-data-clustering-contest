<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780717/%D9%85%D8%B1%DA%A9%D8%B2-%D9%85%D9%84%DB%8C-%D8%A7%D8%B4%D8%AA%D8%B1%D8%A7%DA%A9-%DA%AF%D8%B0%D8%A7%D8%B1%DB%8C-%D9%87%D8%B4%D8%AF%D8%A7%D8%B1%D9%87%D8%A7%DB%8C-%D8%A7%D9%85%D9%86%DB%8C%D8%AA-%D8%B3%D8%A7%DB%8C%D8%A8%D8%B1%DB%8C-%D8%A7%DB%8C%D8%AC%D8%A7%D8%AF-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T12:47:08+00:00"/>
    <meta property="og:title" content="در پژوهشگاه ICT ؛ مرکز ملی اشتراک‌گذاری هشدارهای امنیت سایبری ایجاد می‌شود"/>
    <meta property="og:description" content="مرکز ملی اشتراک گذاری و ارائه هشدارهای امنیت سایبری (سامانه ماها) در پژوهشگاه ارتباطات و فناوری اطلاعات ایجاد می شود."/>
  </head>
  <body>
    <article>
      <h1>در پژوهشگاه ICT ؛ مرکز ملی اشتراک‌گذاری هشدارهای امنیت سایبری ایجاد می‌شود</h1>
      <address><time datetime="2019-11-25T12:47:08+00:00">25 Nov 2019, 12:47</time> by <a rel="author" href="https://www.mehrnews.com/archive?jr=184" target="_blank">معصومه بخشی پور</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از پژوهشگاه ارتباطات و فناوری اطلاعات، دستاوردهای پژوهشی حاصل از پروژه «طراحی و پیاده‌سازی سامانه اشتراک‌گذاری و ارائه هشدارهای امنیتی» و کاربردهای سامانه «ماها» در دومین جلسه فروم اشتراک‌گذاری و تحلیل اطلاعات تهدیدات سایبری در پژوهشگاه ICT به بحث و تبادل نظر گذاشته شد.</p>
      <p>هدف سامانه «ماها»، ایجاد نهاد مرجع و قابل اعتماد تجمیع و اشتراک‌گذاری آگاهی وضعیتی جهت اتخاذ تصمیمات کم مخاطره ملی در فضای سایبری است و چشم‌انداز قابل تصور برای آن تحقق دفاع بازدارنده سایبری ملی از طریق ارتقای آگاهی وضعیتی با ایجاد مراکز اشتراک‌گذاری و ارائه هشدارهای امنیتی خواهد بود.</p>
      <p>ایجاد، ارتقاء و اشتراک‌گذاری آگاهی وضعیتی دقیق و جامع، هماهنگی و هدایت متمرکز مدیریت تهدیدات ملی سایبری در حوزه زیرساخت‌های حیاتی و مهم و نقش آفرینی در راستای تحقق سکوی همکاری متقابل بین نهادهای مختلف حاکمیتی مرتبط در حوزه مخاطرات ملی سایبری در چارچوب نظام‌های مصوب از ماموریت‌های اصلی این سامانه است.</p>
      <p>براین اساس ارائه دستاوردهای پژوهشی و کاربردی سامانه «ماها» یکی از موضوعات اصلی در فروم‌ های پژوهشگاه ارتباطات و فناوری اطلاعات، است که در این جلسه اقدامات مختلف درباره  طراحی، پیاده‌سازی و تست این سامانه و تدوین و تبیین قوانین و مقررات لازم در حوزه اشتراک‌گذاری اطلاعات تهدیدات سایبری ملی، بررسی شد.</p>
      <p>علیرضا عنایتی مجری پروژه و مسئول این نشست با تاکید بر اهمیت و لزوم اشتراک‌گذاری اطلاعات در راستای تشخیص و مدیریت تهدیدات ملی خاطر نشان کرد: تهدید ملی، تهدیدی است که در نتیجه تحلیل‌های تجمیعی و با در نظر گرفتن شاخص‌های ملی، دارای سطح مخاطره‌ای بالاتر از حد آستانه تشخیص داده می‌شود و نهادهای حاکمیتی تصمیم‌گیری نهایی برای مواجهه با آن را به عهده می‌گیرند.</p>
      <p>وی گفت: اشتراک‌گذاری آگاهی به‌صورت ساختار یافته و با رعایت اصول حفظ اعتماد، حریم خصوصی و حقوق عمومی، منجر به سازگاری و یکپارچگی تصمیم‌گیری‌ها در سطوح و قلمروهای مختلف می‌شود و در نتیجه آن، هم‌افزایی سیاست‌ها، راهبردها، اهداف و اقدامات ایجاد خواهد شد.</p>
      <p>در این جلسه به نقش کلیدی اشتراک‌گذاری اطلاعات تهدیدات در نیل به آگاهی وضعیتی سایبری ملی تاکید و تصریح شد که کلیت این آگاهی شامل نمایشی جامع از وضعیت سایبری ملی، وضعیت زیرساخت‌های حیاتی و سطح مخاطره تهدیدات بر اساس اثر آنها بر منافع ملی است.</p>
      <p>قرار است سلسله جلسات فروم اشتراک‌گذاری و تحلیل اطلاعات تهدیدات سایبری در ۸ جلسه و پیرامون دو پروژه «طراحی و پیاده سازی سامانه اشتراک گذاری و تحلیل اطلاعات امنیتی» و «طراحی و پیاده‌سازی سامانه اشتراک گذاری و ارائه هشدارهای امنیت سایبری» که به صورت موازی در حال اجرا هستند، در محل پژوهشگاه ICT برگزار شود.</p>
      <p>در این فروم موضوعات ساختار نهادی کشورهای پیشرو و همچنین نحوه هماهنگی نهادها در جهت مقابله و مدیریت تهدیدات و بحران‌های سایبری و در ادامه مولفه‌ها، ابعاد و ابزارهای اشتراک‌گذاری اطلاعات امنیتی ارائه شد.</p>
    </article>
  </body>
</html>