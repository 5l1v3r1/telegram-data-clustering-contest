<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549923.html/%D9%82%DB%8C%D9%85%D8%AA-%DA%AF%D9%88%D8%AC%D9%87-%D9%81%D8%B1%D9%86%DA%AF%DB%8C-%D8%AF%D8%B1-%DA%A9%D9%85%D8%AA%D8%B1-%D8%A7%D8%B2-%D8%AF%D9%88-%D9%85%D8%A7%D9%87-16-%D8%A8%D8%B1%D8%A7%D8%A8%D8%B1-%D8%B4%D8%AF--%DA%86%D8%B1%D8%A7-%D8%B2%DB%8C%D8%A7%D9%86-%DA%A9%D8%B4%D8%A7%D9%88%D8%B1%D8%B2-%D9%88-%D8%AC%DB%8C%D8%A8-%D8%AE%D8%A7%D9%84%DB%8C-%D9%85%D8%B1%D8%AF%D9%85-%D8%A8%D8%B1%D8%A7%DB%8C-%D8%AF%D9%88%D9%84%D8%AA-%D9%85%D9%87%D9%85-%D9%86%DB%8C%D8%B3%D8%AA-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T12:37:00+00:00"/>
    <meta property="og:title" content="قیمت گوجه فرنگی در کمتر از دو ماه 16 برابر شد/ چرا زیان کشاورز و جیب خالی مردم برای دولت مهم نیست؟"/>
    <meta property="og:description" content="با افزایش تولید قیمت گوجه فرنگی در مهر ماه امسال تا 500 تومان کاهش یافته بوده که در حال حاضر به دلیل بی تدبیری‌ها قیمت این محصول در کمتر از دو ماه گذشته 16 برابر افزایش یافته است."/>
  </head>
  <body>
    <article>
      <h1>قیمت گوجه فرنگی در کمتر از دو ماه 16 برابر شد/ چرا زیان کشاورز و جیب خالی مردم برای دولت مهم نیست؟</h1>
      <h2>بی‌برنامگی در حوزه کشاورزی تا کی؛</h2>
      <address>
        <time datetime="2019-11-25T12:37:00+00:00">25 Nov 2019, 12:37</time>
      </address>
      <p>با افزایش تولید قیمت گوجه فرنگی در مهر ماه امسال تا 500 تومان کاهش یافته بوده که در حال حاضر به دلیل بی تدبیری‌ها قیمت این محصول در کمتر از دو ماه گذشته 16 برابر افزایش یافته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mojerasa.ir/">موج رسا;</a> قیمت گوجه فرنگی در برخی از مناطق استان زنجان به بیش از 8 هزار تومان افزایش یافته است و این در حالی است که مسئولان استانی و کارشناسان این حوزه دلیل این افزایش را کمبود عرضه این محصول در بازار مطرح می‌کنند.</p>
      <p>در مدت حدود یک و نیم ماه گذشته قیمت گوجه فرنگی در استان زنجان روند صعودی داشته و امروز به بیش از هشت هزار تومان رسیده است. تا اواسط مهرماه برداشت گوجه فرنگی در زنجان وجود داشت و امسال میزان افزایش تولید این محصول در استان زنجان نسبت به سال گذشته 90 تا 100 هزار تن بود و در مجموع حدود 430 هزار تن گوجه فرنگی در استان تولید شد.</p>
      <p>قیمت گوجه فرنگی در فصل برداشت به حدی کاهش یافته بود که هر کیلوگرم 500 تومان رسیده بود و حتی کار به جایی رسید که دیگر کشاورزان حاضر به برداشت محصولات خود نبودند ولی در حال حاضر این محصول در بازار زنجان با قیمت 8 هزار تومان عرضه می‌شود.</p>
      <p>قیمت پایین گوجه فرنگی و همچنین فراوانی این محصول و عدم تدبیر دولت در این زمینه باعث شده بود تا این محصول به صورت فله‌ای توسط دلالان خرید و فروش شود که گاهی شاهد بودیم که این محصول بدون هیچ استفاده‌ای فاسد دور ریز می‌شد. حالا کمتر از دو ماه چه اتفاق افتاده که گوجه فرنگی جزو محصولات گران قیمت حوزه کشاورزی شده و با قیمت بالاتر در بازار عرضه می‌شود.</p>
      <p>امسال بی‌تدبیری مسئولان باعث شد خیلی از گوجه فرنگی کاران زیان کرده و تصمیم بگیرند که به سراغ کاشت این محصول نروند، اما در این میان مسئولان باید پاسخ دهند که چرا در آن زمان باعث زیان کشاورزان شده و اکنون نیز باعث زیان مردم می‌شوند.</p>
      <p>هرچند که انتظار می‌رفت این بی تدبیری دولت در زمان برداشت چند ماه دیگر خود را در قیمت گوجه فرنگی نشان دهد اما افزایش 16 برابری قیمت این محصول در عرض یک و نیم ماه جای تامل دارد و باید از دولت پرسید که اصلا برنامه ای برای حوزه کشاورزی دارد که این چنین وضعیتی پیش آمده است؟</p>
      <p>کاهش عرضه در بازار دلیل افزایش قیمت گوجه فرنگی است</p>
      <p>قربانلو رئیس روابط عمومی صنعت و معدن نیز در این مورد می‌گوید کارشناسان صنعت و معدن بعد از بررسی کامل دلیل افزایش قیمت گوجه فرنگی در بازار را کاهش عرضه آن عنوان می‌کنند.</p>
      <p>وی عنوان کرد: وزیر جهادکشاورزی در مورد تامین گوجه فرنگی صحبت می‌کند و تامین اقلام کشاورزی نیز بر عهده این سازمان است.</p>
      <p>حالا بعد از کمتر از دو ماه که گوجه فرنگی کاران نمی‌دانستند محصولات خود را کجا صادر کنند و تدبیری برای گوجه‌های بر زمین مانده نبود در حالیکه مسئولان ما امروز از واردات این محصول صحبت می‌کنند و این وضعیت را طبیعی جلوه‌ می‌دهند.</p>
      <p>در خصوص کاهش قیمت گوجه فرنگی باید سازمان صمت اظهار نظر کند</p>
      <p>عبدالله جعفری مدیر توسعه بازرگانی جهاد کشاورزی استان زنجان در گفت‌وگو با خبرنگار موج رسا با اشاره به وضعیت گوجه فرنگی در بازار زنجان بیان کرد: مجوز صادرات و واردات این محصول از طریق صنعت و معدن انجام می‌شود.</p>
      <p>وی در مورد تولید گوجه فرنگی در زنجان گفت: تولیدات محصولات کشاورزی در استان زنجان به صورت فصلی اتفاق می‌افتد و در کل کشور امسال گوجه فرنگی افزایش تولید وجود دارد لذا در زمان برداشت محصول و افزایش عرضه در بازار منجر به کاهش شدید قیمت‌ آن شده بود.</p>
      <p>جعفری عنوان کرد: در چنین شرایطی کشاورزان متضرر می‌شدند و در حال حاضر فصل تولید گوجه فرنگی و عرضه آن در بازار محدود است که این وضعیت در استان ما طبیعی است.</p>
      <p>وی ابراز کرد: در چنین شرایطی معمولا نیاز استان از تولیدات استانهای جنوبی تامین می‌شود که مشکلاتی که در تولید این استانها وجود داشت موجب التهاب در بازار شده است.</p>
      <p>مدیر توسعه بازرگانی جهاد کشاورزی استان زنجان در مورد اینکه چرا در زمان تولید گوجه فرنگی ذخیره آن را برای مواقع بحرانی در استان نداریم افزود: محصول گوجه فرنگی قابلیت نگهداری پایینی دارد و با سایر محصولات کشاورزی متفاوت است و عموما این محصول به صورت تازه خوری اتفاق می‌افتد.</p>
      <p>وی عنوان کرد: عموما این محصول و سایر سبزیجات متناسب با عرضه کاهش و افزایش قیمت‌های آن در بازار به دلیل تولید فصلی و مشکل نگهداری آن به چشم می‌آید.</p>
      <p>جعفری افزود: تولید در استانهای جنوبی قطعا وجود دارد ولی شرایط فعلی آب هوایی در استانهای جنوبی کار برداشت را با مشکل مواجه کرده است و احتمال می‌دهم با افزایش عرضه در آینده نزدیک قیمت‌ها اصلاح شود و اینکه تا چه حدی این قیمت‌ها کاهش می‌یابد سازمان صنعت و معدن می‌تواند در مورد آن اظهار نظر کند.</p>
      <p>یکی از کارشناسان حوزه اقتصادی در مورد نگهداری گوجه فرنگی معقتد است با توجه به برداشت و نگهداری در مکان مناسب امکان نگهداری گوجه فرنگی در مدت سه ماه وجود دارد و این اگر این تدبیر در استان زنجان اتفاق می‌افتاد شاهد افزایش دور انتظار گوجه فرنگی نبودیم.</p>
      <p>با ضعف برنامه‌ریزی در حوزه کشاورزی مواجه هستیم</p>
      <p>احمد گلچین عضو هیئت علمی دانشگاه زنجان نیز در مورد نگهداری گوجه فرنگی ابراز کرد: اگر گوجه فرنگی به صورت نارس برداشت شود و در سردخانه‌ نگهداری شود می‌تواند تا چند ماه این محصول را نگهداری کرده و در فصول سرد زمستان به بازار عرضه کرد.</p>
      <p>وی عنوان کرد: در استان زنجان فضای سردخانه‌ها بسیار محدود است و اینکار باعث می‌شود محصولات تولیدی استان را نتوانیم ذخیره کنیم و باید در این حوزه تدبیر لازم اتخاذ شود.</p>
      <p>عضو هیئت علمی دانشگاه زنجان خاطر نشان کرد: حوزه کشاورزی ما در کشور نیاز به برنامه‌ریزی بیشتر است و در این حوزه در سطح کشور ضعف داریم و وضعیت استان زنجان نسبت به سایر استانها خیلی نامناسب است.</p>
      <p>وی با اشاره به اینکه در این حوزه در برنامه ریزی ها مشکل داریم عنوان کرد: با توجه به ظرفیت‌های ما در استان صنایع تبدیلی محدودی در استان داریم.</p>
      <p>گلچین عنوان کرد: اگر برنامه‌ریزیها از زمان برداشت گوجه فرنگی وجود داشت حالا شاهد افزایش قیمت این محصول در سطح استان نبودیم ولی متاسفانه در حوزه کشاورزی ضعف برنامه‌ریزی داریم.</p>
      <p>انتهای پیام/</p>
    </article>
  </body>
</html>