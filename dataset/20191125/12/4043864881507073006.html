<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232964/"/>
    <meta property="og:site_name" content="Українська правда"/>
    <meta property="article:published_time" content="2019-11-25T12:48:44+00:00"/>
    <meta property="og:title" content="Абромавичус повідав про мізерну зарплату й умови приходу в &quot;Укроборонпром&quot;"/>
    <meta property="og:description" content="Гендиректор “Укроборонпрому”: “Весь період роботи мій місячний оклад дорівнює мінімально допустимій заробітній плати в Україні – 4 173 грн на місяць. На щастя, я можу собі це дозволити – я давно працюю в бізнесі і подолання викликів, які стоять переді мною, – значно більша сатисфакція, ніж грошова винагорода. Але це, звісно ж, неправильно”."/>
  </head>
  <body>
    <article>
      <h1>Абромавичус повідав про мізерну зарплату й умови приходу в "Укроборонпром"</h1>
      <address>
        <time datetime="2019-11-25T12:48:44+00:00">25 Nov 2019, 12:48</time>
      </address>
      <p>Генеральний директор "Укроборонпрому" Айварас Абромавичус каже, що отримує трохи більше 4 тисяч гривень на місяць, але зарплати співробітників оборонного відомства повинні бути ринковими.</p>
      <p><b>Джерело</b>: колонка Абромавичуса на <a href="https://biz.liga.net/ekonomika/transport/opinion/80-dney-jizni-s-monstrom-bez-medovogo-mesyatsa-i-teploy-vanny">Liga.net</a>, присвячена 80 дням перебування на посаді</p>
      <p><b>Пряма мова</b>: "Весь період роботи мій місячний оклад дорівнює мінімально допустимій заробітній плати в Україні – <b>4 173 грн на місяць</b>. На щастя, я можу собі це дозволити – я давно працюю в бізнесі і подолання викликів, які стоять переді мною, – значно більша сатисфакція, ніж грошова винагорода. Але це, звісно ж, неправильно.</p>
      <p>Даючи згоду на роботу в концерні, я поставив однією з моїх головних умов білі, прозорі і ринкові зарплати для співробітників...</p>
      <p>Ринкові значить гідні. Але не захмарні. Market but not market leading. Ми будемо призначати оплату праці наших співробітників, виходячи з норм чинного законодавства, рівня зарплат в інших великих компаніях і з урахуванням набору ризиків. На сьогодні розмір грошової винагороди керівників компаній подібного рівня становить <b>від 5 до 15 тисяч доларів</b>.</p>
      <p>Точні цифри визначить Наглядова рада, засідання якої відбудеться вже на початку грудня".</p>
      <p><b>Деталі</b>: Абромавичус також не виключив, що на його посаду прийде інша людина.</p>
      <p>"Цілком можливо, після того, як я виконаю поставлені перед мною першочергові завдання, з'явиться новий генеральний директор, якому передам всі справи і буду активно допомагати вже, як член Наглядової ради", – написав він.</p>
      <p>Колишній міністр економічного розвитку і торгівлі України (2014-2016) зазначив, що при вступі на посаду керівника "Укроборонпрому" мав "усього кілька умов" – і вони стосувалися його команди.</p>
      <p>"Після 20 років у приватному секторі і з досвідом міністра українського уряду я ставлюся до своєї команди як до екіпажу. Перед тим, як рушити з місця, на борту мають зібратися лише хороші люди. При цьому не менш важливо, щоб не було злодіїв і людей, які не поділяють спільні цінності", – пояснив він.</p>
      <p>За словами Абромавичуса, його команда влітку прийняла "спустошений, нікому не потрібний, ледь живий" оборонний концерн:</p>
      <p>"137 компаній, із яких майже півсотні збиткових. Більше 1,5 млрд боргів по заробітній платі. І понад 10 мільярдів простроченої заборгованості перед банками, постачальниками, бюджетом та співробітникам. Як наслідок – повна відсутність керованості: кожен завод сам за себе, відсутність довіри, апатія, безсилля і безініціативність".</p>
      <p>
        <b>Передісторія:</b>
      </p>
      <ul>
        <li>6 листопада президент Володимир Зеленський відвідав деякі підприємства "Укроборонпрому" на Харківщині – зокрема, авіаційний завод і машинобудівний завод ім. Малишева – і <a href="https://www.pravda.com.ua/news/2019/11/6/7231167/">був шокований </a>умовами праці та успіхами.</li>
        <li>Президент попросив, щоб прем’єр-міністр зібрав уряд і представників правоохоронних органів для розгляду проблем оборонного комплексу.</li>
      </ul>
      <footer>Олена Рощенко, УП</footer>
      <related>
        <a href="https://www.pravda.com.ua/news/2019/11/21/7232661/"/>
        <a href="https://www.pravda.com.ua/news/2019/11/15/7232066/"/>
        <a href="https://www.pravda.com.ua/news/2019/11/12/7231706/"/>
      </related>
    </article>
  </body>
</html>