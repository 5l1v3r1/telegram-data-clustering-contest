<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/boyli/220410_kontra-mitsotaki-tsipra-sti-boyli-gia-eklogi-ptd-kai-arthro-86"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T12:43:22+00:00"/>
    <meta property="og:title" content="Κόντρα Μητσοτάκη – Τσίπρα στη Βουλή για εκλογή ΠτΔ και άρθρο 86"/>
    <meta property="og:description" content="Διασταύρωσαν τα ξίφη τους στη Βουλή, κατά τη συζήτηση για τη Συνταγματική Αναθεώρηση, ο Κυριάκος Μητσοτάκης και ο Αλέξης Τσίπρας, με την εκλογή του ΠτΔ και τον νόμο περί ευθύνης υπουργών να αποτελούν τα βασικότερα θέματα της μεταξύ τους αντιπαράθεσης."/>
  </head>
  <body>
    <article>
      <h1>Κόντρα Μητσοτάκη – Τσίπρα στη Βουλή για εκλογή ΠτΔ και άρθρο 86</h1>
      <address><time datetime="2019-11-25T12:43:22+00:00">25 Nov 2019, 12:43</time> by <a rel="author">efsyn.gr</a></address>
      <p>Διασταύρωσαν τα ξίφη τους στη Βουλή, κατά τη<u><a href="https://www.efsyn.gr/politiki/boyli/220349_oloklironetai-me-tin-psifoforia-i-syzitisi-gia-ti-syntagmatiki-anatheorisi"> συζήτηση για τη Συνταγματική Αναθεώρηση</a></u>, ο<b> Κυριάκος Μητσοτάκης </b>και ο <b>Αλέξης Τσίπρας</b>, με την<b> εκλογή του ΠτΔ </b>και τον <b>νόμο περί ευθύνης υπουργών </b>να αποτελούν τα βασικότερα θέματα της μεταξύ τους αντιπαράθεσης.</p>
      <p>Κατά την ομιλία του ο πρόεδρος του ΣΥΡΙΖΑ κατηγόρησε τη Ν.Δ. για «αμήχανη και άτολμη συρραφή σκόρπιων διατάξεων», «έσχατο καιροσκοπισμό» και ότι «κινείται χωρίς πυξίδα και χωρίς σχέδιο». Από την πλευρά του ο πρωθυπουργός, Κυριάκος Μητσοτάκης, απάντησε πως τις προτάσεις του ΣΥΡΙΖΑ τις απέρριψε ο λαός στις εκλογές της 7ης Ιουλίου και χαρακτήρισε «αδιάβαστο» τον Αλ. Τσίπρα.</p>
      <p>Ειδικά για το θέμα της εκλογής του ΠτΔ, ο Αλέξης Τσίπρας έκανε λόγο για «έσχατο σημείο της κατάπτωσης και του καιροσκοπισμού της ΝΔ», χαρακτηρίζοντας  «αδιανόητη» την πρότασή της.</p>
      <p>«Ψηφίζοντας σήμερα τη διάταξη για την εκλογή του ΠτΔ ακόμα και με σχετική πλειοψηφία (όσο απαιτείται και για έναν διοικητή ΔΕΚΟ) δεν σέβεστε ούτε τον θεσμό, ούτε καν την ιστορία της ΝΔ», είπε μεταξύ άλλων και σε άλλο σημείο σχολίασε δηκτικά: «Μέχρι πέντε ψηφοφορίες για την εκλογή Προέδρου. Στην πρώτη και τη δεύτερη θα απαιτούνται 200 βουλευτές. Στην τρίτη 180. Στην τέταρτη 151. Κομματάρχης Πρόεδρος... Και στην τελευταία θα αρκεί η σχετική πλειοψηφία. Διοικητής ΔΕΚΟ, όχι κομματάρχης, κηπουρός του κόμματος...»</p>
      <p>Επιπλέον, ο Αλ. Τσίπρας ανέφερε στην ομιλία του ότι μεταξύ των παλαιότερων προτάσεων της ΝΔ που υιοθέτησε ο ΣΥΡΙΖΑ σε ένδειξη συναίνεσης ήταν «η πρότασή της για καθιέρωση αναλογικού εκλογικού συστήματος» και «η τότε πρότασή της να εκλέγεται ο Πρόεδρος της Δημοκρατίας μετά από αλλεπάλληλες ψηφοφορίες στη Βουλή, πάντοτε όμως με αυξημένη πλειοψηφία, και εναλλακτικά με άμεση εκλογή από το λαό». Οι αναφορές αυτές του Αλέξη Τσίπρα προκάλεσαν τη σφοδρή αντίδραση του Κυριάκου Μητσοτάκη.</p>
      <p>Έθεσε μάλιστα το ερώτημα αν οι Κωνσταντίνος Καραμανλής και Κωνσταντίνος Τσάτσος θα μπορούσαν να φανταστούν, όταν έφτιαχναν το Σύνταγμα του 1975, ότι έχει θέση στο πολίτευμά μας Πρόεδρος μειοψηφίας και αν εκείνοι θα δέχονταν ποτέ να γίνουν Πρόεδροι γνωρίζοντας ότι για την εκλογή τους «θα αρκεί η πλειοψηφία που απαιτείται για να εγκρίνει η Βουλή έναν διοικητή ΔΕΚΟ».</p>
      <p><b>Απαντώντας ο πρωθυπουργός</b> είπε: «Η πρόταση που υποβάλαμε ήταν σαφής και καθαρή. Θα ισχύσει η υφιστάμενη διάταξη η οποία αναζητεί μεγάλες συνθέσεις και εν τέλει καταλήγει σε απλή πλειοψηφία αφαιρώντας τη μεσολάβηση εκλογών [...] Καλό είναι στο σπίτι του κρεμασμένου να μη μιλάμε για σχοινί διότι από την πρότασή μας το 2014 μεσολάβησε μια δραματική εμπειρία, κ. Τσίπρα, που προσέφερε διδάγματα. Ωμή καταστρατήγηση του Συντάγματος από εσάς προσωπικά το 2014 όταν αρνηθήκατε προκλητικά την εκλογή οποιουδήποτε προσώπου. Τόσο πολύ θέλατε να αξιοποιήσετε το Σύνταγμα ως εργαλείο για να διαλύσετε τη Βουλή».</p>
      <p>«Αν θέλαμε να κάνουμε μια ουσιαστική συζήτηση για το αν ο ΠτΔ πρέπει να εκλέγεται απευθείας από τον λαό, μπορούμε να την κάνουμε. Αλλά δεν το προκρίναμε, μετά την τραυματική εμπειρία του 2015» είπε και πρόσθεσε πως: «Η νέα συνταγματική πρόβλεψη δεν αναιρεί την πολιτική ευθύνη της εκάστοτε πλειοψηφίας να αναζητεί ένα πρόσωπο ευρείας συναίνεσης. Κι αυτό τελικά θα είναι στην κρίση των πολιτών».</p>
      <p>Σύμφωνα με τον πρωθυπουργό: «Η λύση που προτείνουμε είναι η μόνη που μας επιτρέπει να αποσυνδέσουμε την εκλογή του Προέδρου της Δημοκρατίας από την πρόωρη διάλυση της Βουλής [...] Η πρότασή σας παραπέμπει σε άλλα συστήματα και θα προκαλούσε σοβαρότατες τριβές. Η εκλογή του Προέδρου της Δημοκρατίας δεν μπορεί να είναι μέρος της πολιτικής ατζέντας αυτών που τον προτείνουν».</p>
      <p>Τόνισε μάλιστα τα εξής σε άλλο σημείο ο κ. Μητσοτάκης: «Κύριε Τσίπρα, κάνατε αναφορές στον Κωνσταντίνο Καραμανλή και στον Κωνσταντίνο Τσάτσο και αναρωτηθηκατε αν ο Κωνσταντίνος Καραμανλής θα δεχόταν τέτοια διάταξη. Πάλι αδιάβαστος, κ. Τσίπρα, γιατί εκλέχθηκε με 153 βουλευτές ο Κωνσταντίνος Καραμανλής το 1990. Και στα συνταγματικά αδιάβαστος κ. Τσίπρα. Και σε αυτό αδιάβαστος πάλι».</p>
      <p>Σε υψηλούς τόνους ήταν η απάντηση του πρωθυπουργού και στην αναφορά του Αλ. Τσίπρα για την απλή αναλογική, τονίζοντας πως δεν ήταν ποτέ πρόταση της Ν.Δ. «Πού ακούσατε κ. Τσίπρα ότι εμείς είχαμε προτείνει ποτέ την απλή αναλογική ως μόνιμο σύστημα; Ποιος σας τα λέει αυτά; Δεν έχετε καν διαβάσει την πρόταση της Νέας Δημοκρατίας; Δεν γνωρίζετε την πάγια αντίθεσή μας στην απλή αναλογική; Είναι άλλο η Συνταγματική κατοχύρωση σταθερού εκλογικού συστήματος και άλλο αυτό το οποίο είπατε ότι προτείναμε την απλή αναλογική ως σύστημα. Μα λίγη απλή κοινή λογική δεν έχετε κ. Τσίπρα; Καλά, σας γράφουν κάποιοι τις ομιλίες, αλλά βάλτε και μία δικιά σας αξιολογική κρίση σε αυτά τα οποία λέτε. Διότι ενίοτε, όταν παρεισφρύουν λογογράφοι άλλοι, μπορεί να υποπίπτετε σε τέτοια σφάλματα».</p>
      <p>Μητσοτάκης και Τσίπρας αντάλλαξαν πυρά και για τον νόμο περί ευθύνης υπουργών. Από την πλευρά του ο αρχηγός της αξιωματικής αντιπολίτευσης υπογράμμισε ότι «έπρεπε να έρθει η αριστερά για πρώτη φορά με κυβερνητική πλειοψηφία για να αλλάξει το καπάπτυστο άρθρο 86» και τόνισε ότι: «Λέμε το αυτονόητο: τα αδικήματα των υπουργών να παραγράφονται όπως όλων των Ελλήνων. Μετά από 5 ή 15 ή 20 χρόνια. Ό,τι προβλέπει ο νόμος για όλους. Όχι ειδικές παραγραφές για τους υπουργούς».</p>
      <p>Ο κ. Τσίπρας εξήγησε εξάλλου γιατί ο ΣΥΡΙΖΑ πρότεινε την ερμηνευτική δήλωση στο άρθρο 86, ώστε, όπως τόνισε, να μην μπαίνουν στο αρχείο όσες πράξεις δωροδοκίας τυχόν τελέστηκαν πριν το 2015 και απευθυνόμενος στη Ν.Δ. είπε «εδώ διαπράττετε ένα μεγάλο φάουλ».</p>
      <p>Από την πλευρά του ο πρωθυπουργός είπε «Ας χειροκροτήσουμε επιτέλους ότι το άρθρο 86 αλλάζει με τη διακομματική στήριξη της Βουλής των Ελλήνων» και επιτέθηκε στον ΣΥΡΙΖΑ ότι η πρότασή του «δεν συμπεριελάμβανε λέξη για τη δημόσια διοίκηση, λέξη για τη εκπαίδευση, λέξη για τη δικαιοσύνη, λέξη για το περιβάλλον [...]».</p>
      <p>«Στην προηγούμενη Βουλή η ευρεία και γενναία πρότασή μας προέβλεπε, μεταξύ άλλων, την ίδρυση ιδιωτικών πανεπιστημίων αλλά και την οριζόντια προστασία του περιβάλλοντος, που αρνηθήκατε κ. Τσίπρα», είπε.</p>
      <p>«Κύριε Τσίπρα, τις προτάσεις σας δεν τις απορρίπτει σήμερα η ΚΟ της ΝΔ. Τις απέρριψε ο ελληνικός λαός στις εκλογές της 7ης Ιουλίου. Γι' αυτό μεσολαβεί η λαϊκή ετυμηγορία μεταξύ των δύο φάσεων της συνταγματικής αναθεώρηση», τόνισε εξάλλου στην αρχή της ομιλίας του.</p>
      <p>Ο πρωθυπουργός μίλησε ωστόσο και για συναινέσεις, κάνοντας ειδική αναφορά στην ψήφο των αποδήμων αλλά και στο δικαίωμα να μπορούν οι πολίτες να προτείνουν νομοσχέδια.</p>
      <p>«Η βούληση της ΝΔ ήταν η σύνθεση των απόψεων ώστε να καταστεί δυνατή και η συνταγματική διασφάλιση για τους Έλληνες που κατοικούν μόνιμα εκτός των συνόρων», είπε πρόσθεσε: «Φανήκαμε ευέλικτοι, κάναμε υποχωρήσεις και ανταποκριθήκαμε στην κατεύθυνση συναίνεσης».</p>
      <p>«Να κλείσει μια πληγή που μένει ανοικτή εδώ και 45 χρόνια. Η πατρίδα μας έχει ανάγκη όσο ποτέ τον παγκόσμιο ελληνισμό» πρόσθεσε και επισήμανε πως «κάθε υπεκφυγή συνιστά προσβολή».</p>
      <p>Όσο για την κατάθεση προτάσεων είπε: «Συμφωνήσαμε οι υπογραφές 500.000 πολιτών με δικαίωμα ψήφου να οδηγούν στην κατάθεση προτάσεων που θα συζητούνται στη Βουλή. Μπορεί να κρύβει κινδύνους για την αντιπροσωπευτική δημοκρατία γι' αυτό και περιορίζουμε τον αριθμό σε 2 σε κάθε κοινοβουλευτική περίοδο».</p>
      <h3>Εξέθεσε την κυβέρνηση για 10 προτάσεις</h3>
      <p>Επιπλέον ο πρόεδρος του ΣΥΡΙΖΑ άσκησε δριμεία κριτική στη ΝΔ για προτάσεις που αρνήθηκε να υποστηρίξει, οι οποίες είχαν να κάνουν με την προστασία των αδυνάμων και διεύρυνση δικαιωμάτων.</p>
      <p>Αναλυτικά:</p>
      <p>- Καθιέρωση του πολιτικού όρκου ως αποκλειστικού τύπου όρκου για όλους τους κρατικούς αξιωματούχους και δημόσιους λειτουργούς.</p>
      <p>- Εντός της ελληνικής επικράτειας κανείς δεν πρέπει να υποστεί ποτέ ξανά δυσμενή μεταχείριση και διακρίσεις λόγω του φύλου του ή λόγω της ταυτότητας φύλου ή λόγω του σεξουαλικού προσανατολισμού του.</p>
      <p>- Εγγύηση αξιοπρεπούς επιπέδου διαβίωσης για όλους.  «Όχι όμως με τη μορφή ενός επιδόματος φτώχειας, όπως θέλετε εσείς. Αλλά πρωτίστως με τη διασφάλιση καθολικών κοινωνικών υπηρεσιών για όλους. Και συμπληρωματικά με εισοδηματικές ενισχύσεις εκεί όπου χρειάζονται».</p>
      <p>-Καθολική πρόσβαση στο ΕΣΥ. «Αυτό δηλαδή που εμείς κατοχυρώσαμε νομοθετικά, κι εσείς τώρα ξηλώνετε σιγά σιγά».</p>
      <p>- Κατοχύρωση του δημόσιου αναδιανεμητικού συστήματος κοινωνικής ασφάλισης καθολικής κάλυψης. «Για να αποκλείσουμε δια παντός κάθε σκέψη για εκχώρηση του ασφαλιστικού συστήματος σε αδηφάγες ασφαλιστικές επιχειρήσεις και funds».</p>
      <p>- Στοιχειώδη κοινωνικά αγαθά, όπως είναι το νερό και η ηλεκτρική ενέργεια, παραμένουν υπό δημόσιο έλεγχο, ώστε να παρέχονται υποχρεωτικά σε όλους τους πολίτες.</p>
      <p>- Κατοχύρωση του δικαιώματος των συνδικάτων να προσφεύγουν μονομερώς στη διαιτησία.</p>
      <p>- Να κατοχυρωθεί ότι ο κατώτατος μισθός θα καθορίζεται μόνο με συλλογικές συμβάσεις.</p>
      <p>- Καθιέρωση της ισότητας αμοιβής για ίση εργασία, ανεξαρτήτως ηλικιακών διακρίσεων. «Για να μην επαναληφθεί ποτέ ξανά το όνειδος του υποκατώτατου μισθού, που εσείς νομοθετήσατε και έπρεπε να 'ρθούμε εμείς για να καταργηθεί».</p>
      <p>- Συνταγματική απαγόρευση της χρήσης, η μάλλον της κατάχρησης, της επίταξης ως απεργοσπαστικού μηχανισμού.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/boyli/220349_oloklironetai-me-tin-psifoforia-i-syzitisi-gia-ti-syntagmatiki-anatheorisi"/>
        <a href="https://www.efsyn.gr/node/220320"/>
        <a href="https://www.efsyn.gr/node/187239"/>
        <a href="https://www.efsyn.gr/politiki/boyli/172191_sygkrotithike-i-epitropi-gia-ti-syntagmatiki-anatheorisi"/>
        <a href="https://www.efsyn.gr/politiki/boyli/219974_o-kyr-mitsotakis-apanta-stis-erotiseis-ton-al-tsipra-f-gennimata-live"/>
        <a href="https://www.efsyn.gr/politiki/boyli/217050_oi-diloseis-petsa-anaboyn-foties-stin-kybernisi"/>
      </related>
    </article>
  </body>
</html>