<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-betortek-drezdaban-a-szasz-uralkodok-palotajanak-vilaghiru-kincstaraba/"/>
    <meta property="og:site_name" content="lokál"/>
    <meta property="article:published_time" content="2019-11-25T12:13:10+00:00"/>
    <meta property="og:title" content="Betörtek Drezdában a szász uralkodók palotájának világhírű kincstárába"/>
    <meta property="og:description" content="Betörtek hétfőn a németországi Drezdában a szász választófejedelmek és királyok palotájának világhírű kincstárába."/>
  </head>
  <body>
    <article>
      <h1>Betörtek Drezdában a szász uralkodók palotájának világhírű kincstárába</h1>
      <address><time datetime="2019-11-25T12:13:10+00:00">25 Nov 2019, 12:13</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2015/05/betoro_4364_mk-1280x850.jpg"/>
      </figure>
      <p>
        <b>Betörtek hétfőn a németországi Drezdában a szász választófejedelmek és királyok palotájának világhírű kincstárába.</b>
      </p>
      <p>A múzeumként működő drezdai uralkodói palota (Residenzschloss) kincstárába, a Grünes Gewölbe (Zöld boltozat) elnevezésű épületrészbe két ismeretlen hatolt be kora reggel. Egy ráccsal védett ablakon keresztül – a rácsot felfeszítve, az ablakot betörve – bejutottak egy terembe, amelyben drágakövekkel díszített ékszereket mutatnak be. Az elkövetők összetörték az egyik vitrin üvegét, magukhoz vettek három garnitúra ékszert és távoztak – jelentették be a drezdai rendőrség és a múzeum vezetőségének tájékoztatóján.</p>
      <p>A múzeum riasztórendszere működött, az őrök a biztonsági kamerákon keresztül látták a rablást és értesítették a rendőrséget. Az első járőr a riasztás utáni ötödik percben érkezett a helyszínre, de az elkövetőknek addigra sikerült elmenekülniük.</p>
      <p>Röviddel a történtek után egy drezdai utcában kiégett egy autó, meglehet, hogy a betörők azzal menekültek el a múzeumtól, majd felgyújtották és hátrahagyták.</p>
      <p>A betörés előtt az épület közvetlen közelében kigyulladt egy áramelosztó állomás, aminek következtében fennakadások keletkeztek a környék áramellátásában, így az utcai világítás sem működött a bűncselekmény idején.</p>
      <p>Mindhárom ellopott garnitúra a 18. századból való, együtt nagyjából 100 tárgyból, gyémánttal, rubinttal, zafírral díszített ékszerekből áll. A feldolgozott anyag és a tárgyak egyenkénti értéke nem kiemelkedően magas. Azonban Európában egyedülálló gyűjteményt alkotnak, együtt, garnitúraként felbecsülhetetlen értéket képviselnek – emelte ki Marion Ackermann, a drezdai szász állami műgyűjtemények (Staatliche Kunstsammlungen Dresden) főigazgatója.</p>
      <p>A bűncselekményt elítélte Michael Kretschmer tartományi miniszterelnök, aki hangsúlyozta, hogy nem csupán az állami műtárgygyűjteményt lopták meg, hanem “minket, szászokat”.</p>
      <p>A kincstárban olyan értékeket őriztek, amelyekért Szászország évszázadok alatt keményen megdolgozott, és nélkülük nem lehet megérteni a szász történelmet – tette hozzá a politikus.</p>
      <p>A helyenként zöldre festett boltozatáról elnevezett kincstárat Erős Ágost szász választófejedelem és lengyel király hozta létre 1723-ban. Az évszázadok során háromezernél is több műalkotás – ékszerek, dísztárgyak, bútorok – gyűlt össze benne, és kezdettől nemcsak a műtárgyak őrzésére, hanem bemutatására, kiállítására is szolgált.</p>
      <p>A palota és benne a kincstár, a második világháború utolsó szakaszában, 1945 februárjában légitámadás következtében szinte a teljes drezdai belvárossal együtt nagyrészt romba dőlt és kiégett. A helyreállítás az ezredforduló után fejeződött be, a kincstár 2006 óta látogatható ismét.</p>
    </article>
  </body>
</html>