<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/pie-stures/satiksmes-drosiba/33322-latvija-sogad-satiksmes-negadijumos-gajusi-boja-107-cilveki-drosibas-situacija-nav-butiski-uzlabojusies"/>
    <meta property="og:site_name" content="iAuto"/>
    <meta property="article:published_time" content="2019-11-25T12:28:00+00:00"/>
    <meta property="og:title" content="Latvijā šogad satiksmes negadījumos gājuši bojā 107 cilvēki; drošības situācija nav būtiski uzlabojusies"/>
    <meta property="og:description" content="Latvijā šogad satiksmes negadījumos gājuši bojā 107 cilvēki, un atbildīgo amatpersonu vērtējumā satiksmes drošībā situācija nav būtiski uzlabojusies, pirmdien Ceļu satiksmes drošības padomē secināja atbildīgās amatpersonas."/>
  </head>
  <body>
    <article>
      <h1>Latvijā šogad satiksmes negadījumos gājuši bojā 107 cilvēki; drošības situācija nav būtiski uzlabojusies</h1>
      <address><time datetime="2019-11-25T12:28:00+00:00">25 Nov 2019, 12:28</time> by <a rel="author">Nozare.lv</a></address>
      <p>Latvijā šogad satiksmes negadījumos gājuši bojā 107 cilvēki, un atbildīgo amatpersonu vērtējumā satiksmes drošībā situācija nav būtiski uzlabojusies, pirmdien Ceļu satiksmes drošības padomē secināja atbildīgās amatpersonas.</p>
      <p>Valsts policijas (VP) Satiksmes drošības pārvaldes priekšnieka Normunda Krapša padomei sniegtā informācija liecina, ka šogad negadījumos gājuši bojā 107 cilvēki, bet pērn desmit mēnešos 120, savukārt aizpērn 108 cilvēki. Krapsis gan vērsa uzmanību, ka Latvijā ziema tikai nesen sākusies un vēl priekšā ir decembris, kas nozīmē, ka ziemas apstākļi daļai autovadītāju var sagādāt problēmas.</p>
      <p>Vērtējot kopējo satiksmes drošību, Krapsis norādīja, ka "stāvoklis ir apmierinošs, bet ne tuvu tam, lai būtu jāpriecājas".</p>
      <p>Traģiskajās avārijās dominē automašīnu sadursmes un uzbraukšana gājējiem. Automašīnu sadursmes pārsvarā notiek tāpēc, ka šoferi pārgalvīgi veic apdzīšanas manevrus, tāpat pastāv pazīmes, kas liecina, ka autovadītāji pie stūres sēdušies noguruši, kas nereti noslēdzas ar iebraukšanu pretējā joslā un frontālu sadursmi.</p>
      <p>Attiecībā uz gājējiem policija novērojusi, ka tie bieži pārvietojas bez atstarotājiem, tāpat nav atbilstošas ceļu infrastruktūras drošai gājēju kustībai.</p>
      <p>Kopumā šogad dzīvību zaudējuši 48 vadītāji, 31 gājējs un 14 pasažieri. Šogad avārijās dzīvību zaudējuši pieci bērni, un policija bieži novērojusi, ka bērni automašīnās netiek piesprādzēti.</p>
      <p>Jauns izaicinājums satiksmes drošībā ir tie satiksmes dalībnieki, kas pārvietojas ar elektriskajiem skrejriteņiem. Šogad dzīvību zaudējuši divi šādi satiksmes dalībnieki, bet pērn neviens. Ja pērn ievienoti vien divi šādi satiksmes dalībnieki, tad šogad jau 35, norādīja Krapsis.</p>
      <p>Ņemot vērā, ka meža zvēru populācija nesamazinās, pietiekami aktuāla problēma ir arī automašīnu saduršanās ar meža zvēriem. Šogad pēc sadursmes ar meža dzīvniekiem gājuši bojā trīs cilvēki, bet ievainoti 42.</p>
      <p>Satiksmes ministrs Tālis Linkaits (JKP) padomes sēdē norādīja, ka satiksmes drošības uzlabošanā svarīga ir tehnisko kontroles līdzekļu izmantošana, taču tie nedrīkst kļūt par valsts peļņas avotu - ieguldītos līdzekļus ir jāprot efektīvi izmantot.</p>
      <p>Ministrs arī uzskata, ka noteikti jāizvērtē satiksmes drošības kampaņas un to efektivitāte, lai tām iedalītos līdzekļus iztērētu pēc iespējas racionālāk.</p>
      <p>Iekšlietu ministrs Sandis Ģirģens (KPV LV) padomes sēdē aicināja aizdomāties par jēgpilnāku ceļu satiksmes drošības politiku. Tas nozīmē, ka satiksmes drošību nevar uzlabot tikai, ieviešot fotoradarus, bet tā vietā nepieciešama savstarpēja sadarbība starp satiksmes drošības veidošanā iesaistītajām institūcijām.</p>
      <p>Arī Ģirģens piekrīt, ka satiksmes drošībā piešķirtos līdzekļus nepieciešams izlietot daudz jēdzīgāk, tāpēc ministra mērķis esot novērst naudas izšķērdēšanu.</p>
    </article>
  </body>
</html>