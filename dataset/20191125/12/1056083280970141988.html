<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402607/%DA%AF%D8%B2%D8%A7%D8%B1%D8%B4-%D8%A7%DB%8C%D8%B3%D9%86%D8%A7-%D8%A7%D8%B2-%D8%AC%D9%84%D8%B3%D9%87-%D8%B3%D9%88%D9%85-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D9%BE%D8%B1%D9%88%D9%86%D8%AF%D9%87-%D8%AA%DB%8C%D9%85%D9%88%D8%B1-%D8%B9%D8%A7%D9%85%D8%B1%DB%8C-%D9%88-%DA%86%D9%86%D8%AF-%D9%85%D8%AA%D9%87%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:50:25+00:00"/>
    <meta property="og:title" content="گزارش ایسنا از جلسه سوم رسیدگی به پرونده تیمور عامری و چند متهم اقتصادی دیگر"/>
    <meta property="og:description" content="جلسه سوم رسیدگی به پرونده تیمور عامری و چند متهم اقتصادی دیگر برگزار شد."/>
  </head>
  <body>
    <article>
      <h1>گزارش ایسنا از جلسه سوم رسیدگی به پرونده تیمور عامری و چند متهم اقتصادی دیگر</h1>
      <address><time datetime="2019-11-25T12:50:25+00:00">25 Nov 2019, 12:50</time> by <a rel="author">زهرا فلاحیان</a></address>
      <p>جلسه سوم رسیدگی به پرونده تیمور عامری و چند متهم اقتصادی دیگر برگزار شد.</p>
      <p>به گزارش ایسنا، قاضی موحد در ابتدای جلسه سوم رسیدگی به پرونده تیمور عامری ( یکی از مدیران سابق بانک مرکزی و صاحب صرافی ثامن) و چند متهم دیگر از علی اصغر سلطانی گهر خواست در جایگاه قرار بگیرد و به ادامه دفاعیات خود بپردازد.</p>
      <p>متهم سلطانی گهر پس از قرار گرفتن  در جایگاه گفت: من مطلب اضافه‌ای برای دفاع ندارم. محمد حسین زندیه که در جلسه قبل به ارائه دفاعیات خود پرداخت، نوه خاله من است. در این مدت کمتر از 5 بار او را دیدم و تمام اظهارات ایشان علیه من کذب محض است.</p>
      <p>قاضی موحد از وی پرسید: شغل شما چیست؟ و نحوه آشنایی و همکاری شما با آقایان مهدی و محمد خرمی پور چگونه بود؟</p>
      <p>متهم سلطانی گهر پاسخ داد: من نمایشگاه اتومبیل دارم و پیش از این با مهدی خرمی پور در بازار موبایل همکاری داشتیم و در شرکت دلفین آبی بنده به عنوان بارشمار فعال بودم و 5 کشتی با محموله جو دامی را که از قزاقستان و روسیه وارد ایران شد بارنامه کردم.</p>
      <p>قاضی موحدی از متهم پرسید: در قبال این کار چه مبلغی دریافت کردید؟</p>
      <p>متهم پاسخ داد: در مجموع دو و ماه نیم همکاری قرار بود برای هر کشتی 30 میلیون تومان بگیرند و در آخر 150 میلیون تومان دریافت کردند.</p>
      <p>قاضی موحد در خصوص اظهارات محمد حسین زندیه که «مهر و سربرگ جعلی به مدت یک ماه در اختیار علی اصغر سلطانی گهر بوده است» از متهم پرسید و متهم پاسخ داد: من با مهرها کاری نداشتم و فقط حواسم به ترخیص بار بود و نیازی به سربرگ نداشتم.</p>
      <p>قاضی موحدی پرسید: شما که در کار نمایشگاه اتومبیل بودید چطور همکار خرمی پور شدید و متهم پاسخ داد: من دچار مشکلات مالی و بدهی‌های زیادی بودم به همین دلیل با شرکت دلفین آبی همکاری کردم.</p>
      <p>پس از آن که سلطانی گهر ادامه دفاعیات خود را بیان کرد، قاضی موحد از او پرسید: شما در همه بخش‌ها حضور داشتید و چون شما با حروف لاتین آشنا نبودید آقای حسینی را پیدا می‌کنید در این باره چه توضیحی دارید؟</p>
      <p>متهم سلطانی گهر گفت: دکتر حسینی یک سری بارها و مشخصات آزمایشی داشت که فقط مترجمی آنها را انجام می‌داد و بارهای که به شکل واقعی وارد ایران شدند هیچ احدی نمی‌تواند در آنها دست ببرد.</p>
      <p>قاضی موحد از سلطانی گهر پرسید: شما گفتید آقایان محمد و مهدی خرمی پور گفتند که مدیران بانکی آدم‌های آنها هستند آیا این حرف درست است؟</p>
      <p>متهم پاسخ داد: بله آنها این حرف را گفتند.</p>
      <p>قاضی موحدی آزاد خطاب به متهم سلطانی گهر گفت: دلیل این که جنابعالی از برخورد ماموران سازمان اطلاعات سپاه اعلام رضایت می‌کنید این است که شما با آنها همکاری نکردید و آنها هم کاری نکردند که شما تحت فشار قرار بگیرید و شما هم وقتی دیدید فضا آرام است برخی مطالب را گفتید ولی با آنها همکاری نکردید. من گزارش سازمان اطلاعات سپاه را می‌خوانم: در جلسات برگزار شده آقایان سلطانی گهر و حسینی هیچ کدام همکاری لازم را انجام ندادند.</p>
      <p>بعد از ارائه دفاعیات علی اصغر سلطانی گهر وکیل مدافع این متهم در جایگاه قرار گرفت و در بیان دفاع از موکل خود گفت: 3 اتهام به موکل در کیفرخواست منتسب شده است که به ترتیب از آنها دفاع خواهم کرد. اولین اتهام، معاونت در اخلال در نظام ارزی و پولی کشور از طریق قاچاق عمده به صورت شبکه‌ای و سازمان یافته به میزان 150 میلیون دلار است.</p>
      <p>وی افزود: در کیفرخواست فرآیند ارتکاب جرم به صورت مبسوط توضیح داده شده و نماینده دادستان کاملا توضیح داده‌اند که بدون آن چه متهمین قصد واردات روغن را داشته باشند جلسه‌ای می‌گذارند و با پرفورم‌های سوری ارزی را دریافت می‌کنند و آن را به خارج از کشور قاچاق می‌کنند و در بازار می‌فروشند و سود آن را بین خود تقسیم می‌کنند. در کیفرخواست نقش موکل را معاونت در این موضوع گفتند بدون آن که بگویند نقش موکل در فروش ارز چه بوده است.</p>
      <p>وی ادامه داد: در کیفر خواست در صفحه 6 اگر اشتباه نکنم و صفحه 10 و 11 در خصوص این که موکل چه زمانی اقدام به ارتکاب جرم کرده و آنها آن را معاونت تلقی کردند آمده بعد از این که ارزها گرفته و فروخته می‌شود همچنین در این صفحات ذکر می‌شود که شروع اقدامات موکل بعد از فروش ارز بوده و او بعد از فروش ارز اقدام به جعل کرده است. در صورتی که معاونت در اخلال در نظام ارزی و پولی وقتی اتفاق می‌افتد در صف سفارش و فروش ارز فرد کمکی کرده باشد و در گرفتن ارز اقدامات موکل موثر بوده باشد. در صورتی که اینطور نبوده و انجام اقدامات شش ماه بعد از فروش ارز معاونت در اخلال نظام ارزی و پولی محسوب نمی‌شود. پس تقاضای تبرئه موکل از باب معاونت در اخلال در نظام ارزی و پولی را دارم.</p>
      <p>وکیل سلطانی گهر در خصوص اتهام جعل سند که متوجه موکل خود است گفت: کیفرخواست دقیقا برخلاف مستندات پرونده نوشته شده است و اساس کیفرخواست در مورد رفع تعهدات این نیست که براساس اسناد جعلی یک میلیون دلار رفع تعهد انجام گرفته است. بلکه اساس کیفرخواست اظهارات سراسر متناقض محمد حسین زندیه است که آن هم عینا آورده نشده بلکه تفسیر شده است.</p>
      <p>وی افزود: 5 کشتی بار جو وارد کشور می‌شود و پشت گمرک می‌ماند که هر کدام وزن متفاوتی داشتند و از این 5 بار تنها یک بار ترخیص می‌شود  و در کشور فروخته می‌شود  و هیچ بار دیگری ترخیص نمی‌شود که موضوع رفع تعهد مصداق داشته باشد و این 5 کشتی به ارزش بالغ بر 3 میلیون یورو بوده است.  </p>
      <p>وکیل  مدافع سلطانی گهر ادامه داد: در کیفرخواست مشخص نشده کدام یک از کشتی‌ها براساس اسناد جعلی به بانک داده شده و بانک عامل نیز مشخص نشده است. و فقط اظهارات محمد حسین زندیه وجود دارد که بعد از آن نتیجه گیری می‌شود.</p>
      <p>وی در خصوص اتهام استفاده از سند مجعول که متوجه موکل خود است گفت: جعل سند و استفاده از سند مجعول دو چیز مجزا هستند آقای محمد حسین زندیه اعلام کرده که آقای خرمی پور خودشان مدارک را به بانک می‌بردند. در صورتی که اصلا کارهای بانکی در حیطه تخصص موکل من که سواد نوشتن ندارد نبود.</p>
      <p>وی در پایان از قاضی دادگاه تقاضای استعلام اسناد و ارجاع به کارشناسی را کرد و گفت: اتهامات وارد شده در کیفرخواست مستند نیست.</p>
      <p>قاضی موحدی آزاد پس از اظهارات وکیل سلطانی گهر گفت: معاونت در اخلال در نظام ارزی  و پولی صرفا مربوط به گرفتن ارز نیست و وقتی می‌گویند اخلال یا قاچاق هر کسی که یک قسمتی از کار را انجام داده باشند مصداق معاونت می‌شود.</p>
      <p>وی از وکیل سلطانی گهر پرسید: آیا شما مدارک فروش جرم و رفع تعهد را دارید؟</p>
      <p>وکیل پاسخ داد: اصلا. رفع تعهدی انجام نشده. فقط برای 5200 تن اجازه ترخیص گرفته می‌شود و در واقع از بین 5 کشتی که وارد کمرگ می‌شود فقط یک کشتی اجازه ترخیص می‌گیرد.</p>
      <p>قاضی موحدی گفت: اگر مدرکی دارید در این زمینه ارائه کنید.</p>
      <p>وی افزود: در رابطه با نقش موکل جنابعالی اظهارات فراهانی را مطالعه کنید. ایشان گفته‌اند محمد خرمی پور شخصی به نام سلطانی گهر را معرفی کردند و آقای سلطانی پیگیر ورود و تغییرات ثبت سفارش جو دامی بودند. همچنین یکی از مطلعین  خانم مهسا سلیمی هستند که گفتند که آقای سلطانی با من تماس گرفتند و گفتند هر برگی که داخل کشو و روی میز است را بردارید و بیرون بیاید. همچنین ایشان گفتند که در جریان دریافت ارز نیستند اما به صورت آماری می‌دانند چند برگ داخل زونکن‌ها به دستور آقای سلطانی وجود دارد.</p>
      <p>قاضی موحد خطاب به وکیل  متهم سلطانی گهر گفت: شما باید اثبات کنید محمد زندیه یا آقای فراهانی وخانم سلیمی چه خصومتی با آقای سلطانی گهر دارند که این اظهارات را علیه موکل شما ارائه کرده‌اند.</p>
      <p>وکیل سلطانی گهر پاسخ داد: درباره این که فرمودید بحث نقش داشتن مهم است من هم می‌گویم در فرآیند گرفتن ارز موکلم هیچ نقشی نداشته و دوم این که خود اطلاعات سپاه سطح سواد ایشان را نوشته است.</p>
      <p>وی افزود: شما بپذیرد هر چه آقای فراهانی و خانم سلیمی گفتند راست باشد آیا رفع تعهد با یک اظهار انجام می‌شود. در صورتی که خود بانک مرکزی گفته تا برگه ترخیص را ندهید رفع تعهد انجام نمی‌گیرد.</p>
      <p>قاضی موحدی خطاب به وی گفت: شما باید هر چه را که در مورد موکلتان گفته شده دانه دانه بیاورید و اگر آنها را قبول ندارید با استدلال رد کنید. شاید دادگاه استدلات شما را قبول کند.</p>
      <p>ادامه دارد</p>
    </article>
  </body>
</html>