<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125939/i-uber-ehase-tin-adeia-leitoyrgias-tis-sto-londino"/>
    <meta property="og:site_name" content="Insider"/>
    <meta property="article:published_time" content="2019-11-25T12:25:00+00:00"/>
    <meta property="og:title" content="Η Uber έχασε την άδεια λειτουργίας της στο Λονδίνο"/>
    <meta property="og:description" content="Η αρμόδια Υπηρεσία Μεταφορών του Λονδίνου δεν ανανέωσε την άδεια της γνωστής διαδικτυακής υπηρεσίας μίσθωσης ταξί."/>
  </head>
  <body>
    <article>
      <h1>Η Uber έχασε την άδεια λειτουργίας της στο Λονδίνο</h1>
      <h2>Η αρμόδια Υπηρεσία Μεταφορών του Λονδίνου δεν ανανέωσε την άδεια της γνωστής διαδικτυακής υπηρεσίας μίσθωσης ταξί.</h2>
      <address>
        <time datetime="2019-11-25T12:25:00+00:00">25 Nov 2019, 12:25</time>
      </address>
      <p>Ηχηρό «χαστούκι» δέχθηκε η<b> Uber </b>σε ό,τι αφορά τη δυνατότητα λειτουργίας της στο Λονδίνο.</p>
      <p>Όπως μεταδίδουν διεθνή μέσα ενημέρωσης<b>, η αρμόδια Υπηρεσία Μεταφορών του Λονδίνου (Transport for London - TfL) </b>δεν ανανέωσε την άδεια της γνωστής διαδικτυακής υπηρεσίας μίσθωσης ταξί,<b> μπλοκάροντας επί της ουσίας τη λειτουργία της στη βρετανική πρωτεύουσα.</b></p>
      <p>Σύμφωνα με την TfL, «μια σειρά αποτυχιών» της Uber, οι οποίες έχουν θέσει σε κίνδυνο την ασφάλεια των πελατών της, δεν είναι δυνατόν να επιτρέψουν την ανανέωση της άδειας λειτουργίας της στο Λονδίνο.</p>
      <p>«Παρά το γεγονός ότι η Uber κατόρθωσε να αντιμετωπίσει ορισμένα από αυτά τα θέματα, η TfL δεν της έχει εμπιστοσύνη, καθώς εκτιμά ότι τα εν λόγω ζητήματα μπορεί να προκύψουν εκ νέου στο μέλλον. Η εταιρεία δεν λειτουργεί όπως θα έπρεπε», τονίζεται στην ανακοίνωση της Υπηρεσίας Μεταφορών του Λονδίνου. «Η ασφάλεια είναι η απόλυτη προτεραιότητά μας. Μπορεί η Uber να έχει σημειώσει πρόοδο, ωστόσο δεν μπορεί να γίνει αποδεκτό το ότι επιτρέπει στους πελάτες να εμπιστεύονται οδηγούς, πολλές φορές, ανασφάλιστους και χωρίς άδεια», σημειώνεται επίσης.</p>
      <p>Να σημειωθεί ότι η άδεια λειτουργίας της Uber στο Λονδίνο λήγει αύριο, 26 Νοεμβρίου.</p>
      <h3>Η δίμηνη παράταση και το μπλόκο στην άδεια πέντε ετών</h3>
      <p><a href="https://www.insider.gr/eidiseis/kosmos/125821/klironei-gia-tin-tyhi-tis-uber-sto-londino">Υπενθυμίζεται </a>εδώ ότι στα τέλη Σεπτεμβρίου η Uber έλαβε δίμηνη παράταση για την άδεια λειτουργίας της στο Λονδίνο.</p>
      <p>Στόχος της Uber είναι να λάβει μια μακροπρόθεσμη άδεια λειτουργίας και όχι συνεχείς ολιγόμηνες παρατάσεις. Και αυτό γιατί, όπως προειδοποιούν οι αναλυτές, μια άδεια λειτουργίας με μακροπρόθεσμο χαρακτήρα είναι εκείνη που θα διασφαλίσει τη σταθερότητα και θα βάλει τέλος στην αβεβαιότητα για τους 45.000 οδηγούς της Uber στο Λονδίνο.</p>
      <p>Η Υπηρεσία Μεταφορών του Λονδίνου, τον περασμένο Σεπτέμβριο, απέρριψε το αίτημα της εταιρείας για την εξασφάλιση της άδειας με τη μέγιστη διάρκεια των πέντε ετών, αποφασίζοντας να παρέχει στην εταιρεία μόνο μια δίμηνη παράταση.</p>
      <p>Η Uber βρίσκεται σε διαμάχη με την TfL εδώ και αρκετό καιρό, ενώ δεν είναι λίγες οι αγωγές και οι μηνύσεις που έχει δεχθεί.</p>
      <p>Η Uber είναι εισηγμένη στο αμερικανικό χρηματιστήριο από τον περασμένο Μάιο, ωστόσο οι μετοχές της μετρούν απώλειες 40% από τότε, στη σκιά των ανησυχιών των επενδυτών για τις δικαστικές και όχι μόνο περιπέτειές της…</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/125985/albania-ishyros-seismos-64-rihter-enas-nekros-kai-dekades-traymaties"/>
        <a href="https://www.insider.gr/eidiseis/kosmos/125978/trimeris-gia-kypriako-sto-berolino"/>
        <a href="https://www.insider.gr/eidiseis/kosmos/125973/bretania-stis-7-monades-i-diafora-ergatikon-toris"/>
      </related>
    </article>
  </body>
</html>