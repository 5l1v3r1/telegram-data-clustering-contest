<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/skolvikarie-haktad-misstankt-for-sexovergrepp-pa-barn/"/>
    <meta property="og:site_name" content="DN.SE"/>
    <meta property="article:published_time" content="2019-11-25T12:21:43+00:00"/>
    <meta property="og:title" content="Skolvikarie häktad misstänkt för sexövergrepp mot barn"/>
    <meta property="og:description" content="En man i tjugoårsåldern har häktats misstänkt för att ha förgripit sig sexuellt på flera lågstadieelever på en skola i södra Stockholm."/>
  </head>
  <body>
    <article>
      <h1>Skolvikarie häktad misstänkt för sexövergrepp mot barn</h1>
      <address><time datetime="2019-11-25T12:21:43+00:00">25 Nov 2019, 12:21</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>En man i tjugoårsåldern har häktats misstänkt för att ha förgripit sig sexuellt på flera lågstadieelever på en skola i södra Stockholm. Flera föräldrar riktar nu kritik mot skolledningen.<br/>– Hade de berättat om det som hänt tidigare hade de kanske kunnat hindra en del av övergreppen, säger en förälder till DN.</b>
      </p>
      <p>Mannen arbetade som vikarie på lågstadiet och hade under en period tillgång till ett eget rum. Han är misstänkt för att ha begått övergreppen på skolan mellan den 1 april och den 10 september i år. Mannen häktades den 15 november och förnekar brott.</p>
      <p>Rektor vid skolan uppger sig ha blivit uppmärksammad på misstankarna sedan en vårdnadshavare kontaktat skolan i början av september. Trots det informerades föräldrarna först den 28 oktober då uppgifter om händelsen, som då utökats med ytterligare två misstänkta övergrepp, lades ut på Skolplattformen. Där skrev skolans rektor att mannen, som då inte längre arbetade kvar på skolan, hade polisanmälts.</p>
      <p><b>Den 21 november genomförde </b>ett antal föräldrar ett spontant möte där representanter från skolan också deltog. Under mötet framfördes kritik mot hur skolan agerat och att skolan inte i tid informerat föräldrarna om misstankarna mot mannen. </p>
      <p>DN har tagit del av skolans information till vårdnadshavarna och talat med flera föräldrar. </p>
      <p>– Det är mycket upprörda känslor bland föräldrarna eftersom vi inte har fått någon information innan mannen blev polisanmäld. Det känns inte bra att ha barn på en sådan skola, säger en förälder.</p>
      <p><b>Skolans rektor har försvarat </b>sitt agerande med att ledningen förhållit sig till ”de direktiv vi arbetar utifrån tillsammans med polis, förvaltningsledning och rådgjort med socialtjänsten”, något rektorn skriver i ett brev till vårdnadshavarna den 22 november. Då hade mannen varit anhållen i över en vecka.</p>
      <p>– Det är löjligt och fullständigt oacceptabelt hur de har hanterat det här. De gör det först i hemlighet och när de märker att de har blivit upptäckta verkar de gripas av panik. Jag är säker på att de har riktlinjer för sådana här saker, men dem verkar de ha struntat i och gjort saken ännu värre, säger en annan förälder till DN.</p>
      <p><b>Rektorn skriver också </b>att skolan har tagit till sig av kritiken och ”kommer framgent att agera snabbare då vi har förstått att det har påverkat förtroendet för skolan och vårt samarbete”. Många vårdnadshavare har fortsatt uppfattningen att skolan reagerat och agerat på ett minst sagt otillfredsställande sätt.</p>
      <p>Föräldrarnas kritik har bland annat gällt en händelse i juni då mannen gett en elev massage på ett sätt som fick personal att slå larm. Enligt rektorn, som tar upp händelsen i sitt brev från i fredags, utreddes händelsen vilket resulterade i ett ”disciplinärt samtal”.</p>
      <p><b>Men, skriver rektorn</b>, ”i samband med detta skulle vårdnadshavare blivit kontaktade vilket skolan missade”.</p>
      <p>– Hade de berättat om det som hänt tidigare hade de kanske kunnat hindra en del av övergreppen, säger en förälder till DN.</p>
      <p>Mannens advokat, Mikael Westerlund, säger till DN att hans klient hävdar att han är helt oskyldig:</p>
      <p>– Vi är trygga med att utredningen kommer att visa att det inte har begåtts något fel, säger Mikael Westerlund.</p>
      <p><b>DN har varit i kontakt med</b> rektor, som inledningsvis hänvisade till de svar som getts i utskicket till föräldrarna. Med hänvisning till tidsbrist avböjde rektorn telefonintervjuer, utan bad i stället om att via mejl få frågor. Sent på måndagseftermiddagen kom svar på DN:s frågor, här redovisade i ett urval:</p>
      <p>
        <b>DN: Skolpersonal har sagt att misstänkta sexuella övergrepp var kända före sommaren. Om så, hur resonerade ni när ni lät den misstänkte fortsätta?</b>
      </p>
      <p><b>Rektor:</b> ”När personalen blev uppmärksammad på den misstänktes olämpliga beteende har dennes dåvarande chef haft ett disciplinerande samtal om olämpligheten i dennes beteende. Bedömningen som gjordes då var att det samtalet var en tillräcklig åtgärd. I efterhand vet vi att ytterligare utredning hade varit lämplig redan då.”</p>
      <p>
        <b>Att en skolanställd ens ger en elev massage i ett enskilt rum bara ska leda till ett disciplinärt samtal har väckt starka reaktioner. Vad tänker ni om det?</b>
      </p>
      <p>”Utifrån den enskilda händelsen så var det den bedömning som gjordes. I efterhand vet vi att ytterligare utredning hade varit lämplig redan då.”</p>
      <p>
        <b>Ni väntade närmare två månader med att informera vårdnadshavare och hänvisar till direktiv från andra myndigheter. Ifrågasatte ni de direktiven?</b>
      </p>
      <p>”Direkt berörda vårdnadshavare har vi tagit kontakt med omedelbart. Vi har informerat de som var mest berörda av händelsen, och valt att hålla oss till den gruppen inledningsvis, för att inte skapa oro i onödan. Vi har inte haft anledning att ifrågasätta direktiven från andra myndigheter.”</p>
      <p>
        <b>Att ni i torsdags valde att möta berörda vårdnadshavare på en plats där andra vårdnadshavare kunde se mötet – hur resonerade ni kring det?</b>
      </p>
      <p>”Lokalen valdes av praktiska skäl, den ligger i anslutning till avdelningen och klassrummet var ledigt. Men ett klassrum som erbjöd större anonymitet kunde absolut ha valts.”</p>
      <p>
        <b>Den misstänkte anhölls den 13 november och häktades den 21 november. Vad tänker du om att åklagare respektive domstol fattar sådana beslut och att ni i det läget fortfarande inte gått ut med information? Fler barn skulle eventuellt kunna vara målsägande och upptäckas först då.</b>
      </p>
      <p>”Vi försöker informera så mycket vi kan. Med hänvisning till att det pågår en utredning så har inte alltid möjlighet funnits att informera i den utsträckning som efterfrågats.”</p>
      <p>
        <b>Läs mer:</b>
      </p>
      <p>
        <a href="https://www.dn.se/sthlm/skolanstalld-atalad-misstankt-for-sexuella-overgrepp-pa-elever/">Skolanställd åtalad misstänkt för sexuella övergrepp mot elever</a>
      </p>
      <p>
        <a href="https://www.dn.se/nyheter/sverige/lakare-riskerar-langt-fangelsestraff-for-sexuella-overgrepp-mot-barn/">Läkare döms till tio års fängelse för sexuella övergrepp mot över 50 barn</a>
      </p>
    </article>
  </body>
</html>