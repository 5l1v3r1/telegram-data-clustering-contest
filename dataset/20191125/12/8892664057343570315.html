<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/rosszul-lett-egy-utas-kenyszerleszallast-hajtott-vegre-egy-repulo-budapesten/srvv8fb"/>
    <meta property="og:site_name" content="Blikk.hu"/>
    <meta property="article:published_time" content="2019-11-25T12:46:39+00:00"/>
    <meta property="og:title" content="Rosszul lett egy utas: kényszerleszállást hajtott végre egy repülő Budapesten"/>
    <meta property="og:description" content="A Turkish Airlines Isztambulból Düsseldorfba tartó járata hétfő délelőtt hajtott végre kényszerleszállást Budapesten, egy rosszul lévő utas miatt - írja a airportal.hu."/>
  </head>
  <body>
    <article>
      <h1>Rosszul lett egy utas: kényszerleszállást hajtott végre egy repülő Budapesten</h1>
      <address><time datetime="2019-11-25T12:46:39+00:00">25 Nov 2019, 12:46</time> by <a rel="author" href="https://www.blikk.hu/szerzo/lendvai-andras" target="_blank">Lendvai András</a></address>
      <p>
        <i>
          <b>
            <b>A Turkish Airlines Isztambulból Düsseldorfba tartó járata hétfő délelőtt hajtott végre kényszerleszállást Budapesten, egy rosszul lévő utas miatt - </b>
            <a href="https://airportal.hu/utasrosszullet-budapesten-szallt-le-a-turkish-isztambul-dusseldorf-jarata/">
              <b>írja a airportal.hu</b>
            </a>
            <b>.</b>
          </b>
        </i>
      </p>
      <p>Az Airbus A330- 303 típusú, TK 1525-ös járatszámú gépen tartózkodó személyzet Magyarország légterébe érve döntött úgy, hogy utukat megszakítva, kényszerleszállást hajtanak végre az utas egészségének érdekében.</p>
      <p>A repülőgép dél után egy kicsivel landolt a budapesti reptéren. A leszállópályánál az<b> </b>AMS Repülőtéri Sürgősségi Szolgálat mentőegysége megkezdte az utas ellátását.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>A portál tájékoztatása szerint ilyen esetben érvénybe lépő protokoll szerint a HungaroControl Zrt. légiforgalmi irányítói a legrövidebb úton, a pilóták igényeinek és kérésének megfelelően segítik elő a leszállást. Ha a gép túlsúlyos az üzemanyag miatt, az irányítók szintén segítik a gép pilótáit, hogy milyen útvonalon tudják szabad út mellett elégetni a fölösleges üzemanyagot.</p>
      <p>A landolás után a személyzet lesegíti a beteget/sérültet a fedélzetről, ahol az<b> </b>AMS Repülőtéri Sürgősségi Szolgálat megkezdi az ellátást. Ezt követően a repülőtéri mentősök egy erre kijelölt pontnál adják át a beteget az Országos Mentőszolgálat munkatársainak.</p>
      <p>Miután a leszállított utas poggyászát eltávolították a gépről, a repülő esetleges tankolás után folytathatja az útját. Amennyiben a gép túlsúllyal hajtotta végre a kényszerleszállást, a repülőgépet át kell vizsgálni, ha pedig szükséges, a Repülőtéri Hivatásos Tűzoltóparancsnokság lehűti a fékeket.</p>
    </article>
  </body>
</html>