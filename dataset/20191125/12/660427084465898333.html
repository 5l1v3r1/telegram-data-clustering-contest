<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/macau-scam-dua-pesara-diperdaya-hampir-rm190000/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T12:22:17+00:00"/>
    <meta property="og:title" content="Macau Scam: Dua pesara diperdaya hampir RM190,000"/>
    <meta property="og:description" content="ALOR SETAR, 28 Rabiulawal 1441H, Isnin – Dua pesara kerajaan mengalami kerugian hampir RM190,000, selepas terpedaya dengan sindiket Macau scam dalam kejadian berasingan di daerah Kota Setar baru-baru ini. Ketua Polis Daerah Kota Setar, ACP Mohd Rozi Jidin berkata, dalam kejadian pertama 13 November lepas, mangsa yang berusia 49 tahun telah menerima panggilan telefon daripada …"/>
  </head>
  <body>
    <article>
      <h1>Macau Scam: Dua pesara diperdaya hampir RM190,000</h1>
      <h2>Kes disiasat mengikut Seksyen 420 Kanun Keseksaan</h2>
      <address><time datetime="2019-11-25T12:22:17+00:00">25 Nov 2019, 12:22</time> by <a rel="author">fazleen safina</a></address>
      <figure>
        <img src="https://www.ismaweb.net/wp-content/uploads/2019/08/macau-scam.jpg"/>
      </figure>
      <p><b>ALOR SETAR, 28 Rabiulawal 1441H, Isnin</b> – Dua pesara kerajaan mengalami kerugian hampir RM190,000, selepas terpedaya dengan sindiket Macau scam dalam kejadian berasingan di daerah Kota Setar baru-baru ini.</p>
      <p>Ketua Polis Daerah Kota Setar, ACP Mohd Rozi Jidin berkata, dalam kejadian pertama 13 November lepas, mangsa yang berusia 49 tahun telah menerima panggilan telefon daripada seorang lelaki yang mengaku sebagai pegawai dari Telekom Malaysia, Kuala Lumpur.</p>
      <p>“Lelaki itu memaklumkan kononnya pesara berkenaan mempunyai tunggakan bil, sebelum panggilan itu kononnya disambung kepada seorang pegawai polis di Ibu Pejabat Polis Kontinjen (IPK) Kuala Lumpur, dan kononnya selepas disemak pesara itu dikatakan terlibat dengan kes penggubahan wang haram.</p>
      <p>“Mangsa kemudian diarah memindahkan wang ke dalam satu akaun bank yang diberikan untuk tujuan bayaran wang jaminan dan siasatan. Mangsa yang bimbang telah membuat 29 transaksi berjumlah RM180,000 ke dalam akaun bank berkenaan,” katanya dalam kenyataan di sini, hari ini.</p>
      <p>Beliau berkata, kes kedua pula berlaku pada 18 November lalu, di mana seorang lagi pesara kerajaan berusia 62 tahun mengalami kerugian berjumlah RM9,000 setelah menerima panggilan telefon dari seorang lelaki yang turut menyamar sebagai anggota polis.</p>
      <p>“Kedua-dua kes ini menggunakan modus operandi yang sama iaitu penyamaran sebagai anggota polis. Kedua-dua kes disiasat mengikut Seksyen 420 Kanun Keseksaan,” katanya.</p>
      <p>Sementara itu, Mohd Rozi berkata, pihaknya menerima 65 laporan polis berkaitan ‘Macau scam’ dalam tempoh antara Januari dan Oktober lepas yang membabitkan kerugian berjumlah RM1.67 juta.</p>
      <p>Beliau berharap orang ramai berhati-hati dan tidak mudah terpedaya atau cepat panik sekiranya menerima panggilan berkenaan, kerana menurutnya, pihak polis, bank atau mahkamah tidak akan mengarahkan orang awam memindahkan wang ke dalam akaun bank yang lain.-Bernama</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>