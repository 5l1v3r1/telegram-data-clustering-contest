<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/SciTech/a546778/UN-Rekordne-koncentracije-gasova-sa-efektom-staklene-baste-u-2018.-godini.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T12:04:00+00:00"/>
    <meta property="og:title" content="UN: Rekordne koncentracije gasova sa efektom staklene bašte u 2018. godini"/>
    <meta property="og:description" content="Glavni gasovi sa efektom staklene bašte koji izazivaju klimatske promene zabeležili su nove rekordne koncentracije u..."/>
  </head>
  <body>
    <article>
      <h1>UN: Rekordne koncentracije gasova sa efektom staklene bašte u 2018. godini</h1>
      <address>
        <time datetime="2019-11-25T12:04:00+00:00">25 Nov 2019, 12:04</time>
      </address>
      <p>Glavni gasovi sa efektom staklene bašte koji izazivaju klimatske promene zabeležili su nove rekordne koncentracije u atmosferi 2018. godine i nema nikakvog vidljivog znaka usporavanja, ukazale su Ujedinjene nacije.</p>
      <p>Ovaj poziv na uzbunu upućen je nekoliko dana pred godišnji sastanak UN o borbi protiv klimatskih promena, COP25, koji se održava od 2. do 13. decembra u Madridu.</p>
      <p>"Nema nikakvih znakova usporavanja, a još manje smanjenja koncentracije gasova sa efektom staklene bašte u atmosferi uprkos svim obavezama preuzetim prema Pariskom sporazumu o klimi", rekao je generalni sekretar Svetske meteorološke organizacije Peteri Talas, povodom objavljivanja godišnjeg izveštaja te organizacije o koncentraciji ovih gasova.</p>
      <p>Izveštaj ne navodi količinu gasova sa efektom staklene bašte koji su ispušteni u atmosferu nego količine koje ostaju u njoj, znajući da okeani apsorbuju oko četvrtinu ukupne emisije, kao i biosfera koja uključuje šume.</p>
      <p>Prema naučnicima ugljendioksid (CO2), koji se povezuje sa ljudskim aktivnostima i predstavlja glavni gas sa efektom staklene bašte u atmosferi, zabeležio je novi rekord koncentracije 2018. godine od 407,8 čestica po milionu (ppm) što je 147 odsto više od nivoa u preindustrijskom periodu 1750. godine.</p>
      <p>Organizacija je navela da je godišnje povećanje koncentracije CO2 veće od prosečnog povećanja te koncentracije poslednjih deset godina.</p>
      <p>Koncentracija metana (CH4) koji je na drugom mestu kao uporan gas sa efektom staklene bašte i azot suboksid (N2O) takođe su se povećale više od godišnjeg proseka tokom poslednje decenije.</p>
      <p>Ta dva gasa su takođe dostigla rekordne koncentracije. Šezdeset odsto emisija metana su ljudskog porekla - uzgajanja stoke, gajenje pirinča, koriščenje fosilnih goriva, kao i 40 odsto azota suboksida - industrijski procesi, đubrivo.</p>
      <p>Azot suboksid takođe igra važnu ulogu u uništavanju ozonskog sloja koji nas štiti od štetnih ultravioletnih zraka.</p>
    </article>
  </body>
</html>