<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/ulica-lupaszki-nie-zniknie-z-bialegostoku-wojewoda-uniewaznil-uchwale-rady-miasta/"/>
    <meta property="og:site_name" content="Polsat News"/>
    <meta property="article:published_time" content="2019-11-25T12:25:00+00:00"/>
    <meta property="og:title" content="Ulica &quot;Łupaszki&quot; nie zniknie z Białegostoku. Wojewoda unieważnił uchwałę Rady Miasta"/>
    <meta property="og:description" content="Wydanym w poniedziałek rozstrzygnięciem nadzorczym wojewoda podlaski stwierdził nieważność uchwały Rady Miasta Białystok, dotyczącej zmiany nazwy ulicy im. majora Zygmunta Szendzielarza &quot;Łupaszki&quot; na ulicę Podlaską."/>
  </head>
  <body>
    <article>
      <h1>Ulica "Łupaszki" nie zniknie z Białegostoku. Wojewoda unieważnił uchwałę Rady Miasta</h1>
      <address>
        <time datetime="2019-11-25T12:25:00+00:00">25 Nov 2019, 12:25</time>
      </address>
      <p>
        <b>Wydanym w poniedziałek rozstrzygnięciem nadzorczym wojewoda podlaski stwierdził nieważność uchwały Rady Miasta Białystok, dotyczącej zmiany nazwy ulicy im. majora Zygmunta Szendzielarza "Łupaszki" na ulicę Podlaską.</b>
      </p>
      <related>
        <a href="https://www.polsatnews.pl/wiadomosc/2016-04-24/czesc-i-chwala-bohaterom-tlumy-na-pogrzebie-pulkownika-lupaszki/"/>
      </related>
      <p>Rozstrzygnięcie nadzorcze zostało opublikowane w Biuletynie Informacji Publicznej Podlaskiego Urzędu Wojewódzkiego w Białymstoku. Gminie przysługuje na nie skarga do sądu administracyjnego.<br/><br/>Ulicę na osiedlu Skorupy imieniem majora "Łupaszki" rada miasta nazwała w kwietniu 2018 r. Inicjatorami byli radni PiS, którzy mieli wtedy większość w tej radzie. Radni nadali ulicy nazwę majora Szendzielarza, mimo że prezydent miasta proponował inną nazwę: Podlaska.</p>
      <p>
        <b>"Miejsce zbrodniarzy jest na śmietniku historii"</b>
      </p>
      <p>Nazwa im. Zygmunta Szendzielarza "Łupaszki" od początku wzbudza jednak emocje w Białymstoku. Praktycznie tuż po zmianie pojawiły się tam napisy i wlepki "zbrodniarz", tablice oblewane są czerwoną farbą. Na płocie otaczającym kilka miesięcy temu pobliską budowę malowane były hasła m.in. "Łupaszko - morderca!!!" "Miejsce zbrodniarzy jest na śmietniku historii. Łupaszko to ludobójca!!!".</p>
      <p>
        <a href="https://www.polsatnews.pl/wiadomosc/2019-11-01/spor-o-zmiany-nazw-ulic-fieldorfa-i-lupaszki-prowokacja-kontra-kontrowersyjne-nazwiska/">
          <b>ZOBACZ: Spór o zmiany nazw ulic Fieldorfa i "Łupaszki". "Prowokacja" vs. "kontrowersyjne nazwiska" [WIDEO]</b>
        </a>
      </p>
      <p>W obecnej kadencji samorządu większość ma Koalicja Obywatelska, w skład której wchodzą radni Forum Mniejszości Podlasia; już wcześniej zapowiadali oni starania o zmianę nazwy tej ulicy i to z ich inicjatywy na sesję 28 października trafił projekt stosownej uchwały. Odnosząc się do działań "Łupaszki" wskazywali, że na szlaku jego oddziałów "były spalone wsie i ludność cywilna".<br/><br/>W głosowaniu, w którym rada opowiedziała się za zmianą tej nazwy, zdecydował jeden głos. Głosowanie poprzedziła burzliwa dyskusja, również z udziałem mieszkańców miasta.</p>
      <p>
        <a href="https://www.polsatnews.pl/wideo/ludzie-umieraja-przez-e-papierosy-szef-gis-alarmuje_6760329/">WIDEO - Ludzie umierają przez e-papierosy. Szef GIS alarmuje</a>
      </p>
      <figure>
        <img src="https://r.dcs.redcdn.pl/http/o2/redefine/cp/di/di268yq62uwn2h83vgkmtorhg1o4ap1i.jpg"/>
      </figure>
    </article>
  </body>
</html>