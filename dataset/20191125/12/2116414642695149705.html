<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/externe/netanyahu-acuz-teheranul-c-preg-te-te-atacuri-mpotriva-israelului-1322913"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-25T12:36:00+00:00"/>
    <meta property="og:title" content="Netanyahu acuză Teheranul că pregăteşte atacuri împotriva Israelului"/>
    <meta property="og:description" content="Premierul israelian în exerciţiu inculpat de corupţie Benjamin Netanyahu acuză Iranul de pregătirea unor atacuri vizând Israelul şi subliniază că face totul pentru a le împiedica, relatează AFP."/>
  </head>
  <body>
    <article>
      <h1>Netanyahu acuză Teheranul că pregăteşte atacuri împotriva Israelului</h1>
      <address><time datetime="2019-11-25T12:36:00+00:00">25 Nov 2019, 12:36</time> by <a rel="author">ZIUA NEWS</a></address>
      <p>
        <b>Premierul israelian în exerciţiu inculpat de corupţie Benjamin Netanyahu acuză Iranul de pregătirea unor atacuri vizând Israelul şi subliniază că face totul pentru a le împiedica, relatează AFP.</b>
      </p>
      <p>"Agresiunea iraniană în regiunea noastră şi împotriva noastră cpntinuă", a declarat duminică Netanyahu, care a devenit joi primul şef de Guvern din istoria Israelului inculpat de corupţie în timp ce se află în funcţie.</p>
      <p>Într-o vizită, împreună cu comandanţi militari în Platoul Golan ocupat, în apropiere de frontiera cu Siria, el a făcut aceste declaraţii în timp ce generalul Mark Milley, şeful Statului Major al armatei americane se afla în Israel, unde s-a întâlnit cu omologul său Aviv Kohavi.</p>
      <p>Cei doi generali au discutat "despre chestiuni operaţionale şi evoluţii regionale", a anunţat armata într-un comunicat.</p>
      <p>"Facem totul pentru a împiedica Iranul să se implanteze aici, în regiunea noastră" şi a "transforma Irakul şi Yemenul în baze de lansare de rachete şi obuze împotriva statului israelian", a continuat Netanyahu.</p>
      <p>"Asta include măsurile necesare în vederea împiedicării transferului de armament letal din Iran în Siria, indiferent că are loc pe cale aeriană sau terestră", a adăugat el.</p>
      <p>Armata istaeliană a revendicat miercuri o serie de atacuri aeriene "de mare amploare" împotriva unor instalaţii militare în Siria, în care au fost ucişi aproximativ 20 de "combatanţi", între care 16 erau străini, potrivit unui ONG, ca ripostă faţă de tiruri de proiectile cu o zi înainte.</p>
    </article>
  </body>
</html>