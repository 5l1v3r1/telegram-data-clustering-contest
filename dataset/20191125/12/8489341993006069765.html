<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807424/%D8%A2%D9%85%D8%A7%D8%AF%DA%AF%DB%8C-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88-%D8%A8%D8%B1%D8%A7%DB%8C-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D9%87%D9%84%D8%A7%D9%84-%D8%A7%D8%AD%D9%85%D8%B1-%D8%AF%D8%B1-%D8%AA%D9%88%D8%B3%D8%B9%D9%87-%D8%B7%D8%B1%D8%AD-%D9%86%D8%B0%D8%B1-%D8%A2%D8%A8"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T12:12:00+00:00"/>
    <meta property="og:title" content="در جلسه مشترک هلال احمر و وزارت نیرو مطرح شد آمادگی وزارت نیرو برای همکاری با هلال احمر در توسعه طرح نذر آب"/>
    <meta property="og:description" content="وزارت نیرو در جلسه مشترک با جمعیت هلال احمر آمادگی خود برای توسعه طرح نذر آب را اعلام کرد."/>
  </head>
  <body>
    <article>
      <h1>در جلسه مشترک هلال احمر و وزارت نیرو مطرح شد آمادگی وزارت نیرو برای همکاری با هلال احمر در توسعه طرح نذر آب</h1>
      <h2>وزارت نیرو در جلسه مشترک با جمعیت هلال احمر آمادگی خود برای توسعه طرح نذر آب را اعلام کرد.</h2>
      <address>
        <time datetime="2019-11-25T12:12:00+00:00">25 Nov 2019, 12:12</time>
      </address>
      <p>به گزارش گروه اجتماعی خبرگزاری دانشجو، رضا اردکانیان ظهر دوشنبه در جلسه مشترک با مدیران ارشد هلال احمر گفت: جمعیت هلال‌احمر در طرح نذر آب توانسته است تجربیات خوبی را کسب کند، وزارت نیرو از این تجربیات استقبال می‌کند و با انجام کار مشترک می‌توان به کاهش مشکلات ناشی از خشکسالی در مناطق محروم کمک کرد.<br/><br/>وی افزود: تاکنون همکاری مستمر و سازمان یافته‌ای میان جمعیت هلال‌احمر و وزارت نیرو برقرار بوده است، اما برای هدفمند کردن این همکاری‌ها باید چارچوب واقعی و معنی داری تعریف شود تا این روند رو به رشد نه تنها پررنگ‌تر بلکه ماندگار شود.<br/><br/>وزیر نیرو با ارائه پیشنهاد به رئیس جمعیت هلال‌احمر در خصوص تشکیل کارگروه مشترک، گفت: با انعقاد و امضا این تفاهم نامه دست دو ارگان برای همکاری باز‌تر است. وزارت نیرو با دریافت مجموعه‌ای از سرویس‌ها، می‌تواند بخشی از مشکل تامین منابع جمعیت از جمله تسهیلاتی که در تعرفه‌ها در نظر گرفته می‌شود و یا استفاده از انرژی خورشیدی را برطرف کند و هلال احمر نیز در حوزه خود به ما کمک می‌کند.<br/><br/>وی افزود: وزارت نیرو از اجرای طرح‌های آبرسانی به مناطق دچار کم آبی استقبال می‌کند. از سال ۹۳ برای رسیدن به وضعیت مطلوب بیش از ۲۳ هزار میلیارد تومان، صرف مهار آب‌های مرزی و جاری شده است، اما فقدان طرح آمایش مناسب در کشور و کمبود نزولات آسمانی باعث شده تا برخی از مناطق همچنان با مشکل کم آبی مواجه شوند.<br/><br/>اردکانیان گفت: ما باید مفهومی کلی برای نذر آب در نظر بگیریم، دامنه آن را وسعت دهیم، پروژه را در قالب برنامه بیاوریم و از کمک‌های مردمی بهره بگیریم تا زکات پر آبی برخی مناطق را به مناطق خشکسال برسانیم.<br/><br/>وی با اشاره به دستور رئیس جمهور برای تاسیس اماکن گردشگری در حاشیه دریاچه‌های پشت سدها، افزود: به وسیله رابطه‌هایی که با ارگان‌های مختلف و سرمایه گذاران داشتیم، سرمایه‌ها را به سمت گردشگری سوق دادیم و هلال‌احمر می‌تواند با پیوستن و استقرار در این طرح به احیای مناطق محروم و ارائه خدمات امدادی به گردشگران کمک کند.<br/><br/>وزیر نیرو افزود: یکی از تاکیدات رئیس جمهور رفع مشکل خشکسالی است و ما از همه طرح‌ها در این حوزه استقبال می‌کنیم. طرح‌هایی نیز در این حوزه تاکنون انجام شده است که تاحدودی مشکلات را برطرف کرده است.<br/><br/>علی اصغر پیوندی رئیس جمعیت هلال‌احمر در این جلسه ضمن معرفی خدمات و اصول جمعیت هلال‌احمر و مروری بر مشکلات موجود و مشترک میان دو مجموعه از نظرات و پیشنهادات وزیر نیرو استقبال کرد.<br/><br/>در جلسه مشترک مدیران ارشد دو مجموعه وزارت نیرو و جمعیت هلال‌احمر درباره تعاملات فی مابین دو مجموعه و افزایش سطح خدمات امدادی به آسیب دیدگان در نواحی پشت سد‌های بزرگ، یا تامین زیرساخت‌های اولیه پس از حوادث غیر مترقبه و همچنین توسعه سامانه‌های هشدار سیل نیز بحث و گفتگو شد.</p>
    </article>
  </body>
</html>