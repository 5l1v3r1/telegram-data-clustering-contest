<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AD%D8%B2%D8%A8-%D8%A7%D9%84%D9%84%D9%87-%D9%88-%DA%AF%D8%B1%D9%88%D9%87-%D8%A7%D9%85%D9%84-%D8%A8%D9%87-%D8%AA%D8%B8%D8%A7%D9%87%D8%B1%DA%A9%D9%86%D9%86%D8%AF%DA%AF%D8%A7%D9%86-%D8%B6%D8%AF%D8%AD%DA%A9%D9%88%D9%85%D8%AA%DB%8C-%D8%AF%D8%B1-%D8%A8%DB%8C%D8%B1%D9%88%D8%AA-%D8%AD%D9%85%D9%84%D9%87-%DA%A9%D8%B1%D8%AF%D9%86%D8%AF-20191125/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-25T12:26:08+00:00"/>
    <meta property="og:title" content="حزب الله و گروه امل به تظاهرکنندگان ضدحکومتی در بیروت حمله کردند"/>
    <meta property="og:description" content="به گزارش رویترز، امروز دوشنبه بیست و پنجم نوامبر میان تظاهرکنندگان ضدحکومتی و طرفداران دو گروه شیعه در قدرت، حزب الله لبنان و جنبش امل، درگیری هایی در بیروت روی داد. در پنج هفتۀ گذشته مردم لبنان با برگزاری تظاهرات و راهپیمایی های گسترده در سراسر کشور..."/>
  </head>
  <body>
    <article>
      <h1>حزب الله و گروه امل به تظاهرکنندگان ضدحکومتی در بیروت حمله کردند</h1>
      <address><time datetime="2019-11-25T12:26:08+00:00">25 Nov 2019, 12:26</time> by <a rel="author">ناصر اعتمادی</a></address>
      <p>
        <b>به گزارش رویترز، امروز دوشنبه بیست و پنجم نوامبر میان تظاهرکنندگان ضدحکومتی و طرفداران دو گروه شیعه در قدرت، حزب الله لبنان و جنبش امل، درگیری هایی در بیروت روی داد. در پنج هفتۀ گذشته مردم لبنان با برگزاری تظاهرات و راهپیمایی های گسترده در سراسر کشور خواستار برکناری طبقات حاکم بر کشور از جمله حزب الله لبنان و جنبش امل هستند.</b>
      </p>
      <p>معترضان، طبقات حاکم را به فساد و غارت منابع کشور متهم می کنند و معتقدند که در نتیجۀ این فساد و غارت اقتصاد لبنان در بدترین بحران خود طی پنجاه سال گذشته فرو رفته است.</p>
      <p>حزب الله لبنان و سازمان امل دو گروه از حکومت ائتلافی سعد حریری هستند که در بیست و نهم اکتبر گذشته در نتیجۀ اعتصاب ها و تظاهرات سراسری کشور استعفای خود را تسلیم رئیس جمهوری، میشل عون، کرد.</p>
      <p>بر اساس تصاویر تلویزیونی منتشر شده دربارۀ درگیری های امروز بیروت، پلیس ضدشورش و سربازان لبنانی می کوشیدند تظاهرکنندگان و طرفداران حزب الله لبنان و گروه امل را از هم جدا کنند.</p>
      <p>بر اساس گزارش های تلویزیونی آغازکنندۀ درگیری ها طرفداران حزب الله و گروه امل بوده اند که تظاهرکنندگان را به ایراد سخنان توهین آمیز نسبت به شیخ حسن نصرالله رهبر حزب الله لبنان متهم کرده اند. خبرگزاری رویترز در گزارش خود از درگیری های امروز بیروت به عنوان بدترین تنش ها میان دو حزب شیعه تحت حمایت ایران از یک طرف و مردم ناراضی لبنان از طرف دیگر یاد کرده اند. در اکتبر گذشته گروه حزب الله به اردوی تظاهرکنندگان در بیروت حمله کرد.</p>
    </article>
  </body>
</html>