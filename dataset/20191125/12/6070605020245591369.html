<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/que-condicions-ERC-assemblen-proposat_0_2350565008.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T12:14:45+00:00"/>
    <meta property="og:title" content="Els comuns insisteixen en el diàleg entre governs i admeten que les condicions d'ERC &quot;s'assemblen&quot; a les seves"/>
    <meta property="og:description" content="La militància dels comuns avala el preacord entre el PSOE i Unides Podem en una consulta en què han participat el 36% dels inscrits"/>
  </head>
  <body>
    <article>
      <h1>Els comuns insisteixen en el diàleg entre governs i admeten que les condicions d'ERC "s'assemblen" a les seves</h1>
      <h2>La militància dels comuns avala el preacord entre el PSOE i Unides Podem en una consulta en què han participat el 36% dels inscrits</h2>
      <address>
        <time datetime="2019-11-25T12:14:45+00:00">25 Nov 2019, 12:14</time>
      </address>
      <p>L'endemà que ERC fes públiques les quatre condicions que demana per avalar un govern entre el PSOE i Unides Podem, els comuns admeten que són línies que ells ja havien plantejat i insisteixen en posar el diàleg entre Catalunya i l'Estat com una condició imprescindible perquè es desbloquegi el conflicte català. "Necessitem recuperar el diàleg entre governs", ha assegurat el portaveu de Catalunya en Comú, Joan Mena, en roda de premsa. De tota manera, Mena no ha volgut concretar si són partidaris que hi hagi una trobada entre la Generalitat i la Moncloa abans que el líder del PSOE, Pedro Sánchez, se sotmeti a la investidura. "Ho hem de parlar en una taula de negociació i no a través dels mitjans de comunicació", ha afirmat.</p>
      <figure>
        <img src="https://www.ara.cat/2018/10/10/politica/vicepresident-Pere-Aragones-aquest-Parlament_2103999850_57395727_117x66.jpg"/>
      </figure>
      <p>
        <a href="https://www.ara.cat/politica/ERC-consulta-Catalunya-negociacio-PSOE-Podem_0_2349965122.html">ERC proposa una consulta sobre el que pacti la taula de diàleg</a>
      </p>
      <p>"És una proposta que s'assembla bastant a la que ja havíem fet", ha insistit en referència a les quatre condicions que ERC ha posat sobre la taula. Abans de les eleccions del 10-N, els comuns van llançar <a href="https://www.ara.cat/politica/al-Parlament-Congres-Catalunya-Espanya_0_2331366977.html">una proposta de desbloqueig</a> que se centrava en obrir una taula de diàleg entre partits i, paral·lelament, reactivar el diàleg bilateral entre els governs espanyol i català. Aquesta taula hauria de consensuar una solució per a la situació a Catalunya i la ciutadania l'hauria de valorar a través d'una consulta. Precisament, ERC va proposar ahir també una consulta sobre l'acord a què arribin els actors catalans i estatals. </p>
      <p>Seguint amb l'apagada informativa que han promogut des d'Unides Podem, Mena ha carregat contra els republicans, als quals han acusat de voler fer el debat sobre la investidura a través dels mitjans de comunicació. "Els debats no els hem de fer als mitjans, sinó en una taula de negociació", ha retret. En aquest sentit, Mena no ha entrat a donar més detalls de les negociacions amb el PSOE, sinó que s'ha limitat a posar en valor el preacord per un govern de coalició com l'única manera d'obrir un diàleg amb Catalunya. "Ni ERC ni el PDECat no tenen garantits els grans consensos", ha assegurat.</p>
      <p>Sobre les travesses de noms com a futurs ministres, Mena no ha volgut entrar en detalls, tot i que el seu nom és un dels que estan sobre la taula. "Un cop tinguem garantit que la investidura tira endavant, mirarem quins són els millors perfils", ha explicat Mena. En aquest sentit, ha subratllat que el "millor" govern per a Catalunya és el govern en què Unides Podem i En Comú Podem "hi siguin presents". Així, per als comuns, el fet que fossin l'única formació de les confluències d'Unides Podem que no retrocedís en nombre de diputats els avala per optar a un ministeri en un govern de coalició amb el PSOE.</p>
      <h3>Aval de la militància al preacord PSOE - Unides Podem</h3>
      <p>D'altra banda, aquest dilluns els comuns han donat a conèixer els resultats de la consulta sobre el preacord de govern entre el PSOE i Unides Podem que han fet a les bases des de dijous. La militància ha avalat el preacord: de les 10.165 persones que estaven inscrites a la consulta, un total de 3.707 hi han participat i, d'aquestes, un 94% hi han votat a favor. El portaveu de Catalunya en Comú, Joan Mena, ha destacat que és la segona consulta amb més participació de la història del partit, ja que hi ha participat un 36% de la militància. "Estem molt satisfets", ha assegurat Mena. </p>
    </article>
  </body>
</html>