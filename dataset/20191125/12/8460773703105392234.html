<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/news-kerala-25-11-2019/836687"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T12:37:40+00:00"/>
    <meta property="og:title" content="മഹാരാഷ്‌ട്ര: വിശ്വാസവോട്ടെടുപ്പിൽ സുപ്രീംകോടതി ഉത്തരവ്‌ നാളെ രാവിലെ 10:30ന്‌"/>
    <meta property="og:description" content="മഹാരാഷ്ട്ര മുഖ്യമന്ത്രിയായി ദേവേന്ദ്ര ഫഡ്നാവിസ് സത്യപ്രതിജ്ഞ ..."/>
  </head>
  <body>
    <article>
      <h1>മഹാരാഷ്‌ട്ര: വിശ്വാസവോട്ടെടുപ്പിൽ സുപ്രീംകോടതി ഉത്തരവ്‌ നാളെ രാവിലെ 10:30ന്‌</h1>
      <address><time datetime="2019-11-25T12:37:40+00:00">25 Nov 2019, 12:37</time> by <a rel="author">വെബ് ഡെസ്‌ക്‌</a></address>
      <p>ന്യൂഡൽഹി &gt; മഹാരാഷ്ട്ര മുഖ്യമന്ത്രിയായി ദേവേന്ദ്ര ഫഡ്നാവിസ് സത്യപ്രതിജ്ഞ ചെയ്ത് അധികാരമേറ്റതിനെ ചോദ്യം ചെയ്ത് ശിവസേന-എൻസിപി-കോൺ​ഗ്രസ് കക്ഷികൾ സമർപ്പിച്ച ഹർജിയിൽ സുപ്രീംകോടതിയിൽ വാദം പൂർത്തിയായി. വിശ്വാസവോട്ടെടുപ്പിൽ സുപ്രീംകോടതി നാളെ രാവിലെ 10:30ന്‌ വിധി പറയും. കോടതിയിൽ പ്രതീക്ഷയുണ്ടെന്നും കുതിരക്കച്ചവടത്തിന്‌ തിരിച്ചടി ലഭിക്കുമെന്നും കോൺഗ്രസ്‌ പ്രതികരിച്ചു.</p>
      <p>മൂന്നംഗ ബെഞ്ചാണ്‌ ഹർജി പരിഗണിച്ചത്‌. ഗവർണറുടെ തീരുമാനത്തിന്റെ പകർപ്പ്‌ കയ്യിലുണ്ടെന്ന്‌ കേന്ദ്രസർക്കാരിന്‌ വേണ്ടി ഹാജരായ തുഷാർ മേത്ത കോടതിയിൽ പറഞ്ഞു. അജിത്‌ പവാറിന്റെ പിന്തുണക്കത്ത്‌ കോടതിയിൽ ഹാജരാക്കി. നിയമസഭാ കക്ഷി നേതാവായി തന്നെ തെരഞ്ഞെടുത്തെന്ന്‌ അജിത്‌ പവാർ കത്തിൽ പറയുന്നു. ഗവർണർ ക്ഷണിച്ച നടപടിയിലേക്ക്‌ കടക്കുന്നില്ലെന്നും മുന്നിലുള്ള വിഷയം വിശ്വാവോട്ടെടുപ്പ്‌ മാത്രമാണെന്നും കോടതി പറഞ്ഞു. കേസിൽ കക്ഷിചേരാന്‍ ഹിന്ദുമഹാസഭ നല്‍കിയ ഹര്‍ജി തള്ളി.</p>
      <p>ശിവസേന-എൻസിപി‐കോൺ​ഗ്രസ് സഖ്യത്തിന്‌ 154 പേരുടെ പിന്തുണയുണ്ടെന്നും രാഷ്ട്രപതി ഭരണം പിന്‍വലിച്ചതില്‍ ദുരൂഹതയുണ്ടെന്നും വിശ്വാസവോട്ടെടുപ്പ് വേഗം നടത്തണമെന്നും കപില്‍ സിബല്‍ പറഞ്ഞു. 24 മണിക്കൂറിനുള്ളിൽ വിശ്വാസവോട്ടെടുപ്പ്‌ നടത്തണമെന്നും പ്രോടൈം സ്‌പീക്കറെ കോടതി തീരുമാനിക്കണമെന്നും കബിൽ സിബൽ കോടതിയിൽ പറഞ്ഞു.</p>
      <p>വിശ്വാസവോട്ടെടുപ്പ് നടത്താന്‍ കൂടുതല്‍ സമയംവേണമെന്നും ഇതില്‍ കോടതി ഇടപെടരുതെന്നും ബിജെപിക്കും ദേവേന്ദ്ര ഫഡ്‌നാവിസിനും വേണ്ടി ഹാജരായ തുഷാര്‍ മേത്തയും മുഗുള്‍ റോഹ്ത്തഗിയും ആവശ്യപ്പെട്ടു. ഫഡ്‌നാവിസും അജിത് പവാറും ഗവര്‍ണര്‍ക്ക് നല്‍കിയ കത്തും സര്‍ക്കാര്‍ രൂപീകരിക്കാന്‍ ക്ഷണിച്ചുകൊണ്ട് ഗവര്‍ണര്‍ ഫഡ്‌നാവിസിനയച്ച കത്തും കോടതിയില്‍ വായിച്ചു.</p>
      <p>മഹാരാഷ്ട്ര മുഖ്യമന്ത്രി ദേവേന്ദ്ര ഫഡ്‌നാവിസിനും ഗവര്‍ണര്‍ ഭഗത് സിങ് കോഷിയാരിക്കുമായി റോഹ്ത്തഗിയും തുഷാര്‍ മേത്തയും ഹാജരായി. ശിവസേന‐കോൺഗ്രസ്‌‐എൻസിപി കക്ഷികള്‍ക്കായി കബില്‍ സിബലും മനു അഭിഷേക് സിങ് വിയുമാണ് കോടതിയിലെത്തിയത്. അജിത് പവാറിന് വേണ്ടി മനീന്ദര്‍ സിങ്‌ ഹാജരായി. സ്പീക്കറെ തെരഞ്ഞെടുക്കുന്നത് വരെ വിശ്വാസവോട്ടെടുപ്പ് നീട്ടിവെക്കാന്‍ അനുവദിക്കരുതെന്ന്‌ മനു അഭിഷേക് സിങ്‌വി കോടതിയെ അറിയിച്ചു.</p>
      <p>ദേവേന്ദ്ര ഫഡ്‌നാവിസിനെ സത്യപ്രതിജ്ഞയ്‌ക്ക്‌ ക്ഷണിച്ച ഗവർണറുടെ കത്തും ഭൂരിപക്ഷം അവകാശപ്പെട്ട്‌ ഫഡ്‌നാവിസ്‌ ഗവർണർക്കുനൽകിയ കത്തും ഹാജരാക്കണമെന്ന്‌ സുപ്രീം കോടതി ഇന്നലെ ആവശ്യപ്പെട്ടിരുന്നു. കത്തുകൾ തിങ്കളാഴ്‌ച രാവിലെ 10.30ന്‌ മുമ്പ്‌ ഹാജരാക്കണം എന്നായിരുന്നു കോടതി നിർദേശം. ചീഫ്‌ ജസ്റ്റിസ്‌ എസ്‌ എ ബോബ്‌ഡെയുടെ അഭാവത്തിൽ ജസ്റ്റിസുമാരായ എൻ വി രമണയും അശോക്‌ ഭൂഷണും സഞ്‌ജീവ്‌ ഖന്നയുമാണ് കേസ്‌ പരിഗണിച്ചത്‌.</p>
      <p>വിശ്വാസവോട്ടിന് മുന്നോടിയായി മുംബൈയിൽ രാഷ്ട്രീയനീക്കങ്ങൾ തകൃതിയായി. ബിജെപി എംഎൽഎമാരുടെ യോഗം വിളിച്ച ഫഡ്നാവിസ്, ഭൂരിപക്ഷം തെളിയിക്കാനാകുമെന്ന്‌ ആത്മവിശ്വാസം പ്രകടിപ്പിച്ചു. താന്‍ ഇപ്പോഴും എന്‍സിപിയിലാണെന്നും ശരദ് പവാറാണ് നേതാവെന്നും ബിജെപിയുമായി ചേര്‍ന്ന് സ്ഥിരതയുള്ള സര്‍ക്കാരുണ്ടാക്കുമെന്നും അജിത് പവാര്‍ ട്വിറ്ററില്‍ കുറിച്ചു. എന്നാല്‍, അജിത് ആശയക്കുഴപ്പം സൃഷ്ടിക്കുകയാണെന്ന് ശരദ് പവാര്‍ ട്വിറ്ററിലൂടെ മറുപടി നല്‍കി. സുപ്രീംകോടതി ഉത്തരവ്‌ വന്നതിനു പിന്നാലെ ശിവസേന– എൻസിപി നേതാക്കൾ കൂടിക്കാഴ്‌ച നടത്തി. ത്രികക്ഷി സഖ്യത്തിലെ എംഎൽഎമാർ റിസോർട്ടിലും പഞ്ചനക്ഷത്ര ഹോട്ടലിലുമാണ്‌.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/national/maharashtra-bus-strike/836746"/>
        <a href="https://www.deshabhimani.com/news/national/maharashtra-government-formation/836710"/>
        <a href="https://www.deshabhimani.com/news/kerala/maharashtra-congress-ncp-shivsena/836709"/>
        <a href="https://www.deshabhimani.com/news-videos/cpim-vinod-nikole-maharashtra/836689"/>
        <a href="https://www.deshabhimani.com/news/national/supreme-court/836665"/>
        <a href="https://www.deshabhimani.com/news/national/maradu-flat-supreme-court/836158"/>
        <a href="https://www.deshabhimani.com/news/national/news-national-21-11-2019/835959"/>
        <a href="https://www.deshabhimani.com/news/national/news-national-21-11-2019/835913"/>
        <a href="https://www.deshabhimani.com/news-videos/supreme-court/835906"/>
        <a href="https://www.deshabhimani.com/news/national/what-is-happening-in-supreme-court/835888"/>
      </related>
    </article>
  </body>
</html>