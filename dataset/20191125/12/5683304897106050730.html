<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/25/maharashtra-politics-updates.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T12:57:00+00:00"/>
    <meta property="og:title" content="മഹാരാഷ്ട്ര കേസ്: നാളെ രാവിലെ 10.30-ന് വിധി പറയും; ബിജെപിക്ക് ഒരു ദിനം കൂടി"/>
    <meta property="og:description" content="മുംബൈ ∙ മഹാരാഷ്ട്രയില്‍ സര്‍ക്കാര്‍ രൂപീകരണത്തിനെതിരെ ശിവസേനയും എന്‍സിപിയും കോണ്‍ഗ്രസും നല്‍കിയ ഹര്‍ജികളില്‍ സുപ്രീംകോടതിയില്‍ വാദം പൂര്‍ത്തിയായി..Maharashtra Politics. Manorama News. manorama online. ncp. bjp. shivsena. congress.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മഹാരാഷ്ട്ര കേസ്: നാളെ രാവിലെ 10.30-ന് വിധി പറയും; ബിജെപിക്ക് ഒരു ദിനം കൂടി</h1>
      <address><time datetime="2019-11-25T12:57:00+00:00">25 Nov 2019, 12:57</time> by <a rel="author">മനോരമ ലേഖകൻ</a></address>
      <p>മുംബൈ ∙ മഹാരാഷ്ട്രയില്‍ സര്‍ക്കാര്‍ രൂപീകരണത്തിനെതിരെ ശിവസേനയും എന്‍സിപിയും കോണ്‍ഗ്രസും നല്‍കിയ ഹര്‍ജികളില്‍ സുപ്രീംകോടതിയില്‍ വാദം പൂര്‍ത്തിയായി. നാളെ രാവിലെ 10.30-നു വിധി പറയുമെന്നു കോടതി അറിയിച്ചു. ജഡ്ജിമാരായ എന്‍.വി.രമണ, അശോക് ഭൂഷണ്‍, സഞ്ജീവ് ഖന്ന എന്നിവരുടെ ബെഞ്ചാണ് കേസ് പരിഗണിച്ചത്. മഹാസഖ്യം 152 എംഎല്‍എമാര്‍ ഒപ്പിട്ട കത്ത് സുപ്രീംകോടതിയില്‍ സമര്‍പ്പിച്ചു. കക്ഷിചേരാന്‍ ഹിന്ദുമഹാസഭ നല്‍കിയ ഹര്‍ജി തള്ളി. ബിജെപിയെ ക്ഷണിച്ച ഗവര്‍ണുടെ കത്ത് സോളിസിറ്റര്‍ ജനറല്‍ തുഷാന്‍ മേത്ത കേസ് പരിഗണിക്കുന്ന ബെഞ്ചിനു കൈമാറി. അതിനിടെ അജിത് പവാറിനൊപ്പം പോയ എന്‍സിപിയിലെ നാല് വിമത എംഎല്‍എമാര്‍ കൂടി ഡല്‍ഹിയില്‍ നിന്ന് മുംബൈയില്‍ മടങ്ങിയെത്തി. എന്‍സിപി യുവജനവിഭാഗം നേതാക്കളാണ് ഇവരെ മടക്കിക്കൊണ്ടുവന്നത്. നര്‍ഹരി സിര്‍വാള്‍, വിനായക് ദറോഡ, വിനായക് ദൗലത്ത്, അനില്‍ പാട്ടീല്‍ എന്നീ എംഎല്‍എമാരാണ് എന്‍സിപി ക്യാംപില്‍ മടങ്ങിയെത്തിയത്. 160 എംഎല്‍എമാരുടെ പിന്തുണയുണ്ടെന്ന് മഹാസഖ്യം അവകാശപ്പെട്ടു. മൂന്നു പാര്‍ട്ടികളുടെയും എംഎല്‍എമാര്‍ ഒപ്പിട്ട കത്ത് ഗവര്‍ണര്‍ക്കു കൈമാറി. അതിനിടെ മുഖ്യമന്ത്രി ദേവേന്ദ്ര ഫഡ്നാവിസസ് ഓഫീസിലെത്തി ചുമതലയേറ്റു.</p>
      <p>മറുവശത്തു കോൺഗ്രസ്-എൻസിപി-ശിവസേന എംഎൽഎമാരുടെ പിന്തുണ ഉറപ്പാക്കാനുള്ള ശ്രമങ്ങൾ ബിജെപി തുടരുകയാണ്. എംഎൽഎമാരെ സ്വാധീനിക്കാൻ ബിജെപിയിലേക്കു കൂറുമാറിവന്ന പഴയ നേതാക്കളെ ചുമതലപ്പെടുത്തിയതായാണ് സൂചന. പ്രതിപക്ഷ നേതൃസ്ഥാനം രാജിവച്ച് കോൺഗ്രസിൽനിന്ന് ബിജെപിയിൽ ചേർന്ന രാധാകൃഷ്ണ വിഖെ പാട്ടീൽ, ശിവസേന മുഖ്യമന്ത്രിയായിരുന്ന നിലവിലെ ബിജെപി നേതാവ് നാരായൺ റാണെ, എൻസിപി വിട്ട് ബിജെപിയിലെത്തിയ ഗണേശ് നായിക് എന്നിവരെയാണ് രംഗത്തിറക്കിയിരിക്കുന്നത്.</p>
      <p><b>English Summary</b>: Four Maharashtra NCP rebal MLAs back in party camp</p>
    </article>
  </body>
</html>