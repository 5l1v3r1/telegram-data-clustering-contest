<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_lvivshchyni_vidbudetsya_patriarshyy_sobor_ugkts_331598.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T12:56:00+00:00"/>
    <meta property="og:title" content="На Львівщині відбудеться Патріарший Собор УГКЦ"/>
    <meta property="og:description" content="Як інформують у прес-службі ЛОДА, у серпні 2020 року на Львівщині відбудеться Патріарший Собор УГКЦ."/>
  </head>
  <body>
    <article>
      <h1>На Львівщині відбудеться Патріарший Собор УГКЦ</h1>
      <h2>Як інформують у прес-службі ЛОДА, у серпні 2020 року на Львівщині відбудеться Патріарший Собор УГКЦ.</h2>
      <address>
        <time datetime="2019-11-25T12:56:00+00:00">25 Nov 2019, 12:56</time>
      </address>
      <slideshow>
        <figure>
          <img src="https://galinfo.com.ua/media/gallery/full/m/a/malskyy_ugkc.jpeg"/>
          <figcaption>Голова Львівської ОДА Маркіяна Мальського зустрівся із Отцем і Главою Української Греко-Католицької Церкви Блаженнішим Святославом</figcaption>
        </figure>
        <figure>
          <img src="https://galinfo.com.ua/media/gallery/full/m/a/malskyy_ugkc1.jpg"/>
          <figcaption>На Львівщині відбудеться Патріарший Собор УГКЦ</figcaption>
        </figure>
      </slideshow>
      <p>Проведення події найвищого церковного рівня стала центральною темою зустрічі сьогодні, 25 листопада, голови Львівської ОДА Маркіяна Мальського із Отцем і Главою Української Греко-Католицької Церкви Блаженнішим Святославом.</p>
      <p>Темою Патріаршого Собору стане ʺЕміграція, поселення і глобальна єдність Української Греко-Католицької Церквиʺ. Гаслом - ʺЦерква є завжди і всюди з тобоюʺ.</p>
      <p>ʺМи питаємо себе, де є українці, які виїжджають за межі держави, як їх супроводжувати, як їм послужити душпастирськи. Ми обрали таку тему, яка, з одного боку, ставить в центр уваги цей феномен, а з іншої сторони – ми розуміємо, що наші старі поселення будуть дуже змінюватись. Тому є питання, як виглядатиме через декілька років життя на поселеннях і як нам там оформляти нові структури, як підтримувати зв’язки з цими людьми. Адже упродовж більш як 100-річної історії саме наша церква була тою ланкою, яка зв’язувала український світ в єдине ціле і ми хочемо цей досвід осучаснитиʺ,-  зазначив Блаженніший Святослав.</p>
      <p>Важливе місце в межах Собору присвятять Світовому Конгресу  Українців, адже, як додав Блаженніший Святослав, одним із завдань заходу буде знайомство між собою представників діаспори.</p>
      <p>У свою чергу, очільник області запевнив гостей у підтримці заходу, зокрема сторони обговорили питання промоції, логістики, участі у заході представників дипломатичних відомств, презентацію в межах заходу регіонального розвитку та інші.</p>
      <p>Зазначимо, що  Патріарший Собор відбудеться 26,27 і 29 серпня. Заплановані заходи серед яких: панельні дискусії, праця в групах, проведуть на базі Львівської Духовної Семінарії Святого Духа. Загалом очікують приблизно три сотні делегатів із усього світу. Перед Собором кожна єпархія проведе свій Єпархіальний собор.</p>
      <p>Додамо, що  Патріарший Собор проводять кожні п'ять років. Церковне керівництво УГКЦ сподівається, що VІІ сесія Патріаршого Собору стане інструментом, який допоможе сформулювати стратегію УГКЦ на наступне десятиріччя. </p>
    </article>
  </body>
</html>