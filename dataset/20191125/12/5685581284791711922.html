<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/taksitli-alisveris-yapanlar-dikkat-tek-senet-gecersizdir-1286973-ekonomi/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-25T12:59:00+00:00"/>
    <meta property="og:title" content="Taksitli alışveriş yapanlar dikkat! 'Tek senet geçersizdir'"/>
    <meta property="og:description" content="Tüketiciler Birliği Genel Başkanı Mahmut Şahin, Senetle taksitli bir alışveriş yapıldığında mutlaka her taksit için ayrı bir senet imzalanmalıdır. Tek senet geçersizdir, bunun için satıcı mutlaka uyarılmalıdır. Zira uyarımızı dikkate almıyorsa tüketici hakem heyetine giderek imzaladığımız senedi iptal ettirebiliriz. dedi."/>
  </head>
  <body>
    <article>
      <h1>Taksitli alışveriş yapanlar dikkat! 'Tek senet geçersizdir'</h1>
      <h2>Tüketiciler Birliği Genel Başkanı Mahmut Şahin, "Senetle taksitli bir alışveriş yapıldığında mutlaka her taksit için ayrı bir senet imzalanmalıdır. Tek senet geçersizdir, bunun için satıcı mutlaka uyarılmalıdır. Zira uyarımızı dikkate almıyorsa tüketici hakem heyetine giderek imzaladığımız senedi iptal ettirebiliriz." dedi.</h2>
      <address>
        <time datetime="2019-11-25T12:59:00+00:00">25 Nov 2019, 12:59</time>
      </address>
      <p>Şahin, yaptığı açıklamada, tüketicilerin mal ve hizmet  alırken dikkat etmesi gereken hususların olduğunu söyledi.</p>
      <p>Senetle taksitli alışveriş yapan tüketicilerin aynı zamanda sözleşme  imzalamak zorunda bırakıldığını dile getiren Şahin, şöyle konuştu:</p>
      <p>"Eğer bize hem sözleşme hem senet imzalatılıyorsa o işletmeden derhal  uzaklaşmamız gerekiyor. Sözleşmeye imza attığımız için o zaten bizi bağlar ancak  hem senet hem sözleşme alınıyorsa burada kötü niyet aramalıyız çünkü satıcı her  ikisini de işleme koyabilir. İşte o zaman tüketici bir borcu iki kez ödemek  durumunda kalabilir. Öte yandan satıcı zaten işini düzgün yapıyorsa bir tek  sözleşmeye imza attırmakla yetinebilir çünkü zaten sözleşmeyi mahkemeye vererek  çok rahatlıkla tahsil edebilir ayrıca bir senet imzalatıyorsa 'burada bir sıkıntı  var' demektir."</p>
      <p>
        <b>"Tüketici hakem heyetine giderek imzaladığımız senedi iptal  ettirebiliriz"</b>
      </p>
      <p>Şahin, senetli alışverişlerde satıcının her taksit tutarı için ayrı  senet düzenlemesi gerektiğini belirterek, şunları kaydetti:</p>
      <p>"Senetle taksitli bir alışveriş yapıldığında mutlaka her taksit için  ayrı bir senet imzalanmalıdır. Tek senet geçersizdir, bunun için satıcı mutlaka  uyarılmalıdır. Zira uyarımızı dikkate almıyorsa tüketici hakem heyetine giderek  imzaladığımız senedi iptal ettirebiliriz çünkü Tüketici Kanunu'na göre  tüketicinin taksitli alışverişlerinde bir senet imzalaması söz konusu olduğunda  bu senetlerin taksit miktarına göre bölünmesi gerekiyor. Mesela 10 bin liralık  bir alışveriş yaptık ve bunu 10 taksite böldük. Bununla ilgili tüketiciye 10 bin  lira tutarında bir senet düzenlenemez. Düzenlenirse de geçersizdir. Bu senede  itiraz edildiğinde hiçbir şekilde işleme konulamaz. Bu yüzden satıcı her taksit  için ayrı senet düzenlemek zorundadır. Tüketici her ay bin lira verdiğinde  senedini kendisine vermelidir."</p>
      <p> Bu tür konularda tüketici hakem heyetlerine çok sayıda şikayetin  geldiğini aktaran Şahin, tüketicilerin kötü niyetli satıcılara karşı dikkatli  olması gerektiğini ifade etti.</p>
      <p>
        <b> "Tüketici aynı borcu tekrar ödemek zorunda kalabilir"</b>
      </p>
      <p>Şahin, tüketicinin tek senede imza atmasıyla zor durumda  bırakılabileceğini belirterek, "Tüketicinin kötü niyetli satıcılara karşı bu  durumu iyi bilmesi gerekiyor. Zira tüketici 5 taksiti ödedi ama satıcının elinde  tek parça senet var. O zaman satıcı bunu hiç ödeme yapmamış gibi işleme  koyabilir. Yani tüketici taksitli bir alışveriş için tek bir senede imza atarsa  ödediği taksit tutarlarını ispatlayamayabilir ya da satıcı kötü niyetliyse bunu  işleme koyar ve tüketici yatırdığı taksitleri dahil tüm borcunu tekrar ödemek  zorunda kalabilir. Bu yüzden ödeyeceğimiz her taksit için ayrı bir senet  imzalamalıyız." diye konuştu.</p>
    </article>
  </body>
</html>