<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/USA/NBA/o-ntontsits-timwrei-thn-alazoneia-twn-amerikanwn.5645886.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T12:00:00+00:00"/>
    <meta property="og:title" content="Ο Ντόντσιτς τιμωρεί την αλαζονεία των Αμερικανών"/>
    <meta property="og:description" content="Ο Λούκα Ντόντσιτς μοιάζει με τυφώνα στο ΝΒΑ, διαλύοντας τα πάντα στο διάβα του. Κι όμως, πριν από σχεδόν 1.5 χρόνο υπήρχαν άνθρωποι στις ΗΠΑ που αμφισβητούσαν την κλάση του."/>
  </head>
  <body>
    <article>
      <h1>Ο Ντόντσιτς τιμωρεί την αλαζονεία των Αμερικανών</h1>
      <h2>Ο Λούκα Ντόντσιτς μοιάζει με τυφώνα στο ΝΒΑ, διαλύοντας τα πάντα στο διάβα του. Κι όμως, πριν από σχεδόν 1.5 χρόνο υπήρχαν άνθρωποι στις ΗΠΑ που αμφισβητούσαν την κλάση του.</h2>
      <address><time datetime="2019-11-25T12:00:00+00:00">25 Nov 2019, 12:00</time> by <a rel="author">Στέφανος Μακρής</a></address>
      <p>Ο Λούκα Ντόντσιτς συνεχίζει να διαλύει τα πάντα στο διάβα του. Κόντρα στους Ρόκετς<a href="https://www.sport24.gr/Basket/USA/NBA/ntontsits-h-apisteyth-emfanish-toy-kontra-stoys-rokets.5645744.html"> έδωσε ακόμα ένα ρεσιτάλ</a> και έχοντας 41 πόντους, 6 ριμπάουντ και 11 ασίστ, <a href="https://www.sport24.gr/Basket/USA/NBA/rokets-maveriks-123-137-mythikos-ntontsits-pathse-to-xiouston.5645709.html">οδηγώντας το Ντάλας στη νίκη με 137-123 μέσα στο Χιούστον</a>. Ο κόσμος τον αναγνωρίζει. Κι όμως, μόλις 1.5 χρόνο νωρίτερα τον υποτιμούσε.</p>
      <p>Μοιάζει αστείο έπειτα από μία ολόκληρη σεζόν και 16 αγώνες την φετινή σεζόν, αλλά υπήρχε πράγματι μία περίοδος, όχι ιδιαίτερα μακρινή, που κάποιοι ειδικοί και “ειδικοί” στις ΗΠΑ αμφέβαλλαν ότι ο Ντόντσιτς θα μπορούσε να γίνει σταρ στο ΝΒΑ. <b>Προσοχή</b>: Όχι να παίζει σαν MVP – αυτό μάλλον δεν περίμενε κανείς ότι θα γίνει μόλις στην δεύτερη σεζόν του. Στις ΗΠΑ υπήρχαν κάποιοι που αμφισβητούσαν ότι ο Ντόντσιτς μπορούσε να γίνει σταρ!</p>
      <p>Ο ηγέτης των Μάβερικς έμοιαζε με... εξωτικό φρούτο για κάποιους στην άλλη πλευρά του Ατλαντικού. Κάποιοι τον θεωρούσαν υπερτιμημένο. Κάποιοι έλεγαν ότι όλος αυτός ο θόρυβος γύρω από το όνομά του δεν ήταν δικαιολογημένος. Πλέον ωστόσο οι περισσότεροι έχουν αλλάξει γνώμη.</p>
      <h3>"ΝΑΙ ΑΛΛΑ ΘΑ ΕΚΑΝΕ ΤΑ ΙΔΙΑ ΣΤΟ NCAA";</h3>
      <p>Ήταν η σεζόν 2017/18 και ο 18χρονος Ντόντσιτς είχε μόλις οδηγήσει μαζί με τον Γκόραν Ντράγκιτς την Σλοβενία στην κατάκτηση του Eurobasket. Πριν ξεκινήσει η σεζόν, βαφτίστηκε μέσα σε μία νύχτα ο ηγέτης της Ρεάλ, αφού ο Σέρχιο Γιουλ είχε υποστεί ρήξη χιαστού και θα έχανε το μεγαλύτερο μέρος της σεζόν. Η αντίδρασή του; Έκανε μία από τις καλύτερες σεζόν που έχει δει ο κόσμος από παίκτη στο υψηλότερο επίπεδο.</p>
      <figure>
        <iframe src="https://www.youtube.com/embed/wsehsUhOKy0" width="620" height="350" data-service="Youtube" scrolling="no"/>
      </figure>
      <p>Ο Ντόντσιτς πήρε στην πλάτη του την Ρεάλ και την οδήγησε στην κατάκτηση της EuroLeague και του ισπανικού πρωταθλήματος. Αναδείχθηκε MVP του ισπανικού πρωταθλήματος, της EuroLeague και του Final Four της EuroLeague! Θεωρήθηκε – και δικαίως – ο καλύτερος παίκτης στην Ευρώπη την σεζόν 2017/18, έχοντας 16 πόντους, 4.8 ριμπάουντ, 4.3 ασίστ και 1.1 κλεψίματα μέσο όρο σε 26 λεπτά συμμετοχής στην EuroLeague. Κάποιοι είπαν ότι έβλεπε μέχρι το Νο1 του ΝΒΑ Draft του 2018. Κάποιοι όμως διαφωνούσαν.</p>
      <p>Βλέποντας τους... σκέτους αριθμούς του Ντόντιστς, αρκετοί Αμερικανοί ειδικοί τον αμφισβήτησαν. Δεν εντυπωσιάστηκαν. Θεώρησαν λογικό ότι ένας 18χρονος θα είχε τέτοια νούμερα παίζοντας στην κατά τεκμήριο πιο δύσκολη λίγκα μετά το ΝΒΑ. Εκεί που άλλοι έβλεπαν μία μπασκετική ιδιοφυΐα , οι Αμερικανοί έβλεπαν έναν λευκό μη αθλητικό Ευρωπαίο. “<i>Είναι καλός, αλλά θα μπορούσε να κάνει τα ίδια πράγματα στο NCAA; Θα μπορούσε να κάνει αυτά που κάνει ο Ντιάντρε Έιτον ή ο Τρε Γιανγκ; Όχι!”</i> έλεγαν χωρίς δισταγμό, σε μία ακόμα απόδειξη ότι ακόμα και εν έτη 2019 στις ΗΠΑ υποτιμούν οτιδήποτε δεν γνωρίζουν στο 100%.</p>
      <p>Στα μάτια πάρα πολλών σκάουτ και ειδικών του αθλήματος, ο Ντόντσιτς ήταν ένα φαινόμενο. Στα μάτια κάποιων άλλων όμως, ήταν ένας παίκτης που είχε ήδη πιάσει το ταβάνι του στα 18 του. Ένας παίκτης που δεν ήταν αρκετά γρήγορος για να παίξει γκαρντ ή για να δημιουργήσει το δικό του σουτ σε επίπεδο ΝΒΑ. Όλοι αναγνώριζαν ότι ήταν εξαιρετικός παίκτης. Αυτό που διαφωνούσαν ήταν το ποιο ήταν το πραγματικό του ταβάνι. Οι θαυμαστές του έκαναν λόγο για έναν All Star. Οι επικριτές του ανέφεραν ότι θα ήταν καλός για δεύτερος ή τρίτος καλύτερος παίκτης μίας ομάδας.</p>
      <h3>ΠΩΣ ΕΠΕΣΕ ΣΤΟ ΝΟ3 ΤΟΥ ΝΒΑ DRAFT;</h3>
      <p>Το ΝΒΑ Draft 2018 θεωρείται ένα από τα πιο “βαθιά” των τελευταίων χρόνων. Ο Ντόντσιτς ήταν ένας από τους λόγους που ίσχυε αυτή η πρόταση, αλλά όχι ο μόνος, αφού στην ίδια φουρνιά ανήκουν ο ΝτιΆντρε Έιτον, ο Τρε Γιανγκ, ο Κόλιν Σέξτον, ο Μάρβιν Μπάγκλεϊ, ο Τζάρεν Τζάκσον, ο Σάι Γκίλγκεους-Αλεξάντερ, ο Λάντρι Σάμετ, ο Γουέντελ Κάρτερ, ο Κέβιν Νοξ, ο Μίτσελ Ρόμπινσον, ο Κέβιν Χέρτερ. Στην κουβέντα για το Νο1, στο οποίο επέλεξαν οι Σανς, ήταν θεωρητικά ανάμεσα στους υποψηφίους, ειδικά όταν ανέλαβε την τεχνική ηγεσία της ομάδας προπονητής του στην Εθνική Σλοβενίας ο Ιγκόρ Κοκόσκοβ. Αποδείχθηκε ότι δεν είχε καμία σημασία.</p>
      <figure>
        <iframe src="https://www.youtube.com/embed/K22rbAsW_ic" width="620" height="350" data-service="Youtube" scrolling="no"/>
      </figure>
      <p>Οι Σανς είχαν αποφασίσει ότι ήθελαν σέντερ, αφού είχαν στο ρόστερ τους τον Ντέβιν Μπούκερ. Δεν είχε σημασία ότι δεν είχαν πόιντ γκαρντ για χρόνια. Ήθελαν σέντερ, πιστεύοντας ότι ο Έιτον ήταν κάτι ξεχωριστό. Επέλεξαν λοιπόν χωρίς δισταγμό τον σέντερ από τις Μπαχάμες. Μία επιλογή αργότερα, στο Νο2, επέλεγαν οι Κινγκς, που έχουν πρόεδρο τον Βλάντε Ντίβατς. Το όνομα του Ντόντσιτς πάλι ακούστηκε, αλλά το Σακραμέντο έκανε πίσω. Έχοντας ήδη στο ρόστερ του τους Ντι'Αρον Φοξ, Μπάντι Χιλντ και (κυρίως) τον Μπόγκνταν Μπογκντάνοβιτς (που ως Σέρβος είναι πουλέν το Ντίβατς), οι “Βασιλιάδες” θεώρησαν ότι ο Ντόντσιτς δεν χώραγε στην ομάδα και επέλεξαν τον Μάρβιν Μπάγκλεί.</p>
      <p>Κάπως έτσι, έμειναν οι Χοκς στο Νο3, οι οποίοι έψαχναν για γκαρντ. Το σκηνικό έμοιαζε ιδανικό. Και οι Χοκς πράγματι επέλεξαν τον Ντόντσιτς. Μόνο που αποφάσισαν την ίδια στιγμή να τον στείλουν στο Ντάλας για χάρη του Τρε Γιανγκ (επιλέχθηκε από τους Μαβερικς στο Νο5) και το πρώτο πικ των Μαβς στο ΝΒΑ Draft 2019 (επιλέχθηκε φέτος ο Καμ Ρέντις). Στην Ατλάντα άρεσε ο Ντόντσιτς. Άρεσε όμως ακόμα περισσότερο ο Γιανγκ, με τους Χοκς να μη μετανιώνουν στιγμή για την απόφασή τους.</p>
      <h3>ΔΙΝΕΙ ΑΠΑΝΤΗΣΕΙΣ ΣΕ ΚΑΘΕ ΠΑΙΧΝΙΔΙ</h3>
      <p><a href="https://www.sport24.gr/Basket/USA/NBA/o-ntontsits-dialuei-ta-stereotypa-sto-nba.5350681.html">Ο Ντόντσιτς είχε μία καταπληκτική ρούκι χρονιά πέρυσι</a>, αριθμώντας 21.2 πόντους, 7.8 ριμπάουντ, 6 ασίστ και 1.1 κλεψίματα μέσο όρο σε 32 λεπτά συμμετοχής. Από τον Δεκέμβριο κιόλας είχε κλειδώσει το βραβείο του “ρούκι της χρονιάς”. Όλοι τα είχαν χάσει με αυτά που έκανε και τον τρόπο που διαχειριζόταν τις καταστάσεις, με τον Ρικ Καρλάιλ να του δίνει πλήρη ελευθερία κινήσεων και να χτίζει την ομάδα γύρω του, <a href="https://www.sport24.gr/Basket/USA/NBA/louka-ntontsts-thriamveuei-ws-tessarotriari.5356830.html">χρησιμοποιώντας τον ως... πάουερ φόργουορντ </a>(!), αλλά δίνοντάς του τη μπάλα για να δημιουργήσει. Κι όμως, ακόμα και πέρυσι, κάποιοι είπαν ότι δεν άξιζε το βραβείο του “Ρούκι της χρονιάς”, επειδή ο Γιανγκ έπαιξε τρομερό μπάσκετ το τελευταίο δίμηνο της σεζόν!</p>
      <figure>
        <iframe src="https://www.youtube.com/embed/eLcbOIDlJTY" width="620" height="350" data-service="Youtube" scrolling="no"/>
      </figure>
      <p>Ο Ντόντστιτς βέβαια δεν ενδιαφέρθηκε για όλα αυτά. Δεν τον ένοιαζε το βραβείο. Απλώς συνέχισε να δουλεύει και να βελτιώνεται. Το καλοκαίρι επέστρεψε στο γυμναστήριο και έχασε κιλά. Δούλεψε κι άλλο στο παιχνίδι του. Όταν εμφανίστηκε στην προετοιμασία των Μαβς, είδε ένα Ντάλας να έχει χτιστεί εξ ολοκλήρου γύρω από αυτόν. Στο παρκέ υπάρχουν σχεδόν πάντα τρεις σουτέρ και ένας ψηλός που μπορεί να παίξει Πικ εν Ρολ. Ο Κρίσταπς Πορζίνγκις έχει γίνει ήδη το ντουέτο του σε καταστάσεις Πικ εν Πολ. Οι Σεθ Κάρι, Τιμ Χάρνταγουεϊ, Μαξ Κλέμπερ και Τζάστιν Τζάκσον ανοίγουν το γήπεδο με το σουτ τους. Οι Ντελόν Ράιτ και Τζέιλεν Μπράνσον συχνά κατεβάζουν τη μπάλα και τον αποφορτίζουν. Ο Ντουάιτ Πάουελ και ο Μπόμπαν Μαριάνοβιτς δίνουν μία δύναμη στο ποστ. Ο Ντόριαν Φίνεϊ-Σμιθ παίζει άμυνα για... δύο και τον βοηθάει στην άμυνα, ενώ κινείται εξαιρετικά χωρίς τη μπάλα στην επίθεση.</p>
      <p>Το Ντάλας πόνταρε τα πάντα γύρω από την εξέλιξη του Ντόντσιτς και δικαιώνεται μέχρι στιγμής. Ο Σλοβένος γκαρντ/φόργουορντ δίνει απαντήσεις σε κάθε παιχνίδι, αριθμώντας μέχρι στιγμής φέτος 30.6 πόντους, 10.1 ριμπάουντ, 9.8 ασίστ και 1.4 κλεψίματα μέσο όρο σε 34 λεπτά συμμετοχής! Μόνο ο Όσκαρ Ρόμπερτσον είχε τέτοια νούμερα στο ΝΒΑ, την σεζόν 1961/62! <a href="https://www.sport24.gr/Basket/USA/NBA/o-ntontsits-paizei-san-mvp.5642605.html">Ο άλλοτε παίκτης της Ρεάλ παίζει σαν MVP</a> κι ας μην του αρέσει να κάνει συχνά αυτή την κουβέντα, εστιάζοντας στους στόχους των Μάβερικς.</p>
      <p>Η φετινή σεζόν είναι αυτή της (νέας) εκτόξευσης του Ντόντσιτς. Κάνει πράγματα που δεν έχουμε ξαναδεί. Είναι μόλις 20 χρονών και όμως παίζει σαν βετεράνος. Κανείς δεν ξέρει ποιο θα είναι το ταβάνι του. Βασικά, ίσως και να μην έχει ταβάνι.</p>
      <p>
        <i>
          <b>AP Photo/Frank Franklin II</b>
        </i>
      </p>
    </article>
  </body>
</html>