<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780791/%DA%A9%D9%85%DB%8C%D8%AA%D9%87-%DA%A9%D8%A7%D8%B1%DB%8C-%D9%85%DB%8C%D8%A7%D9%86-%D8%B3%D8%A7%D8%AE%D8%AA-%D9%85%D8%A7%D9%87%D9%88%D8%A7%D8%B1%D9%87-%D9%88-%D9%85%D8%A7%D9%87%D9%88%D8%A7%D8%B1%D9%87-%D8%A8%D8%B1-%D8%AA%D8%B4%DA%A9%DB%8C%D9%84-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T12:54:17+00:00"/>
    <meta property="og:title" content="رئیس سازمان فضایی خبر داد: کمیته کاری میان ساخت ماهواره و ماهواره‌بر تشکیل شد"/>
    <meta property="og:description" content="رئیس سازمان فضایی ایران گفت: بعد از دو ماهواره سال گذشته، کمیته کاری بین تیم ساخت ماهواره و ماهواره‌بر، تشکیل و مشکلات بخش شناسایی و رفع شد و تکمیل ۳ ماهواره جدید شتاب گرفت."/>
  </head>
  <body>
    <article>
      <h1>رئیس سازمان فضایی خبر داد: کمیته کاری میان ساخت ماهواره و ماهواره‌بر تشکیل شد</h1>
      <address><time datetime="2019-11-25T12:54:17+00:00">25 Nov 2019, 12:54</time> by <a rel="author" href="https://www.mehrnews.com/archive?jr=184" target="_blank">معصومه بخشی پور</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت ارتباطات، مرتضی براری با تاکید بر اینکه سازمان فضایی ایران سه محور را به‌عنوان اولویت خود تبیین کرده است گفت: محور نخست توسعه زیرساخت‌های فناوری‌های فضایی در بالادست صنعت فضایی است. در طول‌ سال‌های اخیر تلاش کرده‌ایم تا روند توسعه این صنعت را سرعت ببخشیم.</p>
      <p>رئیس سازمان فضایی ایران با اشاره به اقدامات انجام‌شده برای در مدار قرار دادن ماهواره ادامه داد: بعد از دو ماهواره سال گذشته، کمیته کاری بین تیم ساخت ماهواره و ماهواره‌بر، تشکیل و مشکلات بخش شناسایی و رفع شد و تکمیل ۳ ماهواره جدید شتاب گرفت و تصمیم گرفته شد که امسال ماهواره مخابراتی ناهید ۱، ماهواره‌های سنجش‌از دور ظفر و پارس ۱ فرایند تکمیل و در مدار قرار گرفتن را طی کنند.</p>
      <p>براری با بیان اینکه مهم‌ترین دغدغه ما در حوزه توسعه فناوری فضایی، تثبیت فناوری فضایی و تبدیل آن به صنعت است، گفت: در همین راستا تلاش داریم که بستر لازم برای ورود بخش خصوصی هم در بالادست و هم در پایین‌دست صنعت فضایی فراهم شود تا این صنعت را تبدیل به یک صنعت کاربردی کنیم.</p>
      <p>وی افزود: در همین راستا برای ساخت و توسعه ایستگاه های فضایی در کشور، فراخوان داده‌ایم و دعوت کرده‌ایم از بخش خصوصی تا در این حوزه ورود کنند. همچنین تلاش داریم از ظرفیت بخش خصوصی در کل زنجیره صنعت فضایی استفاده کنیم. به همین خاطر برای شناسایی پیمانکار جهت طراحی، ساخت و تحویل در مدار ماهواره‌های سنجش‌از دور اپتیکی و راداری، فراخوان مناقصه اعلام کرده‌ایم.</p>
      <p>رئیس سازمان فضایی ادامه داد: محور دوم در سازمان فضایی توسعه کاربردهای فناوری فضایی در بخش پایین‌دست است و در همین زمینه تلاش داریم تا افراد خلاق، کارآفرین و سرمایه‌گذار باهدف کاربردی کردن صنعت فضایی وارد این عرصه شوند. امروزه در جهان ۷۶ درصد اقتصاد این صنعت توسط بخش خصوصی مدیریت می‌شود. بر همین اساس تلاش داریم تصدی‌گری دولتی در حوزه فضایی را کاهش دهیم.</p>
      <p>براری تصریح کرد: محور سوم سازمان فضایی هم حفظ منافع جمهوری اسلامی در صنعت فضایی در مجامع بین‌المللی است و بر این اساس تلاش کرده‌ایم در دولت دوازدهم در مجامع بین‌المللی حضور مؤثر داشته باشیم و در همین راستا سال گذشته در سازمان ملل به‌عنوان هماهنگ‌کننده گروه ۷۷ انتخاب شدیم و سعی کردیم با افزایش تعاملات و همکاری با کشورهای عضو کمیته استفاده صلح‌آمیز از فضای ماورای جو، موارد مدنظر ایران در سند ۱۰ ساله پایداری بلندمدت فعالیت‌های فضایی لحاظ شود.</p>
      <p>وی تأکید کرد: توسعه صنعت فضایی نیازمند تعاملات دوجانبه و چندجانبه بین‌المللی است و ما اعتقاد داریم که اگر زبان تعامل با جهان را بدانیم، می‌توانیم باب تعاملات و همکاری‌های بین‌المللی را باز کنیم. </p>
    </article>
  </body>
</html>