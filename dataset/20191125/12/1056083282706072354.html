<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402579/%D9%88%D8%AC%D9%88%D8%AF-%DB%B4%DB%B7-%D8%B1%D9%88%D8%B3%D8%AA%D8%A7%DB%8C-%D8%AF%D8%B1-%D9%85%D8%B9%D8%B1%D8%B6-%D8%AE%D8%B7%D8%B1-%D8%AF%D8%B1-%DA%86%D9%87%D8%A7%D8%B1%D9%85%D8%AD%D8%A7%D9%84-%D9%88-%D8%A8%D8%AE%D8%AA%DB%8C%D8%A7%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:19:59+00:00"/>
    <meta property="og:title" content="وجود ۴۷ روستای در معرض خطر در چهارمحال و بختیاری"/>
    <meta property="og:description" content="ایسنا/چهارمحال و بختیاری مدیرکل بنیاد مسکن انقلاب اسلامی چهارمحال و بختیاری گفت: در حال حاضر ۴۷ روستای استان در معرض خطر هستند که در سفر رئیس سازمان برنامه و بودجه کشور به استان قرار شد تامین اعتبار برای جابجایی آن‌ها انجام شود."/>
  </head>
  <body>
    <article>
      <h1>وجود ۴۷ روستای در معرض خطر در چهارمحال و بختیاری</h1>
      <address><time datetime="2019-11-25T12:19:59+00:00">25 Nov 2019, 12:19</time> by <a rel="author">ساناز صیدی</a></address>
      <p>ایسنا/چهارمحال و بختیاری مدیرکل بنیاد مسکن انقلاب اسلامی چهارمحال و بختیاری گفت: در حال حاضر ۴۷ روستای استان در معرض خطر هستند که در سفر رئیس سازمان برنامه و بودجه کشور به استان قرار شد تامین اعتبار برای جابجایی آن‌ها انجام شود.</p>
      <p>سهراب رئیسی ۴ آذرماه در  نشست خبری با اصحاب رسانه و مطبوعات، با اشاره به وجود ۸۳ هزار و ۳۲۰ واحد مسکونی روستایی در استان، اظهار کرد: از این تعداد ۴۱ هزار و ۴۹۲ واحد مسکونی مقاوم‌سازی شده است.</p>
      <p>وی افزود: ۴۱ هزار و ۴۲۸ واحد روستایی غیرمقاوم در استان وجود دارد که در حوادث و خطرات می‌توانند میزان خسارت را به چندین برابر برسانند.</p>
      <p>رئیسی بیان کرد: تاکنون ۱۵ هزار و ۵۰۰ واحد مسکونی در شهرهای زیر ۲۵ هزار نفر جمعیت، ۱۵۰ میلیارد ریال تسهیلات بانکی مقاوم‌سازی پرداخت شده است.</p>
      <p>وی با اشاره به اینکه ۸۵ روستای استان در معرض خطر بودند، گفت: این تعداد روستا در ۵۵ نقطه جابجا شدند و در حال حاضر ۴۷ روستای دیگر در معرض خطر هستند که در سفر رئیس سازمان برنامه و بودجه کشور به استان قرار شد تامین اعتبار برای جابجایی آن‌ها انجام شود.</p>
      <p>مدیرکل بنیاد مسکن استان گفت: در سیل ابتدای سال به ۳ هزار و ۶۱ واحد مسکونی در ۳۷ شهر و ۵۰۱ روستای استان خسارت وارد شد که برای احداث هر واحد مسکونی خسارت دیده روستایی ۴۰ میلیون تومان تسهیلات بانکی و ۱۰ میلیون تومان کمک بلاعوض پرداخت ، همچنین برای احداث هر واحد مسکونی خسارت دیده شهری ۵۰ میلیون تومان تسهیلات بانکی و ۱۲ میلیون تومان کمک بلاعوض پرداخت می‌شود.</p>
      <p>وی با اشاره به اینکه ۷ هزار و ۹۰۲تن سیمان رایگان به ارزش ۲.۵ میلیارد تومان به منظور کمک به واحدهای تعمیری و احداثی استان اختصاص داده شده است، تصریح کرد: از این میزان ۱۰۰۰ تن سیمان وارد استان شده است.</p>
      <p>رئیسی گفت: برای اجرای مسیل‌ها و دیوارهای حایل در ۳۸۵ روستای استان به طول ۲۱۰ کیلومتر، ۲۷۰ میلیارد تومان اعتبار مورد نیاز است.</p>
      <p>در ادامه محمد حیدری رئیس مرکز مدیریت حوادث و فوریت‌های پزشکی استان گفت: ۵۰ پایگاه اورژانس در استان وجود دارد که از این تعداد ۱۷ پایگاه شهری و ۳۳ پایگاه جاده‌ای است.</p>
      <p>وی افزود: زمان حضور اورژانس بر سر بالین بیمار برای پایگاه‌های شهری از ۸ دقیقه به ۵ دقیقه و برای پایگاه‌های جاده‌ای از ۱۴ دقیقه به ۹ دقیقه رسیده است.</p>
      <p>حیدری با اشاره به فعالیت ۳۰۰ نیروی عملیاتی در پایگاه‌های اورژانس استان، گفت: ۹۱ آمبولانس، ۱ دستگاه اتوبوس آمبولانس و یک بیمارستان صحرایی در استان وجود دارد.</p>
      <p>وی با اشاره به سقوط اورژانس هوایی استان در سال گذشته، بیان کرد: آشیانه‌ای در منطقه رحمتیه شهرکرد در حال ساخت است.</p>
      <p>رئیس مرکز مدیریت حوادث و فوریت‌های پزشکی استان گفت: طی ۸ ماه ابتدای امسال ۳۰ هزار ماموریت از سوی اورژانس استان انجام شده که ۸ هزار ماموریت تصادفی و مابقی غیر تصادفی بوده است، همچنین در این مدت ۱۰۳ مورد مسمومیت با گاز مونوکسید کربن گزارش شد که از این تعداد ۳ نفر فوت کردند.</p>
      <p>وی بیان کرد: امسال ۱۴ دستگاه آمبولانس کمک‌دار به ناوگان اورژانس استان افزوده و میان شهرستان‌های صعب‌العبور استان توزیع شد.</p>
      <p>در ادامه چراغپور معاون فنی اداره کل هواشناسی استان، با اشاره به اینکه چهارمحال و بختیاری از سال ۸۶ تا ۹۷ درگیر خشکسالی بود، تصریح کرد: در این مدت بالغ بر ۱۳۰۰ میلی‌متر کمبود بارش تجمعی در استان وجود داشت.</p>
      <p>وی خاطرنشان کرد: با توجه به بارش‌های خوبی که در استان رخ داد، اما همچنان ۶۵ درصد استان گرفتار خشکسالی شدید است که لازم است مردم مدیریت لازم را در خصوص مصرف آب داشته باشند.</p>
      <p>انتهای پیام</p>
    </article>
  </body>
</html>