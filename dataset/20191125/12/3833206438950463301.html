<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Stoyan-Aleksiev-gostuva-na-mezhdunarodna-nauchno-prakticheska-konferenciya-916544"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T12:34:00+00:00"/>
    <meta property="og:title" content="Стоян Алексиев гостува на международна научно-практическа конференция"/>
    <meta property="og:description" content="Международна научно-практическа конференция &quot;България на регионите 2019“ се проведе във Висше училищ..."/>
  </head>
  <body>
    <article>
      <h1>Стоян Алексиев гостува на международна научно-практическа конференция</h1>
      <address>
        <time datetime="2019-11-25T12:34:00+00:00">25 Nov 2019, 12:34</time>
      </address>
      <p>Международна научно-практическа конференция "България на регионите 2019“ се проведе във Висше училище по агробизнес и развитие на регионите – гр. Пловдив /ВУАРР/ .Темата на събитието бе "Фискална политика, глобализация и икономически растеж: предизвикателства и перспективи на устойчивото развитие“.</p>
      <p>Официален гост на конференцията по покана на президента на ВУАРР проф. д-р инж. Димитър Димитров бе кметът на район "Северен“ <a href="https://www.plovdiv24.bg/novini/persons/4509.html">Стоян Алексиев</a>.</p>
      <p>Научният форум се организира от катедра "Финанси" на Факултета по икономика и управление с подкрепата на Фонд "Научни изследвания". Лектори на мероприятието бяха учени и експерти от 6 държави-Турция, Украйна, Македония, Албания, Косово и България.</p>
      <p>"Глобализацията е пряко свързана с глобалното разпространение и взаимопроникване на идеи, капитали, технологии и елементи на културата. Докато поддръжниците й я разглеждат като фактор за стопанското развитие в световен мащаб, нейните противници смятат, че тя е причина за икономически и екологични вреди“, каза в словото си г-н <a href="https://www.plovdiv24.bg/novini/persons/4509.html">Стоян Алексиев</a>. Кметът на район "Северен“, който е икономист по образование, подчерта още, че въпреки различните възгледи, глобалното движение на хора, стоки и идеи ще се увеличава значително през следващите години.</p>
      <p>В рамките на научната конференция бяха представени доклади в девет тематични секции: Фискална политика – проблеми и предизвикателства; Регионално развитие, инвестиции и риск; Заплахи и възможности на глобализацията; Регионални стратегии и мениджмънт; Бизнес модели, устойчиво развитие и иновации; Конкурентоспособност, предприемачество и потенциал за растеж; Съвременни финансови методи и приложения; Заетост, социално включване и регионални политики и Индустриална революция и човешки капитал.</p>
    </article>
  </body>
</html>