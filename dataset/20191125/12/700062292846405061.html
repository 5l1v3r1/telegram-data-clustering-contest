<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/715118-Black-Friday-kai-Cyber-Monday-ti-prepei-na-prosexete-stis-diadiktyakes-agores.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T12:38:00+00:00"/>
    <meta property="og:title" content="Black Friday και Cyber Monday: Τι πρέπει να προσέξετε στις διαδικτυακές αγορές"/>
    <meta property="og:description" content="Έρχονται σε λίγες μέρες η Black Friday (29 Νοεμβρίου) και η Cyber Monday 2 Δεκεμβρίου) και η Γενική Διεύθυνση Προστασίας Καταναλωτή του Υπουργείου Ανάπτυξης και"/>
  </head>
  <body>
    <article>
      <h1>Black Friday και Cyber Monday: Τι πρέπει να προσέξετε στις διαδικτυακές αγορές</h1>
      <address>
        <time datetime="2019-11-25T12:38:00+00:00">25 Nov 2019, 12:38</time>
      </address>
      <p>Έρχονται σε λίγες μέρες η Black Friday (29 Νοεμβρίου) και η Cyber Monday 2 Δεκεμβρίου) και η Γενική Διεύθυνση Προστασίας Καταναλωτή του Υπουργείου Ανάπτυξης και Επενδύσεων υπενθυμίζει στους καταναλωτές τι πρέπει να προσέχουν στις διαδικτυακές συναλλαγές τους.<br/><br/>Μια αξιόπιστη εμπορική ιστοσελίδα θα πρέπει να παρέχει:</p>
      <ul>
        <li>    Την ταυτότητα του προμηθευτή: (πλήρης εταιρική επωνυμία, έδρα, τηλέφωνα επικοινωνίας, email, ταχυδρομική διεύθυνση, ΑΦΜ και αριθμό ΓΕΜΗ).</li>
        <li>    Τα κύρια χαρακτηριστικά του προϊόντος και την συνολική τιμή του: (συμπεριλαμβανομένων φόρων, επιβαρύνσεων, εξόδων αποστολής, τυχόν εξόδων σε περίπτωση επιστροφής κλπ).</li>
        <li>    Τη διαθεσιμότητα, τον τρόπο πληρωμής και αποστολής του προϊόντος.</li>
        <li>    Το δικαίωμα αναιτιολόγητης, αζήμιας υπαναχώρησης και επιστροφής του προϊόντος εντός 14 ημερών, καθώς και την πολιτική επιστροφής των προϊόντων της επιχείρησης σε περίπτωση άσκησης του δικαιώματος αυτού.</li>
        <li>    Ηλεκτρονικό σύνδεσμο στην πανενωσιακή πλατφόρμα ηλεκτρονικής επίλυσης καταναλωτικών διαφορών (πλατφόρμα ΗΕΔ).</li>
        <li>    Ασφαλή μέθοδο συναλλαγής: (κατά την καταχώρηση των στοιχείων της συναλλαγής πρέπει να εμφανίζεται το εικονίδιο ασφάλειας-μια κλειδαριά πάνω αριστερά στο browser και η διεύθυνση που ξεκινά με https://).</li>
      </ul>
      <p>Συστήνεται στους καταναλωτές:</p>
      <ul>
        <li>    Να προτιμούν να συναλλάσσονται με γνωστά σε αυτούς ηλεκτρονικά καταστήματα.</li>
        <li>    Να είναι ιδιαίτερα επιφυλακτικοί στην περίπτωση που ένα προϊόν πωλείται σε εξαιρετικά χαμηλή τιμή και να αποφεύγουν τις προσφορές που εμφανίζονται σε αναδυόμενα παράθυρα, αν προέρχονται από άγνωστους ιστοτόπους.</li>
        <li>    Να αποφεύγουν να παρέχουν προσωπικά δεδομένα αν δεν είναι απολύτως βέβαιοι για την ασφάλεια της ιστοσελίδας.</li>
        <li>    Να κρατούν αρχείο με τις συναλλαγές τους.</li>
      </ul>
      <p>Για καταγγελίες σχετικά με φαινόμενα παράνομων και παραπλανητικών συμπεριφορών οι καταναλωτές μπορούν να απευθύνονται στην τηλεφωνική γραμμή Καταναλωτή 1520 της Γενικής Διεύθυνσης Προστασίας Καταναλωτή, η οποία λειτουργεί τις εργάσιμες ημέρες (Δευτέρα έως Παρασκευή) και ώρες από 09.00 έως 15.00.</p>
      <p>Επίσης, οι καταγγελίες μπορούν να υποβάλλονται μέσω της φόρμας καταγγελιών του ιστοτόπου του Υπουργείου Ανάπτυξης και Επενδύσεων (<a href="http://www.mindev.gov.gr/">www.mindev.gov.gr</a>) ή με ηλεκτρονικό μήνυμα στη διεύθυνση 1520@efpolis.gr.</p>
    </article>
  </body>
</html>