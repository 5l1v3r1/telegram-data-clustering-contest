<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013464/%D8%B3%D8%B1%D9%BE%D8%B1%D8%B3%D8%AA-%D9%88%D8%B2%D8%A7%D8%B1%D8%AA-%D8%AC%D9%87%D8%A7%D8%AF-%DA%A9%D8%B4%D8%A7%D9%88%D8%B1%D8%B2%DB%8C-%D9%85%D8%B4%D8%AE%D8%B5-%D8%B4%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T12:51:37+00:00"/>
    <meta property="og:title" content="سرپرست وزارت جهاد کشاورزی مشخص شد"/>
    <meta property="og:description" content="حسن روحانی روز دوشنبه با پذیرش استعفای محمود حجتی از مسئولیت وزارت جهاد کشاورزی، وی را به سمت «مشاور رئیس جمهور در امور کشاورزی و امنیت غذایی» منصوب کرد."/>
  </head>
  <body>
    <article>
      <h1>سرپرست وزارت جهاد کشاورزی مشخص شد</h1>
      <address>
        <time datetime="2019-11-25T12:51:37+00:00">25 Nov 2019, 12:51</time>
      </address>
      <p>
        <i>حسن روحانی روز دوشنبه با پذیرش استعفای محمود حجتی از مسئولیت وزارت جهاد کشاورزی، وی را به سمت «مشاور رئیس جمهور در امور کشاورزی و امنیت غذایی» منصوب کرد.</i>
      </p>
      <p>به گزارش مشرق، حجت الاسلام حسن روحانی رئیس جمهور روز دوشنبه با پذیرش استعفای محمود حجتی از مسئولیت وزارت جهاد کشاورزی، وی را به سمت «مشاور رئیس جمهور در امور کشاورزی و امنیت غذایی» منصوب کرد.</p>
      <blockquote>بیشتر بخوانید:<br/><a href="https://www.mashreghnews.ir/news/1013407/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A8%D8%A7-%D8%A7%D8%B3%D8%AA%D8%B9%D9%81%D8%A7%DB%8C-%D8%AD%D8%AC%D8%AA%DB%8C-%D9%85%D9%88%D8%A7%D9%81%D9%82%D8%AA-%DA%A9%D8%B1%D8%AF">رئیس جمهور با استعفای <i>حجتی</i> موافقت کرد</a></blockquote>
      <p>متن نامه  روحانی به این شرح است:</p>
      <p>«جناب آقای مهندس محمود حجتی</p>
      <p>با سلام و تحیت</p>
      <p>نامه استعفای مورخ 98.9.2 شما را دریافت نمودم، علیرغم میل باطنی و نیاز وزارت جهاد کشاورزی به مدیر لایقی چون شما برای تأمین امنیت غذایی، خودکفایی و رشد و توسعه کشور و حضور تأثیرگذارتان در دولت با ارایه نظرات دقیق کارشناسی و همچنین ایمان، اخلاص و تواضع کم‌نظیر، به لحاظ اصرار جنابعالی بر کناره‌گیری به علت شرایط جسمانی، صرفاً به جهت رعایت سلامت جنابعالی با استعفای‌تان موافقت می‌نمایم.</p>
      <p>بدینوسیله از زحمات و تلاش‌های مخلصانه شما در راه خدمت به مردم و کشاورزان عزیز سپاسگزارم و جنابعالی را به سمت «مشاور رئیس جمهور در امور کشاورزی و امنیت غذایی» منصوب می‌نمایم.</p>
      <p>از خداوند بزرگ توفیق روز افزونتان را مسألت دارم».</p>
      <p>بنا بر این گزارش، رئیس جمهور با صدور حکمی عباس کشاورز را به عنوان سرپرست «وزارت جهاد کشاورزی» منصوب کرد.</p>
      <p>متن حکم حسن روحانی برای سرپرست این وزارتخانه به این شرح است:</p>
      <p>«جناب آقای مهندس عباس کشاورز</p>
      <p>بر اساس اصل 135 قانون اساسی و نظر به مراتب تعهد و سوابق علمی و مدیریتی جناب عالی، به موجب این حکم شما را به سرپرستی «وزارت جهاد کشاورزی» منصوب می‌نمایم.</p>
      <p>امید است با عنایات الهی، بهره‌گیری از کلیات امکانات و همکاری مجموعه کارکنان آن وزارتخانه، در خدمت به ملت شریف ایران و نظام مقدس جمهوری اسلامی، با رعایت اصول قانون‌مداری، اعتدال‌گرایی و منشور اخلاقی دولت تدبیر و امید موفق باشید».</p>
      <p>منبع: فارس</p>
    </article>
  </body>
</html>