<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359576"/>
    <meta property="og:site_name" content="БИХ - РТРС"/>
    <meta property="article:published_time" content="2019-11-25T12:04:00+00:00"/>
    <meta property="og:title" content="&quot;Предани&quot; рад представника СДС-а и ПДП-а на слабљењу Српске"/>
    <meta property="og:description" content="Представници СДС-а и ПДП-а све вријеме мандата у заједничким институцијама БиХ радили су на економском сљабљењу Републике Српске - од противљења расподјели средстава &quot;Електропреноса БиХ&quot;, руског клириншког дуга, преко противљења ратификацији Споразума о зајму Свјетске банке у парламенту БиХ, до неусвајања измјена Закона о акцизама."/>
  </head>
  <body>
    <article>
      <h1>"Предани" рад представника СДС-а и ПДП-а на слабљењу Српске</h1>
      <address>
        <time datetime="2019-11-25T12:04:00+00:00">25 Nov 2019, 12:04</time>
      </address>
      <p>
        <i>Представници СДС-а и ПДП-а све вријеме мандата у заједничким институцијама БиХ радили су на економском сљабљењу Републике Српске - од противљења расподјели средстава "Електропреноса БиХ", руског клириншког дуга, преко противљења ратификацији Споразума о зајму Свјетске банке у парламенту БиХ, до неусвајања измјена Закона о акцизама.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1445/144570.jpg"/>
        <figcaption>Сарајево<br/>Фото: РТРС</figcaption>
      </figure>
      <p>Мандат досадашњег министра спољне трговине и економских односа у Савјету министара Мирка Шаровића, осим по историјској реченици да одлуке Народне скупштине и Владе Републике Српске "за њега нису обавезујуће" и да Републику Српске у посљедње вријеме све чешће назива "Ер-Ес", остаће упамћен и као један од најжешћих противника расподјели новца од клириншког дуга ентитетима.</p>
      <p>Шаровић је 11. априла 2016. године рекао да се изричито противи расподјели новца од клириншког дуга Русије на ентитете, правдајући то ријечима да неће да дозволи да "овај новац Влада Републике Српске искористи за крпљење буџетских рупа", иако је свјестан да тиме не би наудио Влади већ грађанима Републике Српске.</p>
      <p>Ријеч је о око 70 милиона КМ, колико је Републици Српској припадало по тој основи, али представници заједничких институција, осим министра финансија у Савјету министара Вјекослава Беванде, чинили су све што је у њиховој моћи да успоре процес добијања тог новца, али је он, на крају, ипак, расподијељен ентитетима и дистрикту Брчко према постигнутом договору.</p>
      <p>Савјет министара, у коме су били и министри из Републике Српске Мирко Шаровић, Драган Мектић и Игор Црнадак, 17. септембра 2015. године доноси одлуку о формирању такозваног "Државног одбора за инвестиције" и то без сагласности Владе Републике Српске.</p>
      <p>Почетком новембра исте године министар цивилних послова у Савјету министара Адил Османовић самовољно, без одлуке Савјета министара, доноси рјешења о именовању 54 члана управних и надзорних одбора у седам институција културе у Сарајеву. Министри из реда српског народа и тадашњи замјеник министра цивилних послова Ђорђе Миличевић подносе жалбу Жалбеном вијећу при Савјету министара, али јавност, према подацима Срне, никада није обавијештена какву је одлуку донијело то Жалбено вијеће и да ли је она поништена.</p>
      <p>Директор Агенције за статистику БиХ Велимир Јукић без сагласности Завода за статистику и других институција Републике Српске 18. маја 2016. године донио је одлуку о јединственом програму обраде података пописа становништва у БиХ, којом се 196.000 спорних пописница третирају као резидентни становници БиХ.</p>
      <p>На ову одлуку реаговале су све институције Републике Српске, а посланици СНСД-а у Представничком дому парламента БиХ затражили су одржавање посебне сједнице о овој одлуци.</p>
      <p>Међутим, замјеник предсједавајућег Савјета министара Мирко Шаровић никада ово питање "није успио" да стави на дневни ред сједнице Савјета министара, упркос апелима посланика СНСД-а да то учини. Спорни и нетачни резултати пописа објављени су 1. јула 2016. године.</p>
      <p>Српски члан Предсједништва БиХ Младен Иванић 28. децембра 2016. године није оспорио именовање италијанског судије Ђованија Грасоа за судију Уставног суда БиХ. Иванић ово питање није ставио на дневни ред сједнице Предсједништва БиХ, иако се, по Уставу БиХ, именовање страних судија у Уставни суд БиХ врши уз обавезне консултације Предсједништва.</p>
      <p>У фебруару 2017. године Бакир Изетбеговић поднио је захтјев за ревизију пресуде против Србије пред Међународним судом правде у Хагу, упркос непостојању било какве одлуке било које институције БиХ у вези с тим питањем.</p>
      <p>Народна скупштина Републике Српске 27. фебруара 2017. доноси закључке у вези са подношењем нелегалног захтјева за ревизију тужбе, а према тим закључцима, представници Републике Српске у заједничким институцијама БиХ неће учествовати у доношењу било каквих одлука док се не ријеше спорна питања у вези с радом правосудних институција на нивоу БиХ.</p>
      <p>Први који су прекршили закључке Народне скупштине Републике Српске били су министри Мирко Шаровић и Драган Мектић, који су дошли на сједницу Савјета министара и учествовали у одлучивању, а потом 6. марта 2017. године у скупштинске клупе у парламенту БиХ враћају се и посланици тадашњег Савеза за промјене.</p>
      <p>Међународни суд правде 9. марта 2017. године одбија Изетбеговићев захтјев за ревизију пресуде против Србије. Избија скандал са отварањем писма српском члану Предсједништва БиХ Младену Иванићу, а министар иностраних послова у Савјету министара Игор Црнадак окривио је тада амбасадора БиХ у Холандији Мирсаду Чолаковић, против које је, како је тада изјавио, покренуо дисциплински поступак.</p>
      <p>У јуну исте године Црнадак је изјавио Срни да "један члан Предсједништва БиХ кочи смјену амбасадора БиХ у Холандији Мирсаде Чолаковић", али није прецизирао на ког члана тачно мисли.</p>
      <p>- Овај случај још није затворен, иако је јасно да озбиљне санкције за тежак прекршај Чолаковићеве неће бити могуће због противљења једног члана Предсједништва. Једина права санкција у овом случају би морала да буде смјена амбасадора - навео је Црнадак 25. јуна 2017. године у писаном одговору на питање Срне да ли је окончан дисциплински поступак против Чолаковићеве.</p>
      <p>Јавност је остала ускраћена за информацију да ли је тај поступак икада окончан, а министар Црнадак, према изјави Бакира Изетбеговића, никада није поднио захтјев за повлачење Чолаковићеве са амбасадорске позиције.</p>
    </article>
  </body>
</html>