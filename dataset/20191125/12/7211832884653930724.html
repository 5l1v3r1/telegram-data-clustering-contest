<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607355"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T12:28:00+00:00"/>
    <meta property="og:title" content="พยานหลักฐานยังไม่มีน้ำหนัก เหตุผลยกฟ้อง &quot;พานทองแท้&quot;"/>
    <meta property="og:description" content="ศาลพิเคราะห์แล้วพบว่า พยานหลักฐานอัยการโจทก์ ยังไม่มีน้ำหนักให้รับฟังได้ว่า &quot;พานทองแท้&quot; ฟอกเงิน ขณะที่เจ้าตัวขอบคุณทุกกำลังใจ"/>
  </head>
  <body>
    <article>
      <h1>พยานหลักฐานยังไม่มีน้ำหนัก เหตุผลยกฟ้อง "พานทองแท้"</h1>
      <address><time datetime="2019-11-25T12:28:00+00:00">25 Nov 2019, 12:28</time> by <a rel="author">PostToday</a></address>
      <p>ศาลพิเคราะห์แล้วพบว่า พยานหลักฐานอัยการโจทก์ ยังไม่มีน้ำหนักให้รับฟังได้ว่า "พานทองแท้" ฟอกเงิน ขณะที่เจ้าตัวขอบคุณทุกกำลังใจ</p>
      <p>เมื่อวันที่ 25 พ.ย. 62 ศาลอาญาคดีทุจริตและประพฤติมิชอบกลางได้พิพากษายกฟ้อง นายพานทองแท้ ชินวัตร บุตรชายนายทักษิณ อดีตนายกรัฐมนตรี ในคดีที่พนักงานอัยการคดีพิเศษ 4 เป็นโจทก์ ยื่นฟ้อง นายพานทองแท้ เป็นจำเลย ในความผิดฐานร่วมกันฟอกเงิน และสมคบคบกันฟอกเงิน ตาม พ.ร.บ.ป้องกันและปราบปรามการฟอกเงิน พ.ศ.2542 มาตรา 5 , 9 , 60 และ พ.ร.บ.ป้องกันและปราบปรามการฟอกเงิน (ฉบับที่ 5) พ.ศ.2558 มาตรา 10 ประกอบประมวลกฎหมายอาญา มาตรา 83 , 91 ในคดีฟอกเงิน ทุจริตการปล่อยสินเชื่อของ ธ.กรุงไทยฯ ให้ธุรกิจเครือกฤดามหานคร</p>
      <p>
        <b>ศาลพิเคราะห์พยานหลักฐานที่โจทก์-จำเลยนำสืบหักล้างกันแล้วเห็นว่า นายพานทองแท้ จำเลยไม่ผิดฐานฟอกเงิน เนื่องจากเห็นว่าพยานหลักฐานอัยการโจทก์ ยังไม่มีน้ำหนักให้รับฟังได้ว่านายพานทองแท้ จำเลยได้รู้ที่มาของเงินจำนวน 10 ล้านบาท ที่นายวิชัย กฤษดาธานนท์ โอนเข้าบัญชีของจำเลย ว่านายวิชัยได้มาจากการกระทำผิดทุจริตการปล่อยกู้แบงค์กรุงไทย ซึ่งขณะที่รับโอนเงิน นายพานทองแท้มีอายุเพียง 26 ปีเพิ่งจบการศึกษาปริญญาตรี และขณะนั้นมีเงินจากหุ้นในบริษัทอยู่แล้ว ถึง 4,000 ล้านบาท โดยเมื่อเทียบกับเงิน 10 ล้านบาทที่โอนเข้าบัญชีแล้วคิดเป็น 0.0025 % จากยอดเงินหุ้นที่มีรายได้ดังกล่าว</b>
      </p>
      <p>
        <b>นอกจากนี้ในส่วนคดีที่มีการกล่าวหานายทักษิณ ชินวัตร อดีตนายกรัฐมนตรีต่อศาลฎีกาแผนกคดีอาญาของผู้ดํารงตําแหน่งทางการเมืองว่าร่วมทุุจริตการปล่อยกู้ของแบงค์กรุงไทยหรือไม่ ก็ปรากฏว่าศาลฎีกาฯได้พิพากษายกฟ้องนายทักษิณไปแล้ว</b>
      </p>
      <p>
        <b>ขณะที่โจทก์นำสืบได้เพียงว่าขณะที่รับโอนหุ้นในพานทองแท้เป็นบุตรชายของนายทักษิณ ชินวัตรและมีความสนิทสนมกับครอบครัวของนายวิชัยเพียงเท่านั้น</b>
      </p>
      <p>ภายหลังฟังคำพิพากษา นายพานทองแท้ ได้กล่าวเพียงสั้นๆว่า "ขอบคุณทุกกำลังใจ วันนี้ได้รับกำลังใจเยอะ"</p>
      <p>ขณะที่ คุณหญิงพจมาน ณ ป้อมเพชร มารดาซึ่งเดินทางมาพร้อมนายพานทองแท้ ได้กล่าวด้วยสีหน้ายิ้มแย้มว่า "ขอบคุณค่ะ สบายใจขึ้น"</p>
      <figure>
        <img src="https://www.posttoday.com/media/content/2019/11/25/FC890668FEBA4EFAAA52A910A781EFCB.jpg"/>
      </figure>
      <figure>
        <img src="https://www.posttoday.com/media/content/2019/11/25/E0C4C6B6349F4F6887A3C8556A259A1E.jpg"/>
      </figure>
      <figure>
        <img src="https://www.posttoday.com/media/content/2019/11/25/FB2F9F2C23214C128A452BB0E138B2DE.jpg"/>
      </figure>
    </article>
  </body>
</html>