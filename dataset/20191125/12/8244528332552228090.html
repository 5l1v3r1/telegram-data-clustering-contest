<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/apple/iphone-12-pro-con-6gb-di-ram-e-produzione-iphone-se-2-gia-a-febbraio-ecco-tutti-i-rumor_85696.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-25T12:21:01+00:00"/>
    <meta property="og:title" content="iPhone 12 Pro con 6GB di RAM e produzione iPhone SE 2 già a febbraio: ecco tutti i rumor"/>
    <meta property="og:description" content="Da una nota di un analista di Barclays emergono novità interessanti sui nuovi iPhone: il modello &quot;economico&quot; sarà prodotto a partire da febbraio, mentre i nuovi flagship arriveranno con 6GB di RAM"/>
  </head>
  <body>
    <article>
      <h1>iPhone 12 Pro con 6GB di RAM e produzione iPhone SE 2 già a febbraio: ecco tutti i rumor</h1>
      <address><time datetime="2019-11-25T12:21:01+00:00">25 Nov 2019, 12:21</time> by <a rel="author">Nino Grasso</a></address>
      <p>
        <b>Da una nota di un analista di Barclays emergono novità interessanti sui nuovi iPhone: il modello "economico" sarà prodotto a partire da febbraio, mentre i nuovi flagship arriveranno con 6GB di RAM</b>
      </p>
      <p>I nuovi <b>iPhone 12 Pro</b> e <b>iPhone 12 Pro Max</b> dovrebbero arrivare, secondo la roadmap tipica di Apple, il prossimo mese di Settembre, ed entrambi dovrebbero avere <b>6GB di RAM</b>. Le indiscrezioni provengono da una nota dell'analista Blayne Curtis, di Barclays, che è stata riportata da <a href="https://www.macrumors.com/2019/11/22/barclays-iphone-12-pro-likely-6gb-ram/">MacRumors</a> nelle scorse ore. Nella nota si leggono anche dettagli sulla <b>data di rilascio di iPhone SE 2</b>, che potrebbe arrivare nei primi mesi del 2020.</p>
      <figure>
        <img src="https://www.hwupgrade.it/articoli/apple/5532/020.jpg"/>
      </figure>
      <p>Da Barclays in passato sono arrivate diverse indiscrezioni affidabili, tuttavia i piani della Mela potrebbero cambiare nei prossimi mesi prima del debutto ufficiale. Non ci siamo ancora del tutto abituati ai nuovi iPhone che emergono copiose le indiscrezioni sui nuovi modelli: da una parte quelle su <b>iPhone 12 Pro</b> e<b> iPhone 12 Pro Max</b>, che aumentano il quantitativo di RAM dai 4GB degli attuali Pro, fino a 6GB, dall'altra quelle su <b>iPhone SE 2</b>.</p>
      <h3>Gli ultimi rumor su iPhone 12 Pro e iPhone SE 2</h3>
      <p>Non è la prima volta che si parla del nuovo modello economico, che dovrebbe avere lo stesso aspetto esteriore di iPhone 8, un <b>display da 4,7"</b> e <b>TouchID</b> come unico sistema di autenticazione dell'utente rispetto al nuovo FaceID. Internamente, invece, sarà molto diverso da iPhone 8: avrà infatti il più recente processore Apple A13 con 3GB di RAM. Secondo la nota <b>la produzione in volumi inizierà a Febbraio e il lancio avverrà a Marzo</b>.</p>
      <p>Per quanto invece riguarda iPhone 12 Pro e iPhone 12 Pro Max ad oggi sappiamo che avranno delle fotocamere posteriori capaci di analizzare l'ambiente in tre dimensioni, e non dovrebbe mancare il supporto alle reti 5G mmWave per tutti i modelli che verranno rilasciati a fine anno (supporto che con ogni probabilità mancherà sul modello SE 2 in dirittura d'arrivo a inizio anno). Ci sono dubbi, però, per quanto invece riguarda il supporto alle bande sub-6GHz.</p>
    </article>
  </body>
</html>