<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/mamiat-ni-s-nigerijski-nomera-eto-shemata-6102502"/>
    <meta property="og:site_name" content="Vesti"/>
    <meta property="article:published_time" content="2019-11-25T12:51:00+00:00"/>
    <meta property="og:title" content="Мамят ни с нигерийски номера, ето схемата"/>
    <meta property="og:description" content="Търговци на стока се свързват с клиенти, изпращат им данни, а се оказва, че те са измамени"/>
  </head>
  <body>
    <article>
      <h1>Мамят ни с нигерийски номера, ето схемата</h1>
      <h2>Търговци на стока се свързват с клиенти, изпращат им данни, а се оказва, че те са измамени</h2>
      <address><time datetime="2019-11-25T12:51:00+00:00">25 Nov 2019, 12:51</time> by <a rel="author">Виолета Русенова</a></address>
      <aside>
        <a href="https://vbox7.com/emb/external.php?vid=cfce3d3420&amp;autoplay=1">Видео</a>
      </aside>
      <p>Десетки българи, които продават автомобили, скъпа техника или животни от редки породи в интернет, са атакувани от мошеници с нигерийски телефонни номера. Измамите стават през сайтове за продажба на коли, платформи за безплатни обяви и дори страници за запознанства. При схемата се крадат лични данни, банкова информация, включително и това, което се опитват да продадат, предаде <a href="https://nova.bg/news/view/2019/11/25/269653/%D0%BF%D1%80%D0%BE%D0%B2%D0%B5%D1%80%D0%BA%D0%B0-%D0%BD%D0%B0-nova-%D0%B8%D0%B7%D0%BC%D0%B0%D0%BC%D0%BD%D0%B8%D1%86%D0%B8-%D0%B0%D1%82%D0%B0%D0%BA%D1%83%D0%B2%D0%B0%D1%82-%D0%BE%D0%BD%D0%BB%D0%B0%D0%B9%D0%BD-%D1%82%D1%8A%D1%80%D0%B3%D0%BE%D0%B2%D1%86%D0%B8-%D0%BF%D1%80%D0%B5%D0%B7-%D0%BD%D0%B8%D0%B3%D0%B5%D1%80%D0%B8%D0%B9%D1%81%D0%BA%D0%B8-%D0%BD%D0%BE%D0%BC%D0%B5%D1%80%D0%B0-%D0%B2%D0%B8%D0%B4%D0%B5%D0%BE">NOVA</a>.</p>
      <p>Преди дни Бисер Тодоров от Русе публикува обява за продажба на скъп фотоапарат в една от платформите за безплатни обяви. Офертите за покупка не закъсняват.</p>
      <p>„Кодът се оказва на Нигерия. А кореспонденцията се води на английски език в Messenger през телефона, който съм оставил в обявата”, разказа потърпевшият.</p>
      <p>
        <a href="https://www.vesti.bg/bulgaria/zhena-mami-s-pochivki-na-moreto-6098468">Жена мами с почивки на морето</a>
      </p>
      <p>По време на разговора искат и банкова сметка, по която да преведат парите за апарата.</p>
      <p>„След два дни човекът ми изпраща платежен документ. Пита е за имената ми, за банковата сметка. И ми казва: „Веднага, щом изпратиш апарата, автоматично ти се превеждат парите по сметка”, каза още Тодоров. В платежното дори били включени 2200 лв. за доставка. Бисер се усъмнил и поискал да изпрати стоката чрез куриер – с наложен платеж. Но купувачът не се съгласил. Тогава Бисер разбира, че е мишена на измама и проверява платежното, което му е изпратено в посочената банка.</p>
      <p><b>„Оттам ми казаха,</b> че документът в мейла е фалшив и ме предупредиха да не изпращам пратки към този адрес”, каза още Тодоров.</p>
      <p>
        <a href="https://www.vesti.bg/tehnologii/za-kakvo-da-vnimavame-po-vreme-na-cherniia-petyk-6088915">За какво да внимаваме по време на "Черния петък"</a>
      </p>
      <p>
        <a href="https://www.vesti.bg/tehnologii/goliam-ryst-na-falshivite-onlajn-magazini-6087920">Голям ръст на фалшивите онлайн магазини</a>
      </p>
      <p>„Те издават платежни нареждания от различни банки, с логата им, които най-често не са български. Съответно ние няма как да знаем как изглеждат реално техните платежни”, обясни IT експертът Александър Ненов.</p>
      <p>През последния месец още десетки потребители са атакувани чрез така наречената нигерийска схема. Тя наподобява стари измами, при които се използват европейски телефонни номера и самоличности за по-голямо доверие. Сега обаче измамниците стават още по-безскрупулни и изобретателни, разказва Ненов. При нигерийската схема оставаме не само без стоките, които се опитваме да продадем. На прицел са и личните ни данни, разкриват експертите.</p>
      <p>„Тази схема работи в посока крадене на самоличност. Ние изпращаме някаква информация, с която може да бъде изтеглен кредит някъде по света, може да бъдат издадени фалшиви документи. Източват се техните сметки, източват се данни”, каза още Ненов.</p>
      <p>Според експертите зад схемата стои добре организирана престъпна група. И предупреждават, че опитите за измама до края на годината ще са още по-агресивни, тъй като предстои голямото пазаруване около Черния петък и Коледа. </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/ani-salich-s-reklama-na-produkt-za-polova-mosht-vlastite-bezsilni-6101901"/>
        <a href="https://www.vesti.bg/bulgaria/razsledvane-na-alo-izmamnici-dovede-do-dobrovolen-arest-6101514"/>
        <a href="https://www.vesti.bg/bulgaria/alo-izmamnicite-ot-vetovo-ostavat-v-aresta-6100743"/>
      </related>
    </article>
  </body>
</html>