<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546800/Oko-90.000-ljudi-napustilo-Srbiju-od-2011.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T12:45:00+00:00"/>
    <meta property="og:title" content="Kovačević: Oko 90.000 ljudi napustilo Srbiju od 2011."/>
    <meta property="og:description" content="Direktor Republičkog zavoda za statistiku Miladin Kovačević izjavio je da je, prema njegovim ličnim procenama, od..."/>
  </head>
  <body>
    <article>
      <h1>Kovačević: Oko 90.000 ljudi napustilo Srbiju od 2011.</h1>
      <address>
        <time datetime="2019-11-25T12:45:00+00:00">25 Nov 2019, 12:45</time>
      </address>
      <p>Direktor Republičkog zavoda za statistiku Miladin Kovačević izjavio je da je, prema njegovim ličnim procenama, od 2011. pa do početka ove godine Srbiju napustilo oko 90.000 stanovnika.</p>
      <p>Uoči međunarodne konferencije o demografskim projekcijama koju su u Beogradu organizovali Ekonomska komisija UN za Evropu i Eurostat, Kovačević je novinarima rekao da su preterane procene OECD, prema kojima je u proteklih desetak godina Srbiju napustilo između 250.000 i 300.000 građana.</p>
      <p>Kovačević je istakao da su to njegove lične procene kao stručnjaka, a ne procene institucije na čijem je čelu.</p>
      <p>Naveo je da zvanično ne postoje precizne procene, ali da Eurostat radi veliko istraživanje i da će po njegovom završetku podaci biti objavljeni.</p>
      <blockquote>Kako bi se unapredila populaciona slika, prema rečima Đukić Dejanović, potrebno je da svaka žena u fertilnom periodu ima više od dvoje dece (2,1).</blockquote>
      <p> Ipak, on je ukazao na loše demografske projekcija prema kojima će Srbija do 2060. imati između 4.000.000 i 5. 880.000 stanovnika.</p>
      <p>Kao problem izdvaja starnje stanovništva, pa će prema projekcijama do 2060. skoro svaki treći stanovnik u Srbiji biti stariji od 60 godine i ta populacije će činiti 31,5 odsto stanovništva.</p>
      <p>Kovačević je naveo da će porasti i udeo starijih od 80 godina, pa će se sa sadašnjih 4,5 odsto povećati na 11,2 odsto.</p>
      <p>To su projekcije nakon poslednjeg popisa koji je obavljen 2011. godine, a naredni se očekuje 2021.</p>
      <p>Ministarka zadužena za populacionu politiku Slavica Đukić Dejanović iznela je nešto optimističnije podatke, prema kojima je Srbija jedina zemlja u regionu koja beleži porast broja živoređene dece.</p>
      <p>"U odnosu na sve zemlje članice bivše Jugoslavije i još četiri zemelje iz okruženja, Mađarska, Albanija Rumunija i Bugarska, imamo porast broja živorođene dece", navela je Đukić Dejanović.</p>
      <p>Ona je istakla da je važno da se trend nastavi.</p>
      <p>Kako bi se unapredila populaciona slika, prema rečima ministarke, potrebno je da svaka žena u fertilnom periodu ima više od dvoje dece (2,1).</p>
      <p>"Kod nas je taj procenat manji, ispod 1,5 i naš prvi zadatak je da dođemo do 1,85", navele je ministarka.</p>
      <p>Direktorka Centra za demografska istraživanja pri Institutu društvenih nauka Mirjana Rašević rekla je da je za unapređenje demografske slike u Srbiji potrebno istovremeno sprovođenje pronatalitetne i proimigracione populacione politike.</p>
      <p>To se, prema njenim rečima, postiže ekonomskim razvojem, ulaganjem u obrazovanje kao i u ekološke programe.</p>
      <p>Rašević je kao priorite u pronatalitetnoj politici istakla smanjenje ne samo ekonomske, nego i socijalne i psihološke cene roditeljstva.</p>
      <p>"To će se postići podrškom socijalnim oblicima zajedništva između muškarca i žene, kroz usklađivanje rada i roditeljstva i roditeljstva i obrazovanja, kao i kroz promociju savremenog koncepta planiranja porodice", kazala je Mirjana Rašević.</p>
      <p>Kada je reč o proimigracionoj politici ona je ukazala da je potrebno odrediti broj i ciljnu grupu, obrazovanje, uzrast i porodični status stanovništva koje je prihvatljivo za doseljenje u Srbiji.</p>
      <p>Rašević je istakla da je potrebna primena integracionih mera i za povratnike i za doseljenike u Srbiju.</p>
    </article>
  </body>
</html>