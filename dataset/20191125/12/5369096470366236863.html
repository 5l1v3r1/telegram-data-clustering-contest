<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/779143/roka-de-niazi-batzet-stochos-na-kanoume-megalo-ton-panathinaiko/"/>
    <meta property="og:site_name" content="to10.gr"/>
    <meta property="article:published_time" content="2019-11-25T12:06:00+00:00"/>
    <meta property="og:title" content="Ρόκα: «Δε με νοιάζει το μπάτζετ – Στόχος να κάνουμε μεγάλο τον Παναθηναϊκό»"/>
    <meta property="og:description" content="Ο Τσάβι Ρόκα παρουσιάστηκε από τον Παναθηναϊκό, λέγοντας πως δε δουλεύει με βάση τις υποσχέσεις για μεγάλο μπάτζετ, αλλά προσαρμόζεται στα δεδομένα. Τι είπε για τον Δώνη, για το πρότζεκτ και για τον... μεγάλο Παναθηναϊκό που ονειρεύονται όλοι."/>
  </head>
  <body>
    <article>
      <h1>Ρόκα: «Δε με νοιάζει το μπάτζετ – Στόχος να κάνουμε μεγάλο τον Παναθηναϊκό»</h1>
      <h2>Ο Τσάβι Ρόκα παρουσιάστηκε από τον Παναθηναϊκό, λέγοντας πως δε δουλεύει με βάση τις υποσχέσεις για μεγάλο μπάτζετ, αλλά προσαρμόζεται στα δεδομένα. Τι είπε για τον Δώνη, για το πρότζεκτ και για τον... μεγάλο Παναθηναϊκό που ονειρεύονται όλοι.</h2>
      <address><time datetime="2019-11-25T12:06:00+00:00">25 Nov 2019, 12:06</time> by <a rel="author">Μπάμπης Τσιμπίδας</a></address>
      <p>Εποχή Τσάβι Ρόκα στον Παναθηναϊκό. Ο Ισπανός τεχνικός διευθυντής παρουσιάστηκε επίσημα από τους «πράσινους» παρουσία του προέδρου της ΠΑΕ, Μάνου Μαυροκουκουλάκη, του αντιπροέδρου, Λεωνίδα Μπουτσικάρη και του Γιώργου Δώνη, δήλωσε πως δεν έχει… ανάγκη από μεγάλα μπάτζετ, πως προσαρμόζεται με όσα χρήματα έχει, έκανε λόγο για ένα πρότζεκτ που θα συνεχιστεί για να γίνει ο Παναθηναϊκός και πάλι μεγάλος και ευχήθηκε να είναι ανοιχτή η πόρτα της Μπαρτσελόνα για συνεργασία.</p>
      <p>Τον Τσάβι Ρόκα προλόγισε ο πρόεδρος του Παναθηναϊκού, Μάνος Μαυροκουκουλάκης: «Η ζωή προχωρεί για όλους. Πολύ περισσότερο για έναν σύλλογο όπως ο Παναθηναϊκός. Σήμερα καλωσορίζουμε τον Καταλανό κύριο Ρόκα που αναλαμβάνει τα καθήκοντα του τεχνικού διευθυντή. Έχοντας γαλουχηθεί στην Ακαδημία της Μπαρτσελόνα δεν χρειάζεται να του πούμε πολλά για τις μεγάλες προσδοκίες που υπάρχουν. Ελπίζουμε ότι θα βοηθήσει με τις γνώσεις του για να φτάσουμε στην επίτευξη των στόχων μας. Όλοι, με πρώτο τον κύριο Αλαφούζο, θα είμαστε στο πλευρό του».</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>Ακολούθησε η αρχική τοποθέτηση του Ισπανού και στη συνέχεια οι ερωτήσεις των δημοσιογράφων. «Θα ήθελα αρχικά να ευχαριστήσω τον πρόεδρο, τον μεγαλομέτοχο κ. Αλαφούζο, τον Λεωνίδα (Μπουτσικάρη) και τον Κώστα (Κωνστάντο) για την εμπιστοσύνη που έχουν δείξει απέναντί μου. Βρίσκομαι εδώ, είμαι πολύ χαρούμενος που είμαι στον σύλλογο και έχω πολύ μεγάλη όρεξη για να δουλέψω. Να βοηθήσω να φέρουμε εις πέρας το πρότζεκτ που υπάρχει. Γνωρίζω για το μεγαλείο του συλλόγου αυτού, ήξερα τον Παναθηναϊκό. Με πολλή δουλειά θα κάνω ό,τι χρειάζεται για να επιστρέψω την εμπιστοσύνη που μου έδειξαν».</p>
      <p>
        <b>-Για το αν έχει δει παιχνίδια της ομάδας και αν έχει εικόνα για το ρόστερ:</b>
      </p>
      <p>«Οταν ο Παναθηναϊκός ήρθε σε επαφή μαζί μου άρχισα να βλέπω παιχνίδια της ομάδας. Αυτό που μπορώ να πω είναι ότι πρόκειται για μία ομάδα με πολλές δυνατότητες. Με παίκτες νέους που πρέπει να αξιοποιήσουμε. Να εστιάσουμε στο πρότζεκτ για να έχουμε ακόμα καλύτερα αποτελέσματα».</p>
      <p>
        <b>-Για τον πρωταρχικό στόχο του Παναθηναϊκού:</b>
      </p>
      <p>«Καταλαβαίνετε ότι όταν ήρθα σε επαφή με τον κύριο Κώστα άρχισα να επικεντρώνομαι στην ομάδα. Ο στόχος μου είναι να βοηθήσω την ομάδα να πάει εκεί που η ιστορία της υπαγορεύει. Να συνεχίσουμε το πρότζεκτ που υπάρχει με πολλές φιλοδοξίες».</p>
      <p>
        <b>-Για το τι καινούργιο θα ήθελε εκείνος να προσθέσει στο πρότζεκτ που υπάρχει:</b>
      </p>
      <p>«Νομίζω ότι δεν είμαι εγώ που θα απαντήσει στο ερώτημα αυτό, αλλά εκείνοι που με επέλεξαν. Εγώ ήρθα να προσφέρω τις γνώσεις που έχω στο ποδόσφαιρο και την εμπειρία μου. Δεν μου αρέσει να μιλώ για τον εαυτό μου».</p>
      <p>
        <b>-Για το πλάνο που κλήθηκε να ακολουθήσει στον Παναθηναϊκό:</b>
      </p>
      <p>«Ο τρόπος να βλέπω τα πράγματα είναι ο εξής. Εγώ ξεκίνησα από τις Ακαδημίες της Μπαρτσελόνα. Το να έχω δει αυτή τη διαδικασία και να ξέρω πως μπορεί να φτάσει στην πρώτη ομάδα, είναι κάτι σημαντικό.</p>
      <p>Το θέμα είναι να μπορεί ένας νέος ξεκινώντας από την Ακαδημία να φτάσει στην πρώτη ομάδα. Στόχος μου είναι να δώσω στα παιδιά όσα χρειάζονται για να φτάσουν στην πρώτη ομάδα. Στόχος μου επίσης είναι να φέρω νέους παίκτες που θα βοηθήσουν.</p>
      <p>Αν νομίζετε ότι θα φέρω μόνο Ισπανούς κάνετε λάθος. Αυτό δεν το έκανα ούτε στην Κύπρο. Δεν πρόκειται να δημιουργήσω μία ισπανική αποικία. Το θέμα είναι να δούμε πως θα προωθήσουμε κάποιους παίκτες στην πρώτη ομάδα και πως θα φέρουμε κάποιους ξένους για να τους πλαισιώσουν και ουσιαστικά να τους βοηθήσουν».</p>
      <p>
        <b>-Για το πως μπορεί ο Παναθηναϊκός να επανέλθει στο ιστορικό του μέγεθος και πόσος είναι ο χρόνος που απαιτείται:</b>
      </p>
      <p>«Δεν μπορώ να ξέρω ακριβώς πόσο θα μας πάρει να γίνουμε ξανά top club. Νομίζω ότι οι ιστορικοί σύλλογοι όπως ο Παναθηναϊκός όταν αντιμετωπίζουν δυσκολίες τα πράγματα είναι δύσκολα για τους φιλάθλους.Καταλαβαίνουν τη δυσκολία και την αθλητική και την οικονομική. Μιλώντας με τους κ.κ. Αλαφούζο, Μπουτσικάρη και Κωνστάντο, γνωρίζουν καλά τι έχει συμβεί αλλά και τον τρόπο για να βρούμε μία ισορροπία.</p>
      <p>Πρέπει να κάνουμε μία διαχείριση λογική, χωρίς σπατάλες και να επιστρέψουμε στις επιτυχίες και τα αποτελέσματα. Η ομάδα έχει δυναμική και δυνατότητες που θα αυξάνονται και θα γίνονται όλο και περισσότερες».</p>
      <p>
        <b>-Για το αν, με δεδομένο και το παρασκήνιο, μπορεί ο Παναθηναϊκός να διεκδικήσει πρωτάθλημα:</b>
      </p>
      <p>«Νομίζω ότι υπάρχουν διαφορές στο μπάτζετ, αλλά υπάρχουν και άλλα πράγματα στο ποδόσφαιρο εκτός από τα χρήματα. Θα μου πείτε ότι τα χρήματα κάνουν τη διαφορά… Τη διαφορά όμως την κάνουν και τα εργαλεία που θα χρησιμοποιήσεις και οι λεπτομέρειες. Συμμετέχω σε ένα σοβαρό πρότζεκτ και ο στόχος μας είναι να μας ξαναδούν οι φίλαθλοί μας, όπως μας θέλουν».</p>
      <p>
        <b>-Ποιο είναι τα «εργαλείο» που χρειάζεται ο Παναθηναϊκός:</b>
      </p>
      <p>«Δεν είναι ένα «εργαλείο». Είναι πολλά τα «εργαλεία» και το θέμα είναι να δούμε πως θα τα χρησιμοποιήσουμε. Πρέπει να δω και να αναλύσω που υπάρχουν περιθώρια βελτίωσης. Να ξέρουν οι παίκτες καθημερινά ότι είναι νικητές είναι βασικό. Εγώ είμαι νικητής, γεννήθηκαν νικητής και θέλω να είμαι νικητής ακόμα και σε επιτραπέζια με την κόρη μου (γέλια)».</p>
      <p>
        <b>-Για τη γνωριμία του και την επικείμενη συνεργασία του με τον Γιώργο Δώνη:</b>
      </p>
      <p>«Γνωρίζω τον μίστερ από την εξαιρετική δουλειά που έκανε στην Κύπρο. Πρέπει να σας πω ότι πάντα στο κέντρο υπάρχει ο άνθρωπος. Αν δεν είσαι καλός άνθρωπος και επαγγελματίας δεν θα καταφέρεις ποτέ να γίνεις καλός και στη δουλειά σου.</p>
      <p>Στο πλαίσιο της συνεργασίας μας είναι να βλέπουμε μαζί τους παίκτες που θα μας αρέσουν για να αποκτηθούν. Δεν θα μπω στα δικά του χωράφια. Έχουμε μία κοινή φιλοσοφία για μία ομάδα που θα παίζει επιθετικά και θα έχει ενέργεια και πάθος. Το ποιος παίκτης θα έρθει με μεταγραφή είναι κάτι που θα συζητήσουμε μαζί και άπτεται στη συνέχεια στον τεχνικό διευθυντή να τον αποκτήσει».</p>
      <p>
        <b>-Για το αν θα πατήσει πάνω στο πλάνο που εκπόνησε ο Νταμπίζας το 2018 για να το συνεχίσει:</b>
      </p>
      <p>«Δεν γνωρίζω πιο ακριβώς είναι το πλάνο που υπήρχε, αλλά είμαι εδώ για να φέρουμε εις πέρας το έργο του συλλόγου. Πλάνο Τσάβι Ρόκα δεν υπάρχει, υπάρχει η συλλογικότητα και η καλή συνεργασία με όλους τους συντελεστές του κλαμπ.</p>
      <p>Ο ρόλος του καθενός είναι σημαντικός, όχι του ενός. Εγώ θα θέσω σε εφαρμογή όσα μου έχουν δείξει αυτά τα χρόνια η γνώση μου και η εμπειρία μου. Είμαστε όλοι μαζί για να δουλέψουμε για το καλό της ομάδας».</p>
      <p>
        <b>-Για το αν έχει μιλήσει με τον Βαγγέλη Σάμιο και για τη συνεργασία που θα έχουν για την Ακαδημία:</b>
      </p>
      <p>«Δεν έχω έρθει ακόμα σε επαφή μαζί του όμως μόλις αναλάβει θα έχω στενή συνεργασία για να μάθω τι γίνεται στις Ακαδημίες και να δούμε ποιοι παίκτες μπορούν να πλαισιώσουν την πρώτη ομάδα. Θα πρέπει να συνεργαστούμε όλοι μαζί, όπως είπα, για το καλό της ομάδας»</p>
      <p>
        <b>-Για το αν έχει κάποια εγγύηση από τον μεγαλομέτοχο για το μπάτζετ αλλά και για το αν υπάρχει σχέδιο για δίκτυο σκάουτινγκ:</b>
      </p>
      <p>«Δεν ήρθα στον Παναθηναϊκό επειδή ο κύριος Αλαφούζος μου υποσχέθηκε ότι θα αυξήσει το μπάτζετ. Πάντα προσαρμοζόμουν στα μπάτζετ που είχα από τις διοικήσεις.</p>
      <p>Τώρα αν κάποια στιγμή πιστεύει ότι έχει τη δυνατότητα να δώσει κάποια χρήματα, είμαι πεπεισμένος ότι θα το κάνει. Δεν ήταν όμως αυτός ο όρος για να έρθω εδώ. Για τους σκάουτερ δεν γνωρίζω ακόμα για να σας πω, είναι κάτι που θα εξετάσω. Θα κοιτάξουμε να βελτιωνόμαστε όπου μπορούμε».</p>
      <p>
        <b>-Για το αν έχει μιλήσει ήδη με τον κόουτς για τα μεταγραφικά, όχι μόνο ενόψει Γενάρη αλλά γενικά και τον στόχο που θα είναι ικανοποιημένος το 2022:</b>
      </p>
      <p>«Είχαμε μία πρώτη επαφή με τον κύριο Δώνη και θα μιλήσω εκτενώς ξανά μαζί του γιατί εκείνος γνωρίζει πολύ καλά τους παίκτες του. Όπως σας είπα και πριν ο στόχος μας είναι να κάνουμε ένα καλό σχέδιο, να κοιτάξουμε τις ανανεώσεις και την ενίσχυση με γνώμονα ένα πλάνο για την επόμενη περίοδο.</p>
      <p>Δεν διαθέτω κρυστάλλινη σφαίρα για να δω τι θα γίνει το 2022. Στόχος είναι να βρεθούμε όλοι μαζί και να κάνουμε έναν απολογισμό για το πόσο έχουμε βοηθήσει τον Παναθηναϊκό».</p>
      <p>
        <b>-Για το αν θα βοηθήσει στο θέμα των «κομμένων» αλλά και αν σκέφτεται κάποια συνεργασία με την Μπαρτσελόνα:</b>
      </p>
      <p>«Γνωρίζω τη σημερινή κατάσταση στο ρόστερ της ομάδας. Όπως καταλαβαίνετε θα πρέπει να δούμε τα πράγματα αναλυτικά και να αποφασίσουμε για ανανεώσεις και μη.</p>
      <p>Όσον αφορά την ερώτηση για την Μπαρτσελόνα μακάρι να υπάρξει συνεργασία. Αλλά δεν είναι μόνο η Μπαρτσελόνα ή οι ισπανικές ομάδες. Εχω επαφές με διάφορα κλαμπ και όχι μόνο από την Ισπανία. Θέλω να πω ότι πρέπει να έχουμε ανοιχτές όλες τις πόρτες».</p>
      <p>
        <b>
          <a href="https://www.to10.gr/podosfero/superleague/779143/roka-de-niazi-batzet-stochos-na-kanoume-megalo-ton-panathinaiko/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>