<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915026"/>
    <meta property="og:site_name" content="Dnevnik"/>
    <meta property="article:published_time" content="2019-11-25T12:45:00+00:00"/>
    <meta property="og:title" content="#video Sacha Baron Cohen: Zuckerbergu in druščini bi morali zagroziti z zaporom"/>
    <meta property="og:description" content="V obsežnem govoru je igralec Sacha Baron Cohen tehnološke spletne velikane Facebook, Twitter, YouTube in Google označil za “največji propagandni aparat v zgodovini” in jih okrivil za porast morilskih napadov na verske ter etnične manjšine. Opozoril je, da je morda čas, da za to odgovarjajo. Tudi z zapornimi kaznimi, če drugo ne zaleže."/>
  </head>
  <body>
    <article>
      <h1>#video Sacha Baron Cohen: Zuckerbergu in druščini bi morali zagroziti z zaporom</h1>
      <address><time datetime="2019-11-25T12:45:00+00:00">25 Nov 2019, 12:45</time> by <a rel="author">lpu</a></address>
      <p>
        <b>V obsežnem govoru je igralec Sacha Baron Cohen tehnološke spletne velikane Facebook, Twitter, YouTube in Google označil za “največji propagandni aparat v zgodovini” in jih okrivil za porast morilskih napadov na verske ter etnične manjšine. Opozoril je, da je morda čas, da za to odgovarjajo. Tudi z zapornimi kaznimi, če drugo ne zaleže.</b>
      </p>
      <p>Na četrtkovem srečanju Never is Now (Nikoli je zdaj), ki ga je organizirala nevladna organizacija Anti-Defamation League’s (ADL) za preprečevanje obrekovanja Judov in zagotovitev enakih pravic ter obravnave vseh ljudi, je kot nagrajenec mednarodnemu vodstvu organizacije spregovoril igralec <b>Sacha Baron Cohen</b>.</p>
      <p>Spletna podjetja bi morala po njegovih besedah odgovarjati za pedofile, ki preko njihovih strani iščejo žrtve, prav tako za tiste, ki strani uporabljajo za zagovarjanje množičnih morilskih napadov na otroke zaradi njihove vere ali rase. »Mogoče je čas, da se <b>Marku Zuckerbergu</b> in vsem ostalim izvršnim direktorjem teh podjetij pove: dovolili ste že, da se tuja sila vmeša v naše volitve, omogočili ste genocid v Mjanmaru, naredite to ponovno in šli boste v zapor,« je dodal.</p>
      <figure>
        <iframe src="https://www.youtube.com/embed/ymaWq5yZIYM" width="560" height="315" data-service="Youtube" scrolling="no"/>
      </figure>
      <p>Cohen je izpostavil, da »zločini iz sovraštva naraščajo, kot tudi morilski napadi na verske in etnične manjšine,« ter dodal, da »vso to sovraštvo in nasiljeomogočajo spletna podjetja.« Slednja je označil za »največjo propagandno napravo v zgodovini«. Svojo izjavo je podkrepil s pojasnilom, da so algoritmi teh platform odvisni od vsebin, ki pritegnejo pozornost uporabnikov. Med te je uvrstil zgodbe, ki nagovarjajo naše prvinske vzgibe, kot sta strah in ogorčenje. »Zato so videoposnetki teoretika zarote Alexa Jonesa na youtubu prejeli milijardo priporočil. Zato so lažne novice bolj uspešne od resničnih. Raziskave so pokazale, da se laži širijo hitreje kot resnica.« Ob tem pa navrgel misel, kaj bi šef nacističnega propagandnega aparata Joseph Goebbels lahko počel s Facebookom.</p>
      <p>Cohen je ob tem spomnil, da je Facebook pripravljen pokazati poljuben oglas, četudi je ta laž, če jim le plačate. Po njegovih besedah naj bi pomagali celo pri ciljanju teh laži na njihove uporabnike z največjim učinkom. Po tej logiki bi Facebook, če bi obstajal leta 1930, »Hitlerju dovolil objavo 30 sekundnih oglasov o njegovi 'rešitvi Judovskega problema',« je dodal Cohen.</p>
      <h3>Facebook obtožbe zanikal</h3>
      <p>V nadaljevanju je komentiral tudi izjave Marka Zuckerberga, ki je facebook označil za branik »svobodnega izražanja«. »Menim, da se lahko vsi strinjamo, da raznim fanatikom in pedofilom ne bi smeli dajati svobodne platforme, kjer lahko razširjajo svoja stališča in ciljajo na svoje žrtve,« je povedal. Kritiziral je tudi facebookovo odločitev, da ne bodo umaknili objav uporabnikov, v katerih zanikajo holokavst, in povedal, da so spletna podjetja odgovorna za svoje vsebine. »Čas je, da končno ta podjetja okličemo za to, kar v resnici so – največji založniki v zgodovini,« je dodal.</p>
      <p>Na njegove besede so se odzvali s podjetja Facebook, kjer so povedali, da je igralec napačno prikazal njihova pravila. »Sovražni govor je na naši platformi prepovedan. Ljudi, ki zagovarjajo nasilje, izključimo in odstranimo vsakogar, ki to podpira ali poveličuje,« so povedali in dodali, da nihče, vključno s politiki, ne more zagovarjati ali oglaševati sovraštva, nasilja ali množičnih pobojev na facebooku.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042913187/posel/novice/kalifornija-tozi-facebook-zaradi-zavracanja-sodelovanja-v-preiskavi"/>
        <a href="https://www.dnevnik.si/1042911786/mnenja/kolumne/ta-vecni-problem-s-troli"/>
      </related>
    </article>
  </body>
</html>