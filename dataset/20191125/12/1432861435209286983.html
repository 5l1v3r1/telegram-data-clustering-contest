<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/abramovich-nqma-namerenie-da-prodava-chelsi-1409500.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-25T12:55:00+00:00"/>
    <meta property="og:title" content="Абрамович няма намерение да продава Челси"/>
    <meta property="og:description" content="Председателят на Челси Брус Бък заяви, че собственикът на лондончани Роман Абрамович няма намерение да продава клуба Абрамович не е посещавал мач на отбора от пролетта на миналата година, тъй като английската му виза е изтекла"/>
  </head>
  <body>
    <article>
      <h1>Абрамович няма намерение да продава Челси</h1>
      <address><time datetime="2019-11-25T12:55:00+00:00">25 Nov 2019, 12:55</time> by <a rel="author">Sportlive.bg</a></address>
      <p>Председателят на Челси Брус Бък заяви, че собственикът на лондончани <a href="https://www.sportlive.bg/tags/484">Роман Абрамович</a> няма намерение да продава клуба. Абрамович не е посещавал мач на отбора от пролетта на миналата година, тъй като английската му виза е изтекла. Бък сподели, че руският милиардер нито веднъж не е говорил с него по повод евентуална продажба на отбора на Челси. </p>
      <p>Председателят на клуба от Западен Лондон добави, че Абрамович разговаря всеки ден с клубния директор Марина Грановская и от разговорите става ясно, че няма никаква промяна в намеренията му да продължи да бъде собственик на лондончани. През миналата година Британското правителство отказа виза на Роман Абрамович като наказание срещу президента на Русия Владимир Путин. Правителството обвини директно Путин за отравянето на бившия руски шпионин Сергей Скрипал и дъщеря му Юлия с Новичок в Салисбъри през март 2018г. Два месеца по-късно Абрамович взе израелско гражданство, като замрази плановете за разширяването на „Стамфорд бридж“ до капацитет 60 хиляди места.</p>
      <p>В момента <a href="https://www.sportlive.bg/tags/3850">Челси</a> са наказани да не правят трансфери, като такава ще е ситуацията и през януари. Тези събития принуждават мениджъра Франк Лампард да залага на играчи от школата като Тами Ейбрахам и Мейсън Маунт. Въпреки че Лампард иска да продължи да залага предимно на юноши на Челси, Абрамович има намерение отново да изхарчи повече пари през идното лято, след като „сините“ прибраха сериозна сума в касата от трансфера на Еден Азар в Реал Мадрид преди няколко месеца. <i><a href="https://www.sportlive.bg/worldfootball/england/Chelsi-vliza-v-bitkata-za-anglijski-zashtitnik-1408447.html">А вижте кой играч иска да привлече Челси на "Стамфорд бридж".</a></i></p>
      <related>
        <h4>Още по темата</h4>
        <a href="https://www.sportlive.bg/worldfootball/england/Ngolo-Kante-obqsni-zashto-ne-premina-v-PSZh-tova-lqto-1409408.html"/>
        <a href="https://www.sportlive.bg/worldfootball/england/Guardila-zapisa-istoricheski-antirekord-v-macha-sreshtu-Chelsi-1409207.html"/>
        <a href="https://www.sportlive.bg/worldfootball/england/Manchestyr-Siti-obyrna-Chelsi-i-prodylzhava-da-presledva-Livyrpul-1409091.html"/>
        <a href="https://www.sportlive.bg/worldfootball/england/Fenovete-na-Chelsi-razdvoeni-sled-naznachenieto-na-Mourinxo-1408365.html"/>
        <a href="https://www.sportlive.bg/worldfootball/england/Lampard-se-sheguva-s-Mourinxo-1408905.html"/>
      </related>
    </article>
  </body>
</html>