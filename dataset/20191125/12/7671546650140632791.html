<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915029"/>
    <meta property="og:site_name" content="Dnevnik"/>
    <meta property="article:published_time" content="2019-11-25T12:30:00+00:00"/>
    <meta property="og:title" content="Ljubljanski hotel Šumi bo upravljala španska hotelska veriga"/>
    <meta property="og:description" content="Hotel v nastajajočem centru Šumi v Ljubljani bo upravljala španska hotelska veriga Barcelo Hotel Group. V Ljubljani bodo odprli hotel pod blagovno znamko Occidental Hotels &amp;amp; Resorts, ki predstavlja štirizvezdični poslovni hotel. Hotel bo imel 151 sob, restavracijo in bar, pod njim pa bo parkirna hiša."/>
  </head>
  <body>
    <article>
      <h1>Ljubljanski hotel Šumi bo upravljala španska hotelska veriga</h1>
      <address><time datetime="2019-11-25T12:30:00+00:00">25 Nov 2019, 12:30</time> by <a rel="author">STA</a></address>
      <p>
        <b>Hotel v nastajajočem centru Šumi v Ljubljani bo upravljala španska hotelska veriga Barcelo Hotel Group. V Ljubljani bodo odprli hotel pod blagovno znamko Occidental Hotels &amp; Resorts, ki predstavlja štirizvezdični poslovni hotel. Hotel bo imel 151 sob, restavracijo in bar, pod njim pa bo parkirna hiša.</b>
      </p>
      <p>Kot so danes sporočili iz družbe Brtprule, lastnice hotelskega dela centra Šumi, je Barcelo Hotel Group del holdinga Barcelo Group, ki velja za drugo največjo hotelsko verigo v Španiji in 31. na svetu. Trenutno upravlja 251 hotelov po vsem svetu, ki so kategorizirani kot štiri- ali petzvezdični. Holding tako upravlja z več kot 55.000 sobami v 22 državah sveta.</p>
      <p>Direktor za razvoj v Barcelo Hotel Group Jaume Buxo je vstop hotelske verige na slovenski trg označil kot velik uspeh. Hitro razvijajoči se slovenski turizem in strateški položaj sta po njegovem mnenju odlični izhodišči za uspeh, s katerim želijo tvorno prispevati k potrebam in posebnostim slovenskega turizma. Njihovi hoteli so namreč zasnovani individualno in temeljijo na lokalnih zgodbah, oblikovanju in kulturnih posebnostih vsakega hotela posebej.</p>
      <p>Kot so še dodali v Brtprule, je zanimanje za projekt pokazalo veliko mednarodno priznanih hotelskih verig.</p>
      <p>Odprtje hotela je predvideno za maj 2021. Poleg hotela bo v centru Šumi, ki ga gradi družba Šumijev kvart, zraslo tudi 96 stanovanj. Na voljo bodo od dve- do petsobna velikosti od 60 do 165 kvadratnih metrov.</p>
      <p>V pritličju in delu prve kleti centra bo trgovsko-gostinski program. Na voljo bodo prostori v velikosti od 200 do 400 kvadratnih metrov.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042912801/lokalno/ljubljana/avtorica-legendarnih-gumi-bombonov"/>
        <a href="https://www.dnevnik.si/1042886665/lokalno/ljubljana/novi-hoteli-za-mescane-boljsa-resitev-kot-airbnb"/>
      </related>
    </article>
  </body>
</html>