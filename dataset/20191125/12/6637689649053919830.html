<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/sumskyy-pereviznyk-splatyt-125-tys-grn-za-vykorystannya-praci-neoformlenogo-vodiya"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-25T12:14:00+00:00"/>
    <meta property="og:title" content="Сумський перевізник сплатить 125 тис. грн за використання праці неоформленого водія"/>
    <meta property="og:description" content="Другий апеляційний адміністративний суд міста Харків визнав правомірною постанову Управління Держпраці у Сумській області про накладення на ФОП Важинський С.В. штрафної санкції за порушення трудового законодавства. З водіями в обов’язковому порядку необхідно укладати трудовий договір."/>
  </head>
  <body>
    <article>
      <h1>Сумський перевізник сплатить 125 тис. грн за використання праці неоформленого водія</h1>
      <address>
        <time datetime="2019-11-25T12:14:00+00:00">25 Nov 2019, 12:14</time>
      </address>
      <p>Другий апеляційний адміністративний суд міста Харків визнав правомірною постанову Управління Держпраці у Сумській області про накладення на ФОП Важинський С.В. штрафної санкції за порушення трудового законодавства. З водіями в обов’язковому порядку необхідно укладати трудовий договір.</p>
      <p>Основним видом діяльності ФОП є «Пасажирський наземний транспорт міського та приміського сполучення». А саме, мова йде про здійснення нерегулярних міжміських пасажирських перевезень. Право на таку діяльність суб’єкту господарювання надає наявність відповідної ліцензії. Однією із умов такої ліцензії є виконання робіт безпосередньо самим підприємцем або укладення трудового договору з найманими працівниками, що працюють на посаді водія. Утім підприємець знехтував порядком оформлення трудових відносин.     </p>
      <p>Інспекційне відвідування ФОП Важинський С.В. здійснено інспекторами праці Держпраці на підставі аналізу отриманого від Управління Трансбезпеки у Сумській області листа з інформацією про ймовірний факт використання неоформленої праці зазначеним суб’єктом підприємницької діяльності.</p>
      <p>За результатами інспекційного відвідування складено акт, яким засвідчено порушення ФОП вимог частини 1 та 3 статті 24 КЗпП України. Підприємцем було допущено до роботи працівника без укладення трудового договору, оформленого наказом власника та без повідомлення ДФС про прийняття водія на роботу. Підприємцю внесено припис, а також уповноваженою посадовою особою Управління Держпраці у Сумській області винесено постанову про накладення штрафу за порушення законодавства. Відповідно до пункту 29 Порядку здійснення державного контролю за додержанням законодавства про працю затвердженого постановою Кабінету Міністрів України від 26 квітня 2017 р. № 295 заходи притягнення об’єкта відвідування до відповідальності за використання неоформленої праці вживаються одночасно із внесенням припису незалежно від факту усунення виявлених порушень у ході інспекційного відвідування або невиїзного інспектування. Через невдоволеність та не визнання своєї провини ФОП звернувся до суду з позовною заявою про визнання постанови Держпраці неправомірною.</p>
      <p>Відповідно до рішення Другого апеляційного адміністративного суду постанова Держпраці визнана правомірною. Тож, наразі підприємець має сплатити до державного бюджету штраф за нехтування необхідністю офіційно оформлювати трудові відносини з найманими працівниками, повідомляє сайт відомства. </p>
    </article>
  </body>
</html>