<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/25/vyv-veneciia-protestirat-zaradi-bezdeistvieto-na-vlastite.430678"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T12:00:00+00:00"/>
    <meta property="og:title" content="Във Венеция протестират заради бездействието на властите"/>
    <meta property="og:description" content="Над 3000 души се събраха на протестно шествие | Dnes.bg"/>
  </head>
  <body>
    <article>
      <h1>Във Венеция протестират заради бездействието на властите</h1>
      <h2>Над 3000 души се събраха на протестно шествие</h2>
      <address><time datetime="2019-11-25T12:00:00+00:00">25 Nov 2019, 12:00</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>"Венеция, съпротивлявай си!", скандираха хиляди участници в протестно шествие, състояло се вчера по улиците на Града на каналите. Участниците в акцията са възмутени от бездействието на властите и потресени от серията природни бедствия връхлетели града в последните седмици, предаде БТА, позовавайки се на Франс прес.</p>
      <p>В протестното шествие участваха 3000 души. Под проливен дъжд те обиколиха тесните улици на центъра. Протестът беше по призива на асоциация, нарекла се "Не на големите кораби" и на природозащитни групи. "Нека да спасим Венеция от големите кораби, от проекта Мойсей, от климатичните промени и от нейния кмет" - беше мотото на протеста.</p>
      <p>Демонстранти носеха плакати срещу кмета на града Луиджи Бруняро. Те критикуваха остро проекта за защита на града от наводнения, наречен Мойсей и настояваха да му се наложи мораториум. Според протестиращите проектът е отживял, още преди да бъде задействан и вече не може да отговори на нуждите на града. Според тях системата от диги, замисляна от десетилетия, няма да може да спаси града от изключително високите приливи, които Венеция преживя миналите седмици. Мнозина смятат, че Мойсей е само пилеене на пари и че Венецианската лагуна, която е много комплексна, се нуждае от комплексен отговор на кризата с наводненията.</p>
      <p>Някои от участниците в протеста разказаха, че градът е преживял сериозна травма със серията от наводнения и че е бил поставен буквално на колене. Наводненията освен това показаха на света колко уязвима е Венеция, казват демонстранти. В наводненията пострадаха десетки църкви в града, включен в списъка на световното наследство на ЮНЕСКО.</p>
      <p>Венеция е построена върху 118 острова и островчета, повечето от които изкуствени, както и върху пилони. За един век градът вече е потънал с 30 сантиметра.<br/>Венеция е с население от 50 000 души, а ежегодно се посещава от 36 милиона души.</p>
      <related>
        <h4>Още по темата</h4>
        <a href="https://www.dnes.bg/world/2019/11/24/prolivnite-valeji-navodniha-otnovo-veneciia.430644"/>
        <a href="https://www.dnes.bg/eu/2019/11/19/vyv-veneciia-horata-v-borba-s-nechuvanoto-navodnenie.430129"/>
        <a href="https://www.dnes.bg/notifikacii/2019/11/17/70-ot-veneciia-otnovo-e-pod-voda.429933"/>
      </related>
    </article>
  </body>
</html>