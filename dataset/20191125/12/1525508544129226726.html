<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780805/%D8%AE%D9%88%D8%A7%D9%87%D8%A7%D9%86-%D8%A7%D8%B4%D8%AF-%D9%85%D8%AC%D8%A7%D8%B2%D8%A7%D8%AA-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7-%D8%A8%D8%B1%D8%A7%DB%8C-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D9%87%D8%B3%D8%AA%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T12:29:25+00:00"/>
    <meta property="og:title" content="قطعنامه تجمع بزرگ مردم تهران: خواهان اشد مجازات دستگاه قضا برای اغتشاشگران هستیم"/>
    <meta property="og:description" content="شرکت کنندگان در تجمع بزرگ مردمی حمایت از اقتدار و محکومیت ناامنی‌های اخیر با صدور قطعنامه‌ای بر اشد مجازات اغتشاشگران که باعث ایجاد ناامنی کشور شدند، تاکید کردند."/>
  </head>
  <body>
    <article>
      <h1>قطعنامه تجمع بزرگ مردم تهران: خواهان اشد مجازات دستگاه قضا برای اغتشاشگران هستیم</h1>
      <address><time datetime="2019-11-25T12:29:25+00:00">25 Nov 2019, 12:29</time> by <a rel="author" href="https://www.mehrnews.com/archive?jr=763" target="_blank">سید مهدی حسینی</a></address>
      <p>به گزارش <a href="https://www.mehrnews.com/">خبرگزاری مهر</a>، شرکت کنندگان در تجمع بزرگ مردمی حمایت از اقتدار و محکومیت ناامنی‌های اخیر، با قرائت قطعنامه‌ای مواضع خود را در ۶ بند اعلام کردند.</p>
      <p>متن این قطعنامه به شرح زیر است:</p>
      <p>بسم الله الرحمن الرحیم</p>
      <p>خداوند قادر متعال جلّ و علا را شاکر و سپاسگزاریم که به برکت نعمت بی‌بدیل ولایت مطلقه فقیه با هدایت‌های حکیمانه ولی‌فقیه شجاع و مقتدر امت اسلامی حضرت آیت‌الله العظمی امام خامنه‌ای و بصیرت، دشمن‌شناسی و ولایتمداری ملت متدین و انقلابی ایران اسلامی توطئه جهانی و فتنه استکباری دیگری با شکست مواجه شده و با جدایی آگاهانه مردم از صف اغتشاشگران مزدور را در هم پیچید و همگام با دیگر هم‌میهنان هوشیار و لحظه‌شناس ایران عزیزمان توفیق حضور در راهپیمایی و تجمع بزرگ لبیک به رهبری معظم انقلاب اسلامی و حمایت از اقتدار و امنیت کشور، در قلّه این حرکت مردمی، پایتخت سیاسی ام القرای جهان اسلام،  تهران نصیب‌مان شد.</p>
      <p>اینک ما شرکت‌کنندگان در این راهپیمایی و اجتماع عظیم مردمی با فریاد رسا و ندای الله اکبر – خامنه‌ای رهبر – مرگ بر آمریکا  اعلام می‌کنیم:</p>
      <p>۱- بیانات هوشمندانه، شجاعانه و حکیمانه قافله‌سالار صبر و بصیرت در دفاع از کیان اسلام و نظام مقدس اسلامی در فضای غبارآلود این ایام را عامل شکست توطئه جهانی و جدایی صف ملّت از اغتشاشگران و اشرار دانسته، ضمن تجدید میثاق با رهبر مقتدر و مقتدای عظیم‌الشأن عزیزتر از جان‌مان، آمادگی تا پای جان خود برای اطاعت محض از فرامین معظم‌له به‌عنوان فصل‌الخطاب، تنها راه غلبه بر مشکلات و مایه عزت و سربلندی ملت و کشور اعلام می‌نماییم.</p>
      <p>۲- دفاع حکیمانه مقام معظم رهبری (مدظله العالی)   از مصوبه سران قوا در موضوع مدیریت سوخت را که در واقع حمایت هوشیارانه از کیان نظام و کلیت قوای سه‌گانه کشور، که دو قوه آن برگرفته از رأی ملت می‌باشد دانسته و به‌عنوان مطالبه جدّی ملت، بررسی چرایی بی‌تدبیری در شیوه و زمان اجرای مصوبه و ضرورت ریشه‌یابی و شناسایی عناصر دخیل در این اقدام و پاسخگویی منطقی مسئولین را خواهانیم.</p>
      <p>۳ـ با حفظ اتحاد و انسجام ملی و حضور آگاهانه در صحنه، مراتب نفرت و انزجار قلبی خود از جنایات نابخشودنی دشمنان کینه‌توز اسلام و مسلمین، به سرکردگی شیطان بزرگ آمریکا و ایادی زبون داخلی استکبار اعم از اشرار، منافقین، سلطنت‌طلبان و ورشکستگان سیاسی ذلت‌پیشه و حملات ددمنشانه به اماکن و قرآن سوزی رذیلانه را اعلام و از دستگاه‌ قضایی محاکمه فوری و اشد مجازات مسببین را خواهانیم.</p>
      <p>۴ـ با اعتراض جدی نسبت به بی‌تدبیری صورت گرفته در نحوه و زمان اجرای افزایش نرخ بنزین آن هم در مقطع حساسی که با فتنه‌انگیزی استکبار و دولت‌های مرتجع منطقه، جبهه مقاومت و کشورهای پیرامونی ایران دستخوش التهابات بود و در داخل نیز تورم و گرانی بی‌سابقه ناشی از تحریم های ظالمانه و ضعف مدیریت، معیشت مردم را هدف قرار داده است، اهتمام واقع‌بینانه غیرشعاری در کاستن از آثار تورمی و گرانی کالا و خدمات ناشی از مصوبه اخیر و جبران خسارات آسیب‌دیدگان از اغتشاشات اخیر و توجه جدی به نظرات کارشناسان دلسوز انقلابی را وظیفه مسئولین می‌دانیم.</p>
      <p>۵ـ با الهام از رهنمودهای گهربار مقام معظم رهبری (مدظله العالی)، اقتصاد مقاومتی، رونق تولید، خاتمه دادن به فرصت‌سوزی سال‌های اخیر، دل نبستن و چشم امید نداشتن به مذاکرات بی‌حاصل با بیگانگان و اتکا به توانمندی‌های مایه مباهات داخلی و نسل جوان متعهد انقلابی را وظیفه ذاتی مسئولین دانسته و هرگونه سهل‌انگاری و بی‌توجهی به آن را محکوم می‌نماییم.</p>
      <p>۶ـ از دولت و شورای عالی فضای مجازی تقویت شبکه ملی اطلاعات، راه‌اندازی اینترنت ملّی و  محدودیت فعالیت رسانه‌های معاند مُخلّ امنیت و مصلحت کشور را خواهانیم.</p>
    </article>
  </body>
</html>