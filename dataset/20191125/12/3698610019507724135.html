<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ukrayinci-negativno-stavlyatsya-do-vidsutnosti-politichnogo-dosvidu-v-bilshosti-deputati-opituvannya-330798_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T12:21:00+00:00"/>
    <meta property="og:title" content="Українці негативно ставляться до відсутності політичного досвіду в більшості депутатів — опитування"/>
    <meta property="og:description" content="Після виборів думки виборців були істотно іншими.  "/>
  </head>
  <body>
    <article>
      <h1>Українці негативно ставляться до відсутності політичного досвіду в більшості депутатів — опитування</h1>
      <h2>Після виборів думки виборців були істотно іншими.  </h2>
      <address>
        <time datetime="2019-11-25T12:21:00+00:00">25 Nov 2019, 12:21</time>
      </address>
      <p>Українці здебільшого негативно ставляться до того, що більшість новообраних депутатів ніколи не займалися політикою. Такої думки дотримуються 41% громадян. А от за позитив це сприймають 24% на думку 26% це може бути і позитивом, і негативом, залежно від того, чи будуть ці депутати вчитися і долучати кваліфікованих спеціалістів, йдеться в спільному опитуванні КМІС та Фонду "Демократичні ініціативи".</p>
      <p>Причому одразу після виборів думки виборців були істотно іншими: негативом відсутність політичного досвіду у новобраних депутатів вважали лише 25%, 35% оцінювали це, навпаки, як позитив, а 26%, як і зараз, бачили можливості як позитиву, так і негативну.</p>
      <p>Водночас найбільш негативно оцінюють недостатню досвідченість новобраних депутатів у політиці виборці партії "Опозиційна платформа - За життя" (68% - негативно, 13% - позитивно) та виборці партії "Європейська солідарність" (відповідно, 73% і 12%). Натомість серед виборців партії "Слуга народу" думки розходяться: 36% певні, що відсутність політичного досвіду – це позитив, 25% - негатив, а 31% вважають, що це може бути як позитивом, так і негативом, в залежності від прагнення депутатів вчитися.</p>
      <p>Загальнонаціональне дослідження громадської думки населення України було проведене Фондом "Демократичні ініціативи" імені Ілька Кучеріва спільно з Київським міжнародним інститутом соціології з 4 по 19 листопада 2019 року. Опитування проводилося в 110 населених пунктах у всіх областях України серед 2041 респондентів. Теоретична похибка вибірки не перевищує 2,3%.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>