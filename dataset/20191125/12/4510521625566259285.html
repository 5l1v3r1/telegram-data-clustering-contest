<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/europa/nigelfarage-partidul-recurg-legislatia-europeana-intra-posesia-unui-domeniu-internet-1_5ddbc99e5163ec427166783d/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T12:35:56+00:00"/>
    <meta property="og:title" content="Nigel Farage şi partidul său recurg la legislaţia europeană pentru a intra în posesia unui domeniu de internet"/>
    <meta property="og:description" content="„Led by Donkeys“ („Conduşi de măgari“), o asociaţie anti-Brexit, i-a luat faţa lui Nigel Farage şi a cumpărat domeniul de internet thebrexitparty.com. Acum liderul eurosceptic britanic recurge la legislaţia europeană pentru a intra în posesia acestei adrese virtuale intitulate după noua sa formaţiune politică, Partidul Brexit."/>
  </head>
  <body>
    <article>
      <h1>Nigel Farage şi partidul său recurg la legislaţia europeană pentru a intra în posesia unui domeniu de internet</h1>
      <address><time datetime="2019-11-25T12:35:56+00:00">25 Nov 2019, 12:35</time> by <a rel="author">Ion Gaidau</a></address>
      <h4>„Led by Donkeys“ („Conduşi de măgari“), o asociaţie anti-Brexit, i-a luat faţa lui Nigel Farage şi a cumpărat domeniul de internet thebrexitparty.com. Acum liderul eurosceptic britanic recurge la legislaţia europeană pentru a intra în posesia acestei adrese virtuale intitulate după noua sa formaţiune politică, Partidul Brexit.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/europa/trump-amesteca-campania-electorala-marea-britanie-1_5dbfffc95163ec4271ace834/index.html"/>
      </related>
      <p>„Când Farage şi donatorii săi milionari au înfiinţat Partidul Brexit, nu au avut clarviziunea să cumpere toate site-urile web cu această denumire, aşa cum am făcut noi“, spune activistul Oliver Knowles.</p>
      <p>El nu exclude ideea de a-i ceda lui Farage thebrexitparty.com, dar cere un milion de lire sterline (1,168 milioane de euro) în schimbul site-ului: „L-am cumpărat şi este al nostru. Totuşi, în spiritul bunăvoinţei şi al Crăciunului, suntem dispuşi să i-l dăm pentru un milion de lire“.</p>
      <p>Activistul afirmă că intenţionează să doneze aceşti bani unei asociaţii pro-migranţi.</p>
      <p>Însă Nigel Farage şi acoliţii săi nici nu vor să audă de această propunere. Conducerea Partidului Brexit le-a cerut activiştilor să retragă logoul său de pe site şi să dezactiveze adresa web. În opinia sa, site-ul a fost creat în mod necinstit, în scopul de a fi utilizat împotriva Partidului Brexit.</p>
      <p>Farage a apelat şi la serviciile unui cabinet de avocatură în această chestiune. Ironie a sorţii, el foloseşte ca argument legislaţia europeană, scrie The Huffington Post.</p>
      <p>„În cele opt pagini ale scrisorii juridice pe care am primit-o de la avocaţii lui Farage, dreptul Uniunii Europene este menţionat de cinci ori. Oare cine ar fi ştiut că Nigel Farage este un fan atât de împătimit al dreptului european?“, a reacţionat „Led By Donkeys“ pe Twitter.</p>
      <hr/>
    </article>
  </body>
</html>