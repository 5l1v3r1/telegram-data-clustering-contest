<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/musluman-genc-kur-an-i-kerim-i-yakan-baskana-12653706-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-25T12:14:10+00:00"/>
    <meta property="og:title" content="Müslüman genç, Kur'an-ı Kerim'i yakan başkana uçan tekme attı"/>
    <meta property="og:description" content="Norveç'te Kur'an-ı Kerim'i yakan başkana çevredeki Müslüman bir genç uçan tekme attı. Olay anı çevredeki bir vatandaş tarafından saniye saniye kaydedildi."/>
  </head>
  <body>
    <article>
      <h1>Müslüman genç, Kur'an-ı Kerim'i yakan başkana uçan tekme attı</h1>
      <address>
        <time datetime="2019-11-25T12:14:10+00:00">25 Nov 2019, 12:14</time>
      </address>
      <p>Geçtiğimiz hafta <a href="https://www.haberler.com/norvec/"><b>Norveç</b></a>'in Kristiansand şehrinde SIAN (Norveç'in İslamlaştırılmasını Durdur) grubu tarafından İslam karşıtı bir protesto düzenlendi. Grubun islamofobik eyleminde grup başkanı Lars Thorsen Kuran-ı Kerim'i yakmaya çalıştı. Kur'an-ı Kerim'in yakıldığını gören Pakistanlı İlyas Umer adlı bir genç, Kur'an-ı Kerim'i yakan başkana uçan tekme attı ve yanan kutsal kitabı başkanın elinden aldı. Çevredeki Norveçli bir vatandaşın cep telefonu kamerasına yansıyan görüntülerde, Müslüman gencin kutsal kitabı korumak için büyük fedakarlık gösterdiği görülüyor.</p>
      <h3>GÖZALTINA ALINDI</h3>
      <p>Olayın ardından duyarlı Müslüman genç Norveç polisi tarafından gözaltına alındı. Bunun üzerine sosyal medyada Umer'in serbest bırakılması için kampanya başlatıldı. Gelen tepkiler üzerine Pakistanlı genç serbest bırakıldı.</p>
      <h3>"KAHRAMAN" YAKIŞTIRMASI YAPILDI</h3>
      <p>Olaya dair görüntüler sosyal medyada hızla yayılırken, bu İslam karşıtı saldırıya en büyük tepki Pakistan'dan geldi. Pakistanlı vatandaşlar Kur'an-ı Kerim'i korumaya çalışan İlyas Umer adlı gence "kahraman" yakıştırması yaptı. Bunun yanı sıra Pakistan'ın başkenti Karaçi'de, olayı protesto eden bazı vatandaşlar ABD ve Norveç bayrakları yaktı. Tepkilerin büyümesine kayıtsız kalmayan Pakistan Dışişleri Bakanlığı'ndan konuya ilişkin açıklama yapıldı. Açıklamada "Bu faşizan olay Pakistan'daki Müslümanlar başta olmak, 1.3 milyar Müslümanı incitmiştir" ifadelerine yer verildi.</p>
      <p>Bakanlık ayrıca Avrupa'da Müslümanlara karşı ifade özgürlüğü verilmediğini belirterek, Norveçli yetkililerden bu tür olayların önlenmesini talep etti.</p>
      <figure>
        <img src="https://foto.haberler.com/haber/2019/11/25/musluman-genc-kur-an-i-kerim-i-yakan-baskana-12653706_2785_o.jpg"/>
      </figure>
      <p>Haber Videosu: <a href="https://www.haberler.com/video/musluman-genc-kur-an-i-kerim-i-yakan-baskana-12653706-videosu/">Pakistanlı genç, Kuran-ı Kerim'i yakmak isteyen başkana uçan tekme salladı!</a></p>
    </article>
  </body>
</html>