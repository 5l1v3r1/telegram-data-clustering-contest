<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191125-tenisz-pique-szerint-megprobalnak-jobb-idopontot-talalni-a-davis-kupanak.html"/>
    <meta property="og:site_name" content="Origo"/>
    <meta property="article:published_time" content="2019-11-25T12:48:00+00:00"/>
    <meta property="og:title" content="Piqué szerint megpróbálnak jobb időpontot találni a Davis Kupának"/>
    <meta property="og:description" content="Hajnalig tartó teniszmeccsek helyett kéthetes szupertornát szeretne a Barcelona sztárja."/>
  </head>
  <body>
    <article>
      <h1>Piqué szerint megpróbálnak jobb időpontot találni a Davis Kupának</h1>
      <address><time datetime="2019-11-25T12:48:00+00:00">25 Nov 2019, 12:48</time> by <a rel="author">MTI</a></address>
      <p>
        <b>Új időpontban gondolkozik Gerard Pique, a férfi tenisz Davis Kupát átalakító Kosmos-csoport elnök-vezérigazgatója.</b>
      </p>
      <p>Az FC Barcelona labdarúgója a múlt héten lezajlott döntőről közölte, elégedett a szervezéssel, de jövőre még jobb finálét kívánnak rendezni Madridban. A 18 csapatosra duzzasztott torna során több probléma is felmerült, az első napokon a nézőszám elmaradt a várakozásoktól, néhány esti párharc pedig csak másnap hajnalban ért véget.</p>
      <p>"Nyitottak vagyunk a tárgyalásra a férfi versenyeket szervező ATP-vel, hogy a Davis Kupát és az ATP Kupát egyesítve egy kéthetes szupertornát hozzunk létre, és találjunk egy jobb időpontot a versenynaptárban" - mondta a Kosmos vezetője, amely társaság nagyban hozzájárult az 1900-ban elrajtolt DK átalakításához, 25 év alatt hárommilliárd dollárt költ a sorozatra.</p>
      <figure>
        <img src="https://cdn.nwmgroups.hu/s/img/i/1907/20190728horizontal.jpg"/>
        <figcaption>Gerard Piqué reformálhatja meg újra a tenisz világát<cite>Forrás: AFP/Jose Jordan</cite></figcaption>
      </figure>
      <p>A januárban Ausztráliában bemutatkozó ATP Kupa során tíz nap alatt 24 csapat küzd meg egymással Sydneyben, Brisbane-ben és Perth-ben.</p>
      <p>A sztárok közül a világelső Rafael Nadal és a szerb Novak Djokovic is támogatja a DK és az ATP Kupa összeolvadását, időpontnak pedig szeptembert javasolták.</p>
      <p>Pique és a nemzetközi szövetséget (ITF) irányító David Haggerty azt sem zárta ki, hogy a nők csapatversenyét, a Fed Kupát is bevonják a lebonyolításba. Az ugyancsak átszervezett Fed Kupa 16 csapatos döntőjének 2020-tól három éven át Budapest a házigazdája.</p>
      <p>A Davis Kupa-döntőt a házigazda spanyol válogatott nyerte meg, a vasárnapi végjátékban 2-0-ra legyőzte a kanadaiakat. A Rafael Nadal vezette spanyolok hatodszor hódították el a trófeát.</p>
      <p>A sorozat 119 éves történetében tavaly még hagyományos formában rendezték meg a finálét, akkor a horvátok 3-1-re nyertek Franciaországban. Idén az ITF reformjának értelmében a selejtezőre és a 18 csapatos madridi döntőre redukálódott a DK-program.</p>
    </article>
  </body>
</html>