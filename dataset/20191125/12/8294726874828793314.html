<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/stiri/depresiunea-radet-bucuresti-175200.html"/>
    <meta property="og:site_name" content="Auto Bild"/>
    <meta property="article:published_time" content="2019-11-25T12:51:09+00:00"/>
    <meta property="og:title" content="“Depresiunea RADET” din București a înghițit două mașini"/>
    <meta property="og:description" content="Nu este o noutate că avem unele dintre cele mai proaste drumuri din Uniunea Europeană, dar au fost rare cazurile când un autoturism a căzut într-o groapă."/>
  </head>
  <body>
    <article>
      <h6 class="kicker">Doar în România</h6>
      <h1>“Depresiunea RADET” din București a înghițit două mașini</h1>
      <address><time datetime="2019-11-25T12:51:09+00:00">25 Nov 2019, 12:51</time> by <a rel="author">Auto Bild Romania</a></address>
      <slideshow>
        <figure>
          <img src="https://www.auto-bild.ro/wp-content/uploads/2019/11/groapa-2.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/groapa-1.jpg"/>
        </figure>
      </slideshow>
      <p>
        <b>Nu este o noutate faptul că avem unele dintre cele mai proaste drumuri din Uniunea Europeană, dar au fost rare cazurile când un autoturism a căzut cu totul într-o groapă.</b>
      </p>
      <p>Din păcate, groapa de pe Aleea Compozitorilor din Drumul Taberei nu a apărut din “cauze naturale” acolo, ci este un șantier al RADET București.</p>
      <p>Aseară, în jurul orei 22, un autoturism a căzut cu totul în groapă, iar după nici două minute, în timp ce trecătorii îl ajutau pe șofer să iasă din mașină, o a doua mașină a pătruns în aceeași groapă cu roțile de pe partea dreaptă. Primul șofer a acuzat dureri de spate.</p>
      <p>Ambii șoferi susțin că șantierul RADET nu era semnalizat corespunzător în momentul accidentului. Cu toate acestea, Alexandru Burghiu, director al companiei Termoenergetica a declarat că “Soția primului șofer care a căzut în groapă, cât și Poliția, mi-au relatat că nu cu mult timp înainte, două persoane ar fi ieșit din barul de lângă, într-o stare euforică și s-au luat la trântă cu tot ce înseamnă semnalizare și le-au aruncat pe toate în groapă”.</p>
      <p>Din interiorul șantierului au fost scoase toate cele 9 indicatoare. Alexandru Burghiu a completat: “Dacă ar fi dat cu mașina în primele, cele din celălalt capăt ar fi rămas neatinse”. De asemenea, la acel șantier se lucra de 12 zile, timp în care nu au existat alte incidente acolo.</p>
      <p>Cu toate acestea, în comentariile <a href="https://www.facebook.com/ciprian.ciucu/posts/10158054183649203">postării de pe Facebook</a> a consilierului municipal liberal Ciprian Ciucu, părerile internauților sunt împărțite.</p>
      <p>Unii acuză firmele contractate pentru întâmplare: “Lucru superficial și de mântuială. Trebuie schimbată această mentalitate. Firmele care contractează astfel de lucrări trebuie să devină responsabile pentru astfel de evenimente!”, în timp ce alții sunt de părere că șoferii aveau viteză și nu au fost atenți la drum: “E raliu pe aleea asta… e o &lt;scurtatură&gt; la strada mare, toți vin cu mega viteză pe aici, ți-e frică să ieși cu copiii din bloc, că trece unu cu viteză să scurteze el 1 min. pe Waze.”</p>
      <p>Dar cum nu există necaz fără haz în România, unele persoane s-au amuzat pe seama accidentului: “Mi se pare normal să nu fie semnalizată lucrarea având în vedere că nu e o groapă, e o formă de relief: Depresiunea RADET”.</p>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/stiri/camere-cu-senzori-de-detectie-montate-bucuresti-174161.html"/>
        <a href="https://www.auto-bild.ro/stiri/tramvaiele-turcesti-vor-circula-bucuresti-dupa-autobuzele-otokar-174059.html"/>
        <a href="https://www.auto-bild.ro/stiri/metrou-drumul-taberei-gabriela-firea-171026.html"/>
      </related>
    </article>
  </body>
</html>