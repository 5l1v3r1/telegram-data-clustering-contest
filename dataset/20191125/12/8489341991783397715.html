<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807410/%D8%A8%DA%86%D9%87%E2%80%8C%D9%87%D8%A7-%D9%85%D8%AB%D9%84-%D8%AD%D8%B3%D9%86-%D8%B1%D9%88%D8%AD%D8%A7%D9%86%DB%8C-%D9%86%D8%A8%D8%A7%D8%B4%DB%8C%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T12:00:00+00:00"/>
    <meta property="og:title" content="یادداشت| علی صدری‌نیا بچه‌ها مثل حسن روحانی نباشید!"/>
    <meta property="og:description" content="روحانی و دولتش به جای همه چیز سعی می‌کند با جنگ روانی کشور را اداره کند و بی تدبیری‌هایش را بپوشاند! مثل امروز که به جای عذرخواهی از مردم به سرعت تلاش می‌کنند تقصیر را به عهده نهاد‌های دیگر بیاندازند."/>
  </head>
  <body>
    <article>
      <h1>یادداشت| علی صدری‌نیا بچه‌ها مثل حسن روحانی نباشید!</h1>
      <h2>روحانی و دولتش به جای همه چیز سعی می‌کند با جنگ روانی کشور را اداره کند و بی تدبیری‌هایش را بپوشاند! مثل امروز که به جای عذرخواهی از مردم به سرعت تلاش می‌کنند تقصیر را به عهده نهاد‌های دیگر بیاندازند.</h2>
      <address>
        <time datetime="2019-11-25T12:00:00+00:00">25 Nov 2019, 12:00</time>
      </address>
      <p><b>گروه سیاسی خبرگزاری دانشجو؛</b> حسن روحانی در شش سال و نیم گذشته نوعی از مدیریت کشور را ارائه داده که می‌تواند به عنوان یک مدل در دانشگاه‌ها تدریس شود! مدلی که بسیاری از ویژگی‌های آن را در ماجرای گران کردن قیمت بنزین بصورت یکجا دیدیم:<br/><br/><b>مردم نامحرم اند</b><br/>یکی از مهمترین ناراحتی‌های این روز‌های مردم این است که روحانی و دولتش مردم را محرم نمی‌دانند! مردم را قابل نمی‌دانند که برای شان توضیح دهند که چرا و چگونه قرار است بنزین را گران کنند. یک شبه و ناگهانی تصمیم را اجرا می‌کنند و انتظار دارند مردم هم بپذیرند!<br/><br/><b>لجبازی بچگانه به جای کار کارشناسی</b><br/>روحانی از سال اول ریاست جمهوری‌اش با رفتاری کودکانه تصمیم گرفت هر چیزی که منتسب به دولت قبل است را نابود کند؛ کارت سوخت، مسکن مهر، سهام عدالت، یارانه، ایران کد و طرح شبنم و بسیاری از طرح‌های دیگر با بی مهری دولت مواجه شد! و حالا دولت پس از چند سال دوباره مسکن مهر را با نامی دیگر احیا می‌کند؛ دوباره کارت سوخت را با هزینه‌ای گزاف احیا می‌کند؛ با این رفتار‌ها مردم احساس می‌کنند با دولتی مواجه هستند که مثل کودکی دو ساله اهل لجبازی است، و نه کار کارشناسی! و از کجا معلوم که تصمیم امروزشان کارشناسانه و حساب شده باشد! این لجبازی عامل بی اعتمادی ملی به دولت روحانی است!<br/><br/><b>دروغگویی بجای صداقت با مردم</b><br/>مردم بار‌ها و بار‌ها از زبان شخص رئیس جمهور و بعضی مسئولان دولتی دیگر مانند جهانگیری و نوبخت سخنانی را شنیده‌اند که با واقعیت‌های موجود زندگی‌شان همخوانی نداشته؛ وعده‌هایی شنیده‌اند که برعکسش اجرا شده؛ در ماجرای گران شدن دلار ادعا‌هایی شنیده‌اند از مدیریت دقیق دولت بر بازار ارز و در عمل شوک شدید بر زندگی‌شان را احساس کرده‌اند؛ این بی صداقتی‌ها باعث می‌شود این بار هم مردم ادعای دولت مبنی بر کنترل سایر قیمت‌ها در بازار را یک دروغ دیگر از دولت روحانی به حساب بیاورند!<br/><br/><b>بی توجهی به تجربه‌های قبلی</b><br/>روحانی شخصیتی متکبر و خود شیفته دارد؛ دچار خود بزرگ بینی است؛ ویژگی برخی وزرای دولتش در این سال‌ها هم همین بوده؛ خود ژنرال پندار‌هایی مانند زنگنه و آخوندی و حسن قاضی زاده هاشمی؛ این روحیه باعث می‌شود که آن‌ها خودشان را از تجربه‌های قبلی بی نیاز بدانند. همین می‌شود که از تجربه افزایش قیمت بنزین در دولت قبلی استفاده نکنند و تصمیمی را به خام‌ترین شکل ممکن اجرا کنند.<br/><br/><b>حمله به وحدت ملی قبل از اجرای یک طرح ملی</b><br/>روحانی در طول سال‌های ریاستش ترجیح داده به جای ایجاد وحدت و همدلی در کشور به خصوص در زمان اجرای طرح‌های بزرگ و ملی، ژست انتخاباتی به خود بگیرد و به الباقی نهاد‌های کشور حمله کند! او در مقاطع حساس به جای ایجاد آرامش در کشور، به آرامش مردم حمله کرده است! روحانی چند روز قبل از گرانی بنزین هم به جای ایجاد آرامش در کشور و توضیح این طرح به مردم، تلاش کرد به همه دستگاه‌های کشور حمله کند و اولیات همدلی در یک طرح بزرگ را از بین برد.<br/><br/><b>جنگ روانی جایگزین همه بی تدبیری‌ها</b><br/>روحانی و دولتش به جای همه چیز سعی می‌کند با جنگ روانی کشور را اداره کند و بی تدبیری‌هایش را بپوشاند! مثل امروز که به جای عذرخواهی از مردم به سرعت تلاش می‌کنند تقصیر را به عهده نهاد‌های دیگر بیاندازند.<br/><br/>مدل اداره کشور به شیوه دولت روحانی ویژگی‌های دیگری نیز دارد که با جمع بندی همه آنها، می‌شود به عنوان بهترین مدل برای نابودی یک کشور، در دانشگاه‌ها تدریس شود.</p>
    </article>
  </body>
</html>