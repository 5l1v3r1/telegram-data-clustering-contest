<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/abramovics-nav-ieinteresets-pardot-chelsea-komandu.d?id=51666111"/>
    <meta property="og:site_name" content="DELFI"/>
    <meta property="article:published_time" content="2019-11-25T12:06:27+00:00"/>
    <meta property="og:title" content="Abramovičs nav ieinteresēts pārdot 'Chelsea' komandu "/>
    <meta property="og:description" content="Anglijas premjerlīgas futbola kluba Londonas &quot;Chelsea&quot; īpašnieks Romāns Abramovičs nav ieinteresēts iesaistīties sarunās par kluba pārdošanu un aizvien pilnībā saglabā kontroli pār to, atklāja komandas priekšsēdētājs Brūss Baks."/>
  </head>
  <body>
    <article>
      <h1>Abramovičs nav ieinteresēts pārdot 'Chelsea' komandu </h1>
      <address><time datetime="2019-11-25T12:06:27+00:00">25 Nov 2019, 12:06</time> by <a rel="author">LETA</a></address>
      <p>
        <b><a href="https://www.delfi.lv/temas/anglijas-premjerliga">Anglijas premjerlīgas</a> futbola kluba Londonas "<a href="https://www.delfi.lv/temas/chelsea">Chelsea</a>" īpašnieks <a href="https://www.delfi.lv/temas/romans-abramovics">Romāns Abramovičs</a> nav ieinteresēts iesaistīties sarunās par kluba pārdošanu un aizvien pilnībā saglabā kontroli pār to, atklāja komandas priekšsēdētājs Brūss Baks.</b>
      </p>
      <p>Krievijas miljardieris Abramovičs savas komandas spēles nav apmeklējis jau kopš 2018.gada. Kopš tā laika viņš pieņēmis Izraēlas pilsonību, jo uzturēšanās atļauja Lielbritānijā viņam netika piešķirta.</p>
      <p>Pērn arvien biežāk arī izskanēja runas, ka "Chelsea" drīzumā varētu spēlēt jaunā stadionā ar 60 000 vietām.</p>
      <p>"Cik man pašlaik zināms, viņš noteikti neplāno šķirties no kluba," sarunā ar laikrakstu "Guardian" teica Baks. "Vēl, jo interesantāk - ne reizi neesmu dzirdējis no Abramoviča mutes vārdus, kas aicinātu pārdot klubu."</p>
      <p>"Politiskās situācijas dēļ ir vairāki cilvēki, kuriem liekas, ka viņi varētu iegādāties "Chelsea" par lētāku summu. Mēs saņemam piedāvājumus, tomēr mums nav ko atbildēt šiem cilvēkiem."</p>
      <p>Baks arī norādīja, ka Abramovičs vienmēr ir aktīvi iesaistījies komanda "būvēšanas" procesā. "Jautājumi, kas saistīti ar spēlētāju pirkšanu, pārdošanu, līgumu pagarināšanu un tamlīdzīgi, Abramovičs vienmēr ir iesaistījies šajos jautājumos. To viņš dara arī šobrīd," teica Baks.</p>
      <p>"Viņš ar Marinu Granovskaju, kura ir atbildīga par futbola darījumiem, regulāri sazvanās vairākas reizes dienā. Marina to ir darījusi jau septiņus vai astoņus gadus, tāpēc arī šobrīd nekas nav mainījies."</p>
      <p>"Chelsea" šosezon 13 spēlēs izcīnījusi 26 punktus un ieņem ceturto vietu Anglijas čempionātā. Tikmēr UEFA Čempionu līgas turnīrā tā ar septiņiem punktiem H apakšgrupā ieņem otro vietu. Tikpat punktu ir arī "Valencia" un Amsterdamas "Ajax" klubiem.</p>
      <related>
        <h4>Lasi vēl</h4>
        <a href="https://www.delfi.lv/sports/news/futbols/latvijas-futbola-izlases-vilnosanas-turpinas-stojanovica-nakotne-amata-neskaidra.d?id=51664225"/>
        <a href="https://www.delfi.lv/news/national/politics/girgens-esmu-pieteicis-karu-latvijas-futbola-spelu-manipulatoriem.d?id=51661141"/>
        <a href="https://www.delfi.lv/sports/news/futbols/maradona-divas-dienas-pec-atkapsanas-atgriezies-gimnasia-trenera-amata.d?id=51662285"/>
      </related>
    </article>
  </body>
</html>