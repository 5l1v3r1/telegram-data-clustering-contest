<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Oluja-hara-Grckom-Odronila-se-citava-brda-ima-i-mrtvih/570398?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T12:36:05+00:00"/>
    <meta property="og:title" content="Oluja hara Grčkom: Odronila se čitava brda, ima i mrtvih"/>
    <meta property="og:description" content="ATINA - Od prošle nedjelje Grčka se suočava s jakim nevremenom. Nivo mora je znatno porastao, pa su poplavljeni i autoputevi. Poginulo je dvoje turista."/>
  </head>
  <body>
    <article>
      <h1>Oluja hara Grčkom: Odronila se čitava brda, ima i mrtvih</h1>
      <address><time datetime="2019-11-25T12:36:05+00:00">25 Nov 2019, 12:36</time> by <a rel="author">N.N.</a></address>
      <p>ATINA - Od prošle nedjelje Grčka se suočava s jakim nevremenom. Nivo mora je znatno porastao, pa su poplavljeni i autoputevi. Poginulo je dvoje turista.</p>
      <p>Veoma jako olujno nevrijeme s obilnom kišom i vjetrom snage osam Bofora (veće od 70 kilometara na čas) izazvalo je poplave i odrone u Grčkoj.</p>
      <p>Dvojica turista su se udavila kada se usidrena jedrilica u kojoj su noćili, prevrnula i potonula u jednoj luci kod Patre, na zapadu.</p>
      <p>Oluja je u kopnenom dijelu središnje Grčke - od grada Katerinija, do Peloponeza, pokrenula klizišta i izazvala poplave, posebno u Kineti, primorskom ljetovalištu kod Atine, gdje se odronilo čitavo brdo koje je ogoljelo 2018. godine od šumskog požara.</p>
      <p>Autoput koji povezuje Atinu s poluostrvom Peloponez, lokalni prigradski putevi i neke atinske ulice pretvorili su se u blatnjave rijeke, kao i putevi na Peloponezu, te su mnogi danas zatvoreni radi uklanjanja sloja blata, nagomilanog kamenja i drveća koje je oborila oluja, javljaju grčki mediji.</p>
      <p>Na jednom mjestu autoput je jutros sasvim poplavilo more čiji je nivo porastao zbog oluje.</p>
      <p>U Atini i okolini jutros nisu radile osnovne i srednje škole da đaci ne bi dolazili po nevremenu.</p>
      <p>Neke brodske linije do ostrva Kiklada iz atinskih luka Rafina i Lavrion su otkazane zbog prejakog vjetra, a zbog nevremena su zatvorene i luke na sjeveroistoku Grčke.</p>
      <p>Na više mjesta vatrogasci evakuišu stanovnike iz poplavljenih prizemnih kuća i ispumpavaju vodu.</p>
      <p>Poplave na poluostrvu Atiki, gdje je petomilionska Atina, posljednjih godina su češće i jače, uglavnom jer je zbog ljetnih požara i haotičnog širenja grada sve manje šuma. Novembra 2017. godine je 23 ljudi poginulo u poplavi u siromašnom industrijskom naselju Mandri, kod Atine.</p>
      <p>Olujno nevrijeme u Grčkoj je počelo krajem prošle nedjelje, uz veliku štetu na dijelu poluostrva Halkidiki i ostrva Tasosa, a mjestimično i uz grad nastaviće se sutra, upozoravaju meteorolozi, dok mediji prenose uputstva stanovništvu kako da bude bezbjedno.</p>
      <p>
        <a href="https://mondo.rs/Info/Svet/a1252983/Nevreme-u-Grckoj-stradali-turisti.html">(Mondo.rs)</a>
      </p>
    </article>
  </body>
</html>