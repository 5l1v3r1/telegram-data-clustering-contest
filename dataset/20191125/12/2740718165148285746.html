<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/du-persileidimus-simet-patyrusi-hilaria-baldwin-planuoja-dar-viena-nestuma.abe35120-0f77-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-25T12:52:00+00:00"/>
    <meta property="og:title" content="Du persileidimus šįmet patyrusi Hilaria Baldwin planuoja dar vieną nėštumą"/>
    <meta property="og:description" content="Prieš septynis mėnesius persileidimą patyrusi ir apie dar vieną nėštumą rugsėjį pranešusi aktoriaus Aleco Baldwino žmona Hilaria lapkričio pradžioje paskelbė skaudžią žinią – ji dar kartą patyrė persileidimą."/>
  </head>
  <body>
    <article>
      <h1>Du persileidimus šįmet patyrusi Hilaria Baldwin planuoja dar vieną nėštumą</h1>
      <address><time datetime="2019-11-25T12:52:00+00:00">25 Nov 2019, 12:52</time> by <a rel="author">Žmonės.lt</a></address>
      <p>
        <b>Prieš septynis mėnesius persileidimą patyrusi ir apie dar vieną nėštumą rugsėjį pranešusi aktoriaus Aleco Baldwino žmona Hilaria lapkričio pradžioje paskelbė skaudžią žinią – ji dar kartą patyrė persileidimą.</b>
      </p>
      <p>Skaudžiais išgyvenimais 35 metų moteris pasidalijo socialinio tinklo paskyroje. Hilaria buvo jau keturis mėnesius nėščia. „Mums labai skaudu pranešti, bet šiandien sužinojome, kad mūsų keturiu mėnesių vaikelis mirė. Taip pat norėčiau pasakyti, kad nors mums dabar nėra gerai – bus. Mes labai džiaugiamės turėdami keturis sveikus vaikus ir niekada to nepamiršime. Pasakiau dukrai, kad šis vaikelis vis dėl to mūsų nebeaplankys...bet mes labai pasistengsime jai padovanoti mažą sesutę. Man labai skaudu. Eidama į patikrą nesitikėjau sužinoti tokios naujienos. Nebežinau ką galėčiau daugiau pasakyti. Man vis dar šokas ir iki galo visko nesuvokiu“, – rašė moteris.</p>
      <figure>
        <embed-post data-src="https://www.instagram.com/p/B4vxXYin6v0" data-service="Instagram"/>
      </figure>
      <p>Praėjus kelioms savaitėms po šeimą ištikusios nelaimės Hilaria, kartu su Alecu pasirodė renginyje Niujorke. Kalbėdama su „Entertainment tonight“ ji prisipažino, kad „iš visų jėgų stengiasi gyventi toliau“. Moteris taip pat atskleidė, kad nežada pasiduoti ir su vyru vėl bandys pastoti.</p>
      <p>„Jaučiuosi kur kas geriau nei praeitą savaitę. Manau, kad kalbėjimas viešai ir dalijimasis skausmu man labai padeda išgyti. Esu labai laiminga turėdama tokį nuostabų vyrą. Jis visą laiką buvo šalia ir mane palaikė. Tikiu, kad kai išgyveni kažką labai skaudaus – greičiausias kelias į išgyjimą yra susitaikymas su esama situacija. O tai gali padaryti tik garsiai apie tai kalbėdamas. Jeigu to nedarysi – viskas gali atrodyti tiesiog kaip blogas sapnas. Tačiau taip nėra. Kuo daugiau apie tai kalbėsite – tuo greičiau grįšite į realybę ir tik tuomet galėsite su viskuo susitvarkyti“, – sakė ji.</p>
      <p>H. Baldwin šių metų balandį pranešė patyrusi persileidimą. Liūdna žinia ji taip pat pasidalijo socialiniuose tinkluose. </p>
      <p>Ispanų kilmės jogos trenerė atvirai kalbėjo apie sunkų nėštumą ir gydytojų perspėjimus dėl persileidimo.</p>
      <p>„Šiandien jo širdis nebeplakė. Viskas baigtas. Tačiau aš turiu kitas, stipriai plakančias širdis šalia. Aš esu apsupta meilės ir jaučiuosi labai turtinga“, – šalia nuotraukos su šeima rašė H. Baldwin.</p>
      <figure>
        <embed-post data-src="https://www.instagram.com/p/BwDYMCdjAUs" data-service="Instagram"/>
      </figure>
      <p>Garsiaus aktoriaus žmonos sekėjai susižavėjo moters drąsa viešai prabilti apie skaudžius išgyvenimus. Atviras moters pasakojimas – pagalba panašią tragediją išgyvenančioms moterims. Anot Hilaria, ji norėtų <i>išjudinti</i> temą, apie kurią mažai yra šnekama.</p>
      <p>„Ačiū, kad išklausėte. Už palaikymą ir už tai, kad pasidalijote savo istorijomis. Kartu mes stipresnės. Tikiuosi, šis pokalbis nenutrūks, kad laikysimės drauge visuomet – per gražius gyvenimo momentus ir sunkius. Siunčiu jums daug meilės ir esu dėkinga“, – rašė H. Baldwin. </p>
      <p>A. ir H. Baldwinai susilaukė keturių vaikų: Carmen Gabrielos, Rafaelo Thomo, Leonardo Angelo Charleso ir Romeo Alejandro Davido. O Alecas yra penkių vaikų tėvas – santuokoje su aktore Kim Basinger A. Baldwinui gimė dukra Ireland.</p>
    </article>
  </body>
</html>