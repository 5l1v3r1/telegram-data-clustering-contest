<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/ekonomia/news-przygotuj-sie-do-szalenstwa-wyprzedazy-niezbednik-przed-blac,nId,3354001"/>
    <meta property="og:site_name" content="RMF24"/>
    <meta property="article:published_time" content="2019-11-25T12:13:00+00:00"/>
    <meta property="og:title" content="Przygotuj się do szaleństwa wyprzedaży. Niezbędnik przed Black Friday"/>
    <meta property="og:description" content="&quot;Black Friday&quot; oraz &quot;Cyber Monday&quot; wpisały się na dobre w konsumencki kalendarz Polaków i oficjalnie otwierają przedświąteczny okres zakupowy. W szaleństwie zakupów łatwo stracić głowę i zapomnieć o swoich prawach. UOKiK odpowiada na najważniejsze pytania dotyczące zakupów w czasie wyprzedaży."/>
  </head>
  <body>
    <article>
      <h1>Przygotuj się do szaleństwa wyprzedaży. Niezbędnik przed Black Friday</h1>
      <address><time datetime="2019-11-25T12:13:00+00:00">25 Nov 2019, 12:13</time> by <a rel="author" href="https://www.rmf24.pl/tylko-w-rmf24/justyna-lasota-krawczyk" target="_blank">Justyna Lasota-Krawczyk</a></address>
      <p>
        <b>"Black Friday" oraz "Cyber Monday" wpisały się na dobre w konsumencki kalendarz Polaków i oficjalnie otwierają przedświąteczny okres zakupowy. W szaleństwie zakupów łatwo stracić głowę i zapomnieć o swoich prawach. UOKiK odpowiada na najważniejsze pytania dotyczące zakupów w czasie wyprzedaży.</b>
      </p>
      <figure>
        <img src="https://i.iplsc.com/zdjecie-ilustracyjne/0009ETYL26O0VGMT-C123-F4.jpg"/>
        <figcaption>Zdjęcie ilustracyjne<cite>/Pixabay</cite></figcaption>
      </figure>
      <p>Warto wiedzieć do czego zobowiązani są sprzedawcy oraz jakie mamy prawa jako kupujący. Na najważniejsze pytania odpowiadają Europejskie Centrum Konsumenckie i Urząd Ochrony Konkurencji i Konsumentów.</p>
      <h3>Prawa klienta w przypadku zakupów stacjonarnych</h3>
      <p><b>Czy można reklamować przeceniony towar?</b><br/><br/>Tak, jeżeli produkt ma wadę, można go reklamować w ciągu <b>2 lat od dnia wydania towaru</b>. Wyjątkiem jest sytuacja, kiedy produkt został przeceniony ze względu na wadę i jest to wyraźnie powiedziane - takiej wady reklamować nie możesz.<br/><br/><b>Czego można żądać przy reklamacji?</b><br/><br/>Reklamujący może żądać naprawy, wymiany towaru lub obniżenia ceny. Przedsiębiorca musi <b>rozpatrzyć taką reklamację w ciągu 14 dni</b> - jeśli nie dotrzyma terminu, przyjmuje się, że ją uznał. Jeżeli wada jest istotna, możesz żądać nawet odstąpienia od umowy. Aby zgłosić reklamację najlepiej posiadać dowód zakupu.<br/><br/><b>Czy można zwrócić przeceniony produkt?</b><br/><br/>Możliwość zwrotu <b>zależy od dobrej woli sprzedawcy</b> i to on określa warunki. Warto spytać o to przed zakupem.<br/><br/><b>Co w sytuacji, kiedy cena podana przy kasie różni się od ceny na metce?</b><br/><br/>Kupujący ma prawo nabyć towar w korzystniejszej dla siebie cenie.</p>
      <h3>Prawa klienta podczas zakupów przez internet</h3>
      <p><b>Czy kupujący musi sprawdzić przesyłkę przy kurierze?</b><br/><br/>Jeżeli opakowanie jest uszkodzone, to wskazane jest <b>otwarcie go przy kurierze i w razie potrzeby spisanie protokołu</b>. Jeżeli kupujący nie chce lub nie może sprawdzić paczki w obecności kuriera, to <b>otwierając ją powinien zrobić zdjęcia i nagrać film</b>.<br/><br/><b>Towar został uszkodzony w czasie przesyłki, kto ponosi za to odpowiedzialność?</b><br/><br/>Jeżeli kurier został wybrany przez sprzedawcę, odpowiedzialność ponosi sklep internetowy.<br/><br/><b>W jakim terminie kupujący powinien otrzymać zakupiony produkt?</b><br/><br/>W ciągu <b>30 dni od daty zamówienia</b>, termin obowiązuje we wszystkich krajach UE. Jeżeli się wydłuża można odstąpić od umowy.<br/><br/><b>Czy można zwrócić przeceniony produkt?</b><br/><br/>Masz na to 14 dni, towar <b>nie powinien jednak nosić śladów użytkowania</b>. Istnieją wyjątki od tej reguły np. towary wyprodukowane na specjalne zamówienie (biżuteria z grawerem), odpieczętowane płyty lub gry.<br/><br/><b>Jaka jest najbezpieczniejsza forma płatności?</b><br/><br/>Najbezpieczniejszą formą zapłaty w krajach Unii Europejskiej jest płatność kartą kredytową. W sytuacji, gdy sprzedawca zawodzi (np. nie dostarcza towaru w ciągu 30 dni), można zgłosić się do banku o wszczęcie procedury charge back.</p>
    </article>
  </body>
</html>