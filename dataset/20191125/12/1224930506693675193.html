<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/jogo-hotili-vsi-evolyuciya-motorola-razr--najpopulyarnishogo-telefona-desyatilittya_n170041"/>
    <meta property="og:site_name" content="Радіо Максимум"/>
    <meta property="article:published_time" content="2019-11-25T12:13:00+00:00"/>
    <meta property="og:title" content="RAZR V3"/>
    <meta property="og:description" content="Буквально на днях компанія Motorola представила нове бачення шалено популярної розкладачки RAZR. Тепер перед нами смартфон з величезним екраном, пристойною начинкою та родзинкою, яка сподобається власникам стареньких 'рейзерів'. Поностальгуймо трішки, пригадавши, з чого усе починалося!"/>
  </head>
  <body>
    <article>
      <h1>RAZR V3</h1>
      <address><time datetime="2019-11-25T12:13:00+00:00">25 Nov 2019, 12:13</time> by <a rel="author">Лазур Назарій</a></address>
      <p>
        <b>Буквально на днях компанія Motorola представила нове бачення шалено популярної розкладачки RAZR. Тепер перед нами смартфон з величезним екраном, пристойною начинкою та родзинкою, яка сподобається власникам стареньких "рейзерів". Поностальгуймо трішки, пригадавши, з чого усе починалося!</b>
      </p>
      <p>Якщо ви дивилися фільми та серіали 2000-х років, то могли зауважити, що Motorola RAZR V3 була чи не найпопулярнішою моделлю телефонів, які можна було бачити у руках головних героїв. Воно й не дивно, адже кожен герой, який тримав у руках цей телефон, міг з усією грізністю завершити телефонну розмову – просто гучно закривши гаджет. З сучасною версією RAZR так робити не слід, але про це трішки згодом.</p>
      <related>
        <h4>Варте уваги:</h4>
        <a href="https://maximum.fm/groshi-na-viter-najbilsh-superechlivi-smartfoni-2019-roku_n169015"/>
      </related>
      <p>Кілька років фанати компанії Motorola загодовувалися обіцянками, що виробник випустить нове бачення популярної розкладачки RAZR. Минав рік-другий, а віз так і стояв непорушним. Уже й Samsung показав свій гнучкий смартфон, і HUAWEI не зволікав. Від Motorola не чутно було нічогісінько. Ентузіасти днями й ночами малювали ескізи. Фанати припускали, чим же здивує Moto. І, знаєте, їм таки вдалося нас усіх здивувати! Але почнемо ми з тієї моделі, яку можна називати прапрапрабабцею інноваційного RAZR.</p>
      <p>Motorola мала одну слабкість – вона шалено любила експериментувати з дизайном, а також віддавала перевагу стильним і крутим телефонам-жабкам. Власне, V3 – чи не найпопулярніша з них. І хоч телефон не вражав технічними характеристиками, у далекому 2004 році важливим був саме його вигляд. Не дивно, що металевий RAZR V3 асоціювався з діловими й успішними людьми.</p>
      <p>А тепер уявіть: 5,5 МБ вбудованої пам'яті, камера на 0,3 МП, 2,2-дюймовий екран. І це, вибачте, телефон мрії? Так, адже він був шалено міцним і надійним, а також привертав максимум уваги.</p>
      <figure>
        <img src="https://maximum.fm/uploads/640w_DIR/media_news/2019/11/5ddb8480b8821767778110.jpg"/>
        <figcaption>RAZR V3 вражав дизайном і характеристиками</figcaption>
      </figure>
      <h3>RAZR V3i</h3>
      <p>Удосконалена версія "трієчки" побачила світ через рік після випуску оригінальної моделі. Вона могла похизуватися камерою АЖ на 1,3 МП, пристойнішим акумулятором, 10 МБ вбудованої пам'яті, а також кілер-фіча: підтримка карт пам'яті micro SD.</p>
      <h3>RAZR V3xx</h3>
      <p>За доброю уже традицією Motorola через рік випустила продовження популярної лінійки. Гаджет отримав уже 50 МБ пам'яті, акумулятор, який зріс з 710 мАг до 940 мАг (виробник зрозумів, що для прослуховування улюблених хітів потрібна пристойніша батарея), а також нову версію Bluetooth – 2.0 замість старенького 1.2. Також тут з'явилась фронтальна камера для відеодзвінків!</p>
      <figure>
        <img src="https://maximum.fm/uploads/640w_DIR/media_news/2019/11/5ddb84f1bd84c147266102.jpeg"/>
        <figcaption>RAZR V3xx дозволяв здійснювати відеодзвінки</figcaption>
      </figure>
      <h3>RAZR2 V8</h3>
      <p>Прогрес не стоїть на місці, а разом із ним і Motorola. У 2007 році світ побачив RAZR2 V8. Пристрій уже можна було сміливо називати революційним. Його додатковий екран суттєво зріс у діагоналі, і тепер виглядає аж ніяк не допомічним. Також камера тепер на 2 МП, вбудованої пам'яті 2 ГБ (але вже немає карт пам'яті). Ще один мінус – акумулятор на 770 мАг. На такий крок компанія пішла, аби зробити його ще тоншим: 11,9 мм проти 13,9 мм в оригінальному RAZR V3.</p>
      <figure>
        <img src="https://maximum.fm/uploads/640w_DIR/media_news/2019/11/5ddb8532ecb52946810165.jpg"/>
        <figcaption>RAZR2 V8 – тонкий і стильний телефон</figcaption>
      </figure>
      <h3>RAZR 2019</h3>
      <p>А тепер підходимо до винуватця свята, так би мовити. Через понад 10 років компанія Motorola представила нове бачення шалено популярної у всьому світі "жабки". Перед нами смартфон, який можна складати. Максимальна товщина його – 14 мм у складеному вигляді, що дуже і дуже круто.</p>
      <p>Смартфон отримав <b>6,21-дюймовий OLED-дисплей</b>, а також допоміжний екран з діагоналлю 2,7 дюйма. За його продуктивність відповідає середній по характеристиках процесор Snapdragon 710, який дозволяє виконувати всі повсякденні задачі, а також "рубатися" у не надскладні ігри. Оперативної пам'яті 6 ГБ, а вбудованої може бути до 128.</p>
      <figure>
        <img src="https://maximum.fm/uploads/640w_DIR/media_news/2019/11/5ddb8560d8468030718316.jpg"/>
        <figcaption>RAZR 2019 таки став смартфоном зі складним екраном</figcaption>
      </figure>
      <p>Основна камера одна. Її сенсор на <b>16 МП з діафрагмою f / 1,7</b> дозволяє робити якісні та різкі фотографії навіть в умовах недостатньої освітленості. Для селфі передбачена камера на 5 МП. За автономність відповідає вбудований акумулятор на 2510 мАг. Його не вистачить на повний день активної роботи, але якщо сильно не ґвалтувати гаджет, то є ймовірність, що він попроситься на зарядку лише вночі.</p>
      <p>Одна з його родзинок – можливість активації режиму звичайного телефона RAZR. У такому випадку одна частина сенсорного екрану стане блоком клавіш, а друга – звичайним дисплеєм без реагування на дотики. Вмикайте його і відчуйте себе справжнім хіпстером, набираючи СМС'ки друзям!</p>
      <p>Утім вас може засмутити ціна цього смартфона. Попри його особливість, за нього просять <b>1499 доларів США</b>. І, будьмо відвертими, з таким технічними характеристиками він явно не зможе конкурувати ані з топовим iPhone, ані з Samsung. Єдине, що рятує Motorola – армія відданих фанатів, які кілька років чекали на повернення легенди.</p>
      <p>Чи з'явиться <b><a href="https://maximum.fm/majbutnye-poruch-tehnichni-harakteristiki-cina-ta-oglyad-novoyi-motorola-razr-2019_n169627">RAZR 2019</a></b> на полицях українських магазинів – невідомо. Чи рекомендуємо ми купувати цей гаджет за кордоном – ні, не зовсім. Не забувайте, що ремонт і обслуговування такого інноваційного смартфона – заняття не з бюджетних. За ці гроші можете купити собі будь-який топовий смартфон, а "решту" відкласти на майбутню подорож. А ми нагадуємо, що остаточне рішення традиційно залишається за вами. Залишайтесь з нами та слухайте справжні хіти на Радіо МАКСИМУМ!</p>
      <related>
        <h4>Читайте також:</h4>
        <a href="https://maximum.fm/shcho-take-esim-use-shcho-potribno-znati-pro-virtualnu-sim-kartu_n169794"/>
      </related>
      <p>Джерело: <a href="https://maximum.fm/">Радіо МАКСИМУМ</a></p>
      <related>
        <h4>До теми</h4>
        <a href="https://maximum.fm/nazvani-pretendenti-na-zvannya-najkrashchogo-avto-yevropi-2020_n170096"/>
        <a href="https://maximum.fm/vashi-smakovi-vpodobannya-rozkazhut-naskilki-vi-vpravnij-kohanec_n170061"/>
        <a href="https://maximum.fm/chorna-pyatnicya-2019-poradi-yak-kupiti-na-rozprodazhi-rechi-zi-znizhkami_n170080"/>
      </related>
    </article>
  </body>
</html>