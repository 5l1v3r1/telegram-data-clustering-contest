<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/kradez-klenotnictvi-historicka-klenotnice-drazdany-zlodeji_1911251251_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T12:51:00+00:00"/>
    <meta property="og:title" content="Krádež za miliardu eur. Zloději odnesli šperky a drahé kameny z drážďanské klenotnice Grünes Gewölbe"/>
    <meta property="og:description" content="Zloději z drážďanské dvorní klenotnice odnesli předměty za desítky milionů korun. Zločinci jsou zatím na útěku."/>
  </head>
  <body>
    <article>
      <h1>Krádež za miliardu eur. Zloději odnesli šperky a drahé kameny z drážďanské klenotnice Grünes Gewölbe</h1>
      <address><time datetime="2019-11-25T12:51:00+00:00">25 Nov 2019, 12:51</time> by <a rel="author">Václav Jabůrek, ČTK</a></address>
      <p>
        <a href="https://www.irozhlas.cz/fotogalerie/8114394?fid=9135971">Viz kompletní galerie</a>
      </p>
      <p>
        <b>Zloději v pondělí ráno vykradli drážďanskou klenotnici Grünes Gewölbe (Zelená klenba), kde jsou uloženy cenné historické sbírky německé spolkové země Sasko. Deník Bild napsal, že zmizely historické šperky, diamanty a další drahé kameny. Podle jeho informací mají šperky a drahokamy hodnotu v přepočtu kolem jedné miliardy eur, tedy v přepočtu 25,5 miliardy korun.</b>
      </p>
      <p>„Pachatele jsme ještě neidentifikovali a zatím jsme nikoho nezatkli,“ řekl policejní mluvčí Marko Laske. Podrobnosti neuvedl, policie ale připravuje tiskovou konferenci. Muzeum, které patří mezi nejvýznamnější v Německu, se k případu zatím nevyjádřilo. Hodnotu ukradených předmětů z drážďanské klenotnice není podle šéfky saských státních sbírek možné finančně vyčíslit. Přesný soupis ještě hotov není.</p>
      <figure>
        <audio src="https://www.irozhlas.cz/sites/default/files/audios/9aadf9b547e822cb2b8f112794753201.mp3"/>
        <figcaption>Václav Jabůrek: Loupež v Drážďanech</figcaption>
      </figure>
      <p><a href="https://www.bild.de/regional/dresden/dresden-aktuell/grossalarm-nach-angeblichem-ueberfall-milliarden-coup-im-gruenen-gewoelbe-66254972.bild.html">Deník Bild</a> uvedl, že zloději kolem páté ráno nejprve zapálili elektrorozvaděč, aby přerušili dodávku proudu do jednoho z nejznámějších německých muzeí, a poté do budovy pronikli přes zamřížované okno. Bezpečnostní kamery uvnitř budovy ale fungují nezávisle na elektrické síti a policie tak má celý čin natočený.</p>
      <p>Podle deníku je na videu zachyceno vícero nápadně malých osob. Lupiči se podle všeho soustředili na klenoty a větší předměty nechávali na místě.</p>
      <p>Saský ministerský předseda Michael Kretschmer v reakci uvedl, že je otřesen. „Okradena byla nejen státní sbírka, ale také my, Sasko!“ citovala DPA saského premiéra. Dodal, že hodnotu, kterou sbírka má, po řadu staletí tvrdě utvářeli obyvatelé Saska.</p>
      <h3>Jantar i slonovina</h3>
      <p>Grünes Gewölbe, která nese název podle původního nátěru klenby, bývala klenotnictví saských kurfiřtů. K vidění jsou zde mimo jiné jantarové předměty, stříbrné nádobí, výrobky ze slonoviny či zlatnická díla.</p>
      <p>K často zmiňovaným předmětů, kde jsou zde uloženy, patří Mouřenín se smaragdovým stupínkem. Tato soška je osázena vedle smaragdů i rubíny, safíry či granáty.</p>
      <p>Vzácné sbírky klenotnice přečkaly masivní vybombardování Drážďan na konci druhé světové války, neboť byly od roku 1942 uloženy v polabské pevnosti Königstein. V květnu 1945 je Rudá armáda odvezla do Moskvy, po 13 letech byla velká většina cenností vrácena. Rekonstruované prostory klenotnice v Rezidenčním zámku byly postupně zpřístupněny od roku 2004, předtím byly sbírky po 30 let přechodně vystaveny v drážďanském Albertinu.</p>
      <figure>
        <iframe data-src="https://twitter.com/RadioDresden/status/1198906104320843776?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-domov/praha-sporilov-kradez-auto-kojenec-policie-obvineni_1911151321_tzr"/>
        <a href="https://www.irozhlas.cz/zpravy-domov/brno-klenotnictvi-mriz-auto_1910211220_pj"/>
        <a href="https://www.irozhlas.cz/zpravy-svet/zamek-loupez-kradez-francie-vaux-le-vicomte-versailles-pariz-kral-slunce-ludvik_1909191851_gak"/>
        <a href="https://www.irozhlas.cz/zpravy-domov/loupez-brno-klenotnictvi-hodinky_1910221444_dok"/>
      </related>
    </article>
  </body>
</html>