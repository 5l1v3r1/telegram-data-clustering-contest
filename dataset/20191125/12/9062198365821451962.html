<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3388144/chpli-ozkoctan-inceye-cok-sert-tepki"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T12:42:00+00:00"/>
    <meta property="og:title" content="CHP’li Özkoç’tan İnce’ye çok sert tepki"/>
    <meta property="og:description" content="CHP Sakarya Milletvekili ve Grup Başkanvekili Engin Özkoç, dün kendisine yöneltilen iddialara yönelik basın açıklaması düzenleyen Muharrem İnce’ye çok sert tepki gösterdi."/>
  </head>
  <body>
    <article>
      <h1>CHP’li Özkoç’tan İnce’ye çok sert tepki</h1>
      <h2>CHP Sakarya Milletvekili ve Grup Başkanvekili Engin Özkoç, dün kendisine yöneltilen iddialara yönelik basın açıklaması düzenleyen Muharrem İnce’ye çok sert tepki gösterdi.</h2>
      <address>
        <time datetime="2019-11-25T12:42:00+00:00">25 Nov 2019, 12:42</time>
      </address>
      <p>CHP’li bir ismin Beştepe’de Cumhurbaşkanı Recep Tayyip Erdoğan’la görüştüğü iddiasıyla başlayan tartışma sürüyor. Rahmi Turan'ın yazısı sonrası yaşanan olaylara bir yenisi daha eklendi.</p>
      <p>CHP'li bir ismin Beştepe'de Cumhurbaşkanı Recep Tayyip Erdoğan'la görüştüğü iddiasıyla başlayan tartışmada adı geçen Muharrem İnce Yalova'da basın mensuplarının sorularını yanıtlamıştı. Kılıçdaroğlu'na çağrıda bulunan İnce, "Sayın Kılıçdaroğlu ismi biliyorsa açıklamalıdır. Bugün Muharrem İnce'ye kurulur, yarın Kemal Kılıçdaroğlu'na kurulur" diyen İnce'ye partisinden tepki geldi.</p>
      <p>CHP Sakarya Milletvekili ve Grup Başkanvekili Engin Özkoç, dün Yalova’daki evinde kendisine yöneltilen iddialara yönelik basın açıklaması düzenleyen Muharrem İnce’ye sert tepki gösterdi.</p>
      <p>Sosyal medya hesabından paylaşım yapan Özkoç, “Muharrem İnce, 7/24 TV programlarından ayrılmamakta, ortaya çeşitli dedikodular atarak yandaş medyaya adımızı, partimizi malzeme yapmakta, yaralamaktadır. Kanıtın varsa konuş, yoksa sus! İnce, dedikodun tamamen yalandır. Bu iddiayı kanıtlamazsan namertsin!" dedi.</p>
      <figure>
        <img src="https://www.milligazete.com.tr/sites/71/uploads/2019/11/25/1.jpg?"/>
      </figure>
      <p>Veli Ağbaba: Bu iddianın kaynağı olarak parti yönetimini gösterip de ispatlamayan müfteridir</p>
      <p>CHP Genel Başkan Yardımcısı ve Malatya Milletvekili Veli Ağbaba ise Twitter paylaşımında, "Günlerdir CHP yönetimi ısrarla suçlanıyor, bütün bir MYK töhmet altında bırakılıyor. Eğer saraya bir CHP'li gitmişse alçaktır. Kimse gitmediği halde bu iddia yazılmışsa, yazan alçaktır. Bu iddianın kaynağı olarak parti yönetimini gösterip de ispatlamayan müfteridir" ifadesini kullandı.</p>
      <figure>
        <img src="https://www.milligazete.com.tr/sites/71/uploads/2019/11/25/2-1.jpg?"/>
      </figure>
      <p>CHP Genel Başkanı Kemal Kılıçdaroğlu, Sözcü yazarı Rahmi Turan'ın "Bir CHP'li Külliye'de Erdoğan'la CHP Genel Başkanlığı için görüştü" iddialarıyla ilgili geçtiğimiz gün İsmail Küçükkaya ile Çalar Saat programında; o ismi bildiğini ama söyleyemeyeceğini ifade etmişti.</p>
      <p>
        <b>RAHMİ TURAN: O İSİM İNCE</b>
      </p>
      <p>Sözcü yazarı Rahmi Turan dün akşam, Külliye'ye giden CHP'linin Muharrem İnce olduğunu ifade etti.</p>
      <p>
        <b>MUHARREM İNCE: KENDİMİ YAKARIM</b>
      </p>
      <p>CHP'li Barış Yarkadaş, dün akşam CNN Türk'te; Muharrem İnce'nin, görüşmeyle ilgili bir belge varsa Taksim Meydanı'ndan kendini yakacağını ifade ettiğini söyledi.</p>
      <p>
        <b>Cumhurbaşkanı da yalanladı</b>
      </p>
      <p>Cumhurbaşkanı Recep Tayyip Erdoğan, sözkonusu iddiaları kesin bir dille yalanladı. </p>
    </article>
  </body>
</html>