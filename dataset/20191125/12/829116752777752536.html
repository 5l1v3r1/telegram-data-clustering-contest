<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191125-mutatjuk-mennyi-penz-koltunk-iden-nemzeti-lottotarsasag.html"/>
    <meta property="og:site_name" content="Origo"/>
    <meta property="article:published_time" content="2019-11-25T12:36:00+00:00"/>
    <meta property="og:title" content="Mutatjuk, mennyi pénzt költünk idén a nemzeti lottótársaságnál"/>
    <meta property="og:description" content="Rekordösszeggel számolnak a vállalatnál."/>
  </head>
  <body>
    <article>
      <h1>Mutatjuk, mennyi pénzt költünk idén a nemzeti lottótársaságnál</h1>
      <address><time datetime="2019-11-25T12:36:00+00:00">25 Nov 2019, 12:36</time> by <a rel="author">MTI</a></address>
      <p>
        <b>Tízszázalékos növekedéssel várhatóan 530 milliárd forint feletti árbevételt ér el az idén a Szerencsejáték Zrt., az adózott eredménye pedig átlépheti a 25 milliárdot - mondta Czepek Gábor, a társaság vezérigazgatója a <a href="https://www.vg.hu/velemeny/interju/rekordev-kuszoben-a-nemzeti-lottotarsasag-2-1889172/">Világgazdaságnak</a>.</b>
      </p>
      <p>A gazdasági napilap hétfői számában megjelent interjúban a vezérigazgató úgy fogalmazott, az idei minden bizonnyal a rekordok éve lesz a nemzeti lottótársaságnál. </p>
      <p>
        <mark>A szerencsejáték-árbevétel már most megközelíti a tavalyi teljes évet. </mark>
      </p>
      <p>Ezzel együtt a szerencsejátékot terhelő speciális adók mértéke is feljebb kúszik, az előző évi 64 milliárd után 68 milliárd forint megfizetése várható a tulajdonos részére - mondta a Szerencsejáték Zrt. vezérigazgatója.</p>
      <figure>
        <img src="https://cdn.nwmgroups.hu/s/img/i/1812/20181218eurojackpot-foto-altalanos-lottozo-reklam2.jpg?w=644&amp;h=362"/>
        <figcaption>Illusztráció<cite>Forrás: MTI/Máthé Zoltán</cite></figcaption>
      </figure>
      <p>Az interjúban a vezérigazgató elmondta azt is, hogy </p>
      <aside>a Szerencsejáték Zrt. árbevétele alapján a 18. legnagyobb magyarországi vállalkozás, a legnagyobb hazai adófizetők egyike. </aside>
      <p>A tiszta játékbevétel - amely az árbevétel és a játékosoknak kifizetett nyeremények különbözete - közel kétharmadát adók, díjak, járulékok, illetve osztalék formájában a vállalat közcélok finanszírozására befizeti a tulajdonos magyar államnak. A közösségi kiadásokhoz adott hozzájárulás így az idén várhatóan eléri a 110 milliárd forintot.</p>
    </article>
  </body>
</html>