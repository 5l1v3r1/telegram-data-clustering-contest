<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807344/%D8%AC%D8%B4%D9%86%D9%88%D8%A7%D8%B1%D9%87-%D9%84%DA%A9%D9%88%DA%A9%D8%A7%D9%BE-%D8%A8%D8%A7-%D9%85%D8%B3%D8%A6%D9%88%D9%84%DB%8C%D8%AA-%D8%AF%D8%A7%D9%86%D8%B4%DA%AF%D8%A7%D9%87-%D8%B4%D8%B1%DB%8C%D9%81-%D8%A7%D9%86%D8%AC%D8%A7%D9%85-%D9%86%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T12:15:00+00:00"/>
    <meta property="og:title" content="طی اطلاعیه‌ای اعلام شد جشنواره لکوکاپ با مسئولیت دانشگاه شریف انجام نمی‌شود"/>
    <meta property="og:description" content="برگزاری جشنواره لکوکاپ با مسئولیت دانشگاه صنعتی شریف انجام نمی‌شود و این دانشگاه هیچ مسئولیتی در برگزاری رویدادی تحت آن عنوان در خارج از کشور ندارد."/>
  </head>
  <body>
    <article>
      <h1>طی اطلاعیه‌ای اعلام شد جشنواره لکوکاپ با مسئولیت دانشگاه شریف انجام نمی‌شود</h1>
      <h2>برگزاری جشنواره لکوکاپ با مسئولیت دانشگاه صنعتی شریف انجام نمی‌شود و این دانشگاه هیچ مسئولیتی در برگزاری رویدادی تحت آن عنوان در خارج از کشور ندارد.</h2>
      <address>
        <time datetime="2019-11-25T12:15:00+00:00">25 Nov 2019, 12:15</time>
      </address>
      <p>به گزارش خبرنگار فناوری خبرگزاری دانشجو، دانشگاه صنعتی شریف طی اطلاعیه‌ای اعلام کرد یک شرکت فعال در حوزه برگزاری رویداد‌های دانش‌آموزی از چند سال قبل اقدام به برگزاری چند دوره جشنواره «لکوکاپ شریف» کرده است. از آن جا که همواره یکی از اهداف اصلی دانشگاه صنعتی شریف مشارکت اجتماعی و تلاش برای حل مشکلات جامعه بوده و هست، این دانشگاه در چند دوره با هدف حمایت از توانمندسازی دانش‌آموزان کشور (خصوصاً مناطق محروم) با برگزاری رویداد‌های فوق در پردیس دانشگاه صنعتی شریف موافقت کرده است.</p>
      <p>با این وجود شرکت برگزارکننده این رویداد‌ها یک واحد وابسته به دانشگاه شریف نیست و برگزاری این جشنوار‌ها با مسئولیت این دانشگاه انجام نمی‌شود. از آنجا که طی ماه‌های گذشته، شرکت فوق‌الذکر در فضای مجازی اقدام به ثبت‌نام از دانش‌آموزان جهت اعزام به جشنواره‌ای با نام مشابه در خارج از کشور کرده است، دانشگاه اعلام می‌کند که برگزاری این رویداد در خارج از کشور بدون اطلاع و هماهنگی دانشگاه شریف بوده و این دانشگاه هیچ مسئولیتی در برگزاری رویدادی تحت آن عنوان در خارج از کشور ندارد.</p>
      <p>همچنین از شرکت مربوطه خواسته شده است که به منظور جلوگیری از سوءتفاهم به‌ویژه برای خانواده‌های دانش آموزان، از استفاده از نام و نماد‌های دانشگاه صنعتی شریف در فعالیت‌های خود خودداری کند.</p>
    </article>
  </body>
</html>