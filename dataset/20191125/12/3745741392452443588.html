<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/elon-musk-cybertruck-caminin-neden-kirildigini-acikladi-h80487.html"/>
    <meta property="og:site_name" content="Webtekno"/>
    <meta property="article:published_time" content="2019-11-25T12:58:38+00:00"/>
    <meta property="og:title" content="Elon Musk, Cybertruck’ın Camının Neden Kırıldığını Açıkladı"/>
    <meta property="og:description" content="Tesla'nın geçtiğimiz hafta sonunda tanıttığı Cybertruck, gündemden düşmezken Elon Musk, aracın camının kırılmasının nedenini açıkladı."/>
  </head>
  <body>
    <article>
      <h1>Elon Musk, Cybertruck’ın Camının Neden Kırıldığını Açıkladı</h1>
      <h2>Tesla'nın geçtiğimiz hafta sonunda tanıttığı Cybertruck, gündemden düşmüyor. Lansman sırasında kırılan camlarla ilgili açıklama yapan Elon Musk, aracın camının kırılmasının nedenini açıkladı.</h2>
      <address><time datetime="2019-11-25T12:58:38+00:00">25 Nov 2019, 12:58</time> by <a rel="author" href="https://www.webtekno.com/yazar/eraykalelioglu" target="_blank">Eray Kalelioğlu</a></address>
      <p>Hayatımızdaki yeri çok da geçmiş dönemlere dayanmamasına rağmen özellikle geliştirdiği teknolojilerle otomobil sektörüne yön veren Tesla, geçtiğimiz hafta yeni pick-up modelini duyurdu. "<b>Cybertruck</b>" olarak isimlendirilen bu araç, bilim kurgu filmlerinden çıkmış gibi görünüyor, ilginç tasarımıyla ve sağlamlığıyla da dikkatleri üzerine çekmeyi başarıyordu. Ancak<b> </b>yeni aracın tanıtımı sırasında hiç de beklenmedik bir olay da yaşandı.</p>
      <p>Tesla'nın yeni pick-up'ı, ilginç tasarımının yanı sıra, sağlamlığıyla da ön plana çıkıyor. Araçta paslanmaz çelik malzeme kullanılıyor ve camları <b>kırılmıyor</b>. Ancak tanıtım sırasında Tesla Cybertruck'ın camı, hiç beklenmedik bir şekilde kırıldı. Tesla CEO'su Elon Musk, yaşanan bu olayın ardından şaşkınlığını gizleyememiş olsa da Cybertruck'ın tanıtımını aracın <b>kırık </b>camlarıyla tamamladı.</p>
      <figure>
        <img src="https://www.webtekno.com/images/editor/default/0002/31/3bcc33ac29650cfdd3e0384ac527671e04386e9c.jpeg"/>
      </figure>
      <p>Milyonlarca kişi, yapılan tanıtım etkinliklerinden sonra aynı şeyi düşünmeye başladı. <i>"Kırılmaz denilen cam neden kırıldı?"</i> Bu soru elbette, Tesla yetkilileri tarafından da soruldu ve konuyla ilgili bir iç <b>soruşturma </b>başlatıldı. Bu soruşturma kapsamında aracın camlarının neden o hale geldiği anlaşılmaya çalışıldı. Şimdi ise konuyla ilgili resmi bir açıklama, Tesla CEO'su<b> Elon Musk</b> tarafından yapıldı.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/tesla-model-3-suyun-icinde-gidebiliyor-video-h80473.html">Elektrikli Tesla Model 3'ün Suyun İçinde Sıkıntısız Yol Alışını Gösteren Video</a>
      </p>
      <p>Lansman sırasında araca yapılan işkence, sadece camla ilgili değildi. Ekip, aracın paslanmaz çelik gövdesinin sağlamlığını gösterebilmek için büyük bir balyozla aracın ön kapısına da vurdu. Aslına bakacak olursak bu test gayet <b>başarılıydı </b>çünkü aracın sol ön kapısı balyoz darbelerine karşı <i>"Bana mısın?"</i> dememişti. Musk'ın açıklamalarına göre aracın camının hasar görmesinin asıl nedeni, cama fırlatılan demir bilye <b>değil</b>, balyozun ta kendisiydi.</p>
      <figure>
        <img src="https://www.webtekno.com/images/editor/default/0002/31/cdb0272dc2c69d62fb85ad7bc5606e14a5341499.jpeg"/>
      </figure>
      <p>Elon Musk, camın neden kırıldığını Twitter üzerinden bir takipçisinin kendisine gönderdiği yanıt aracılığıyla açıkladı. Musk, balyozla aracın ön kapısına vurulmasının, kırılmaz denilen camın alt kısmına <b>hasar </b>verdiğini, bu yüzden de demir bilyenin camı mahvettiğini söyledi. Peki ya arka cam? Lansmanda, aracın sadece sol ön kapısına balyozla vurulmuştu. Elon Musk, arka camın neden hasar gördüğüne dair herhangi bir açıklama <b>yapmadı</b>.</p>
      <p>Arka camla ilgili resmi bir açıklama yapılmamış olsa da elimizde <b>doğrulanmamış </b>bir bilgi var. Bir Tesla çalışanına göre Cybertuck'ın ön camı zırhlı. Fakat arka camında böyle bir dayanıklılık söz konusu <b>değil</b>. Aslına bakacak olursak bu doğrulanmamış açıklama 'doğru' olabilir ve arka cam bu yüzden demir bilyeye dayanamamış olabilir. Ancak son söz yine Tesla tarafından yapılacak resmi bir açıklamayla söylenmiş olacak.</p>
      <p><b>Kaynak : </b>https://www.motor1.com/news/384171/musk-explains-cybertruck-glass-broke/</p>
    </article>
  </body>
</html>