<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/mladeznici-rijna-spartansky-objev-cichon-a-plzensky-poctivec-siler/5044126"/>
    <meta property="og:site_name" content="Hokej.cz"/>
    <meta property="article:published_time" content="2019-11-25T12:41:00+00:00"/>
    <meta property="og:title" content="Mládežníci října: Sparťanský objev Cichoň a plzeňský poctivec Šiler"/>
    <meta property="og:description" content="Sportovní oddělení Českého hokeje vybralo i za měsíc říjen dvě hvězdy mládežnických kategorií juniorů a dorostu. Při volbě rozhodují nejen výkony na ledě, ale i přístup k tréninku či školním povinnostem. Cenu tentokrát získali dva hráči, kteří navzdory příslušnosti k mladším ročníkům patří mezi nejlepší ve svých soutěžích."/>
  </head>
  <body>
    <article>
      <h1>Mládežníci října: Sparťanský objev Cichoň a plzeňský poctivec Šiler</h1>
      <address><time datetime="2019-11-25T12:41:00+00:00">25 Nov 2019, 12:41</time> by <a rel="author" href="https://www.hokej.cz/archiv-clanku/autor/296" target="_blank">Martin Voltr</a></address>
      <p>
        <b>Sportovní oddělení Českého hokeje vybralo i za měsíc říjen dvě hvězdy mládežnických kategorií juniorů a dorostu. Při volbě rozhodují nejen výkony na ledě, ale i přístup k tréninku či školním povinnostem. Cenu tentokrát získali dva hráči, kteří navzdory příslušnosti k mladším ročníkům patří mezi nejlepší ve svých soutěžích.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <h3>Junioři: OLDŘICH CICHOŇ (HC Sparta Praha)</h3>
      <p>Nejlepším juniorem druhého soutěžního měsíce byl vyhlášen teprve sedmnáctiletý brankář pražské Sparty. <a href="https://www.hokej.cz/hrac/10081891">Oldřich Cichoň</a> v současnosti patří mezi nejlepší české gólmany ročníku 2002 a dotírá na reprezentační opory Jana Bednáře či Nicka Malíka.</p>
      <p>„Jeho styl je vysoce aktivní, bruslení a pohyb v brankovišti jsou jeho velmi silnými stránkami. Je rychlý, dynamický a výborný v chytání v rozkleku,“ říká trenér gólmanů reprezentace do 18 let Václav Fürbacher. „Navíc jde o komunikativní typ brankáře se skromným vystupováním. Je pracovitý a neustále se chce zlepšovat,“ dodává.</p>
      <p>Cichoňovi se do letošního ročníku nejvíc dařilo v sezoně 2016/17, kdy ještě chytal za Kobru. Následně vyzkoušel dres dalšího pražského klubu z Letňan, než zakotvil ve Spartě. A právě poslední měsíce jsou v jeho kariéře zatím těmi nejlepšími.</p>
      <p>I díky němu se sparťané stabilně pohybují na předních příčkách turnaje O Pohár DHL. Cichoň měl až neuvěřitelný vstup do sezony, v každém z prvních deseti utkání překonal úspěšnost 93 procent! Aktuálně se s hodnotou 93,41 procenta řadí na čtvrté místo brankářských statistik soutěže.</p>
      <p>Odměnou pro něj byla nominace do národního týmu U18. Na turnaji pěti zemí ve Švédsku odchytal dva zápasy, a to výborně – od Švýcarska dokonce nedostal ani gól. Následně byl navržen na cenu pro nejlepšího brankáře turnaje.</p>
      <figure>
        <img src="https://www.hokej.cz/files/images/201/cichon-oldrich2-2511.jpg"/>
        <figcaption>Foto: Ronald Hansel, Juniorský hokej</figcaption>
      </figure>
      <figure>
        <img src="https://www.hokej.cz/files/images/201/cichon-oldrich3-2511.jpg"/>
        <figcaption>Foto: Ronald Hansel, Juniorský hokej</figcaption>
      </figure>
      <h3>Dorost: JAKUB ŠILER (HC Škoda Plzeň)</h3>
      <p>Plzeň každoročně patří do špičky všech mládežnických soutěží. Její dorostenecký tým získal v letošní základní části ELIOD Extraligy 46 bodů, tedy nejvíc z celé republiky, se 32 inkasovanými góly byl nejlepší a s rovnou stovkou vstřelených druhý nejlepší. Není tedy divu, že její hráči vyčnívají v individuálních statistikách.</p>
      <p>Kanadskému bodování vévodí rovnou tři Západočeši, a právě jeden z nich se stal nejlepším dorostencem měsíce října – ten nejmladší. <a href="https://www.hokej.cz/hrac/10082615">Jakub Šiler</a> vstřelil v 18 utkáních 12 gólů a 24 připravil, byl tedy nejlepším nahrávačem soutěže. Zatímco loni sbíral bod na zápas, letos už se chlubí dvojnásobnou produkcí. V bilanci účasti na ledě je s hodnotou +25 nejlepší v týmu.</p>
      <p>Jakub je pracovitý a nesmírně poctivý útočník, který dává hokeji všechno. Jeho klubový trenér Petr Kořínek by si přál, aby ještě více zapracoval na spolupráci s ostatními hráči ve formaci. Patnáctiletý forvard se snaží být perfektní nejen na ledě, ale i školní povinnosti si plní na výbornou.</p>
      <p>Po psychické stránce by mu mohly pomoci dva góly, které vstřelil za reprezentaci do 16 let na nedávné akci ve Švýcarsku při druhém vítězství 6:0. Pro Šilera to byla druhá zápasová akce v národním týmu: Na konci srpna absolvoval turnaj v Salcburku, kde si zahrál i proti Rusům.</p>
      <p>Pokud bude v domácí soutěži pokračovat ve svých dosavadních výkonech, má velkou šanci, že bude nominován také k prosincovým domácím bitvám s nejlepším evropským týmem.</p>
      <figure>
        <img src="https://www.hokej.cz/files/images/201/siler-jakub1-2511.jpg"/>
        <figcaption>Foto: Karel Švec, Český hokej</figcaption>
      </figure>
      <figure>
        <img src="https://www.hokej.cz/files/images/201/siler-jakub2-2511.jpg"/>
        <figcaption>Foto: Ronald Hansel, Juniorský hokej</figcaption>
      </figure>
      <related>
        <a href="https://www.hokej.cz/nejcennejsi-nula-zari-cichon-po-svedsku-s-cim-mu-pomohl-bednar/5043821"/>
        <a href="https://www.hokej.cz/ocenovani-mladezniku-pokracuje-v-zari-zaujali-poppel-a-sapovaliv/5043176"/>
        <a href="https://www.hokej.cz/juniorsti-lidri-zari-krehlik-cichon-oslabeni-kladna-ci-obrana-plzne/5042537"/>
      </related>
    </article>
  </body>
</html>