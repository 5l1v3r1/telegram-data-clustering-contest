<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402580/%D8%A8%D8%B1%D8%B1%D8%B3%DB%8C-%D8%A7%D8%AB%D8%B1%D8%A7%D8%AA-%D9%85%D9%88%D8%A7%D8%AC%D9%87%D9%87-%DA%A9%D9%88%D8%AA%D8%A7%D9%87-%D9%85%D8%AF%D8%AA-%D8%A8%D8%A7-%D8%B0%D8%B1%D8%A7%D8%AA-%D9%85%D8%B9%D9%84%D9%82-PM-%D8%AF%D8%B1-%D8%B1%D9%88%D8%B2%D9%87%D8%A7%DB%8C-%D8%A8%D8%A7-%DA%AF%D8%B1%D8%AF%D9%88%D8%BA%D8%A8%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:21:58+00:00"/>
    <meta property="og:title" content="بررسی اثرات مواجهه کوتاه‌مدت با ذرات معلق(PM) در روزهای با گردوغبار"/>
    <meta property="og:description" content="در پژوهش مشترک محققان دانشگاه حکیم سبزواری با پژوهشگران اسپانیایی، ایتالیایی، استرالیایی و دانشگاه شهید بهشتی، اثرات مواجهه کوتاه مدت با ذرات معلق(PM) در روزهای همراه با گردوغبار و بدون گردوغبار با مرگ و میر در ایران بررسی شد."/>
  </head>
  <body>
    <article>
      <h6 class="kicker">در پژوهش مشترک با پژوهشگران بین‌المللی صورت گرفت</h6>
      <h1>بررسی اثرات مواجهه کوتاه‌مدت با ذرات معلق(PM) در روزهای با گردوغبار</h1>
      <address>
        <time datetime="2019-11-25T12:21:58+00:00">25 Nov 2019, 12:21</time>
      </address>
      <p>در پژوهش مشترک محققان دانشگاه حکیم سبزواری با پژوهشگران اسپانیایی، ایتالیایی، استرالیایی و دانشگاه شهید بهشتی، اثرات مواجهه کوتاه مدت با ذرات معلق(PM) در روزهای همراه با گردوغبار و بدون گردوغبار با مرگ و میر در ایران بررسی شد.</p>
      <p><b>به گزارش ایسنا، </b>فاطمه میوانه، دانشجوی دکترای دانشگاه حکیم سبزواری با اشاره به اینکه وجود غلظت بالای ذرات معلق در طوفان های گردو غباری و هوای آلوده تاثیر مخربی بر سلامت شهروندان می گذارد، گفت: در این پژوهش به بررسی اثر این ذرات بر سلامت شهرندان ساکن شهرهای بزرگ ایران از جمله کلان شهر تهران و شهر اهواز پرداخته شد.</p>
      <p>وی ادامه داد: در همین راستا پس از شناسایی روزهای دارای PM ۱۰(ذرات معلق با قطر کمتر از۱۰ ) با غلظت بیشتر از ۱۵۰ میکروگرم بر متر مکعب و بررسی نسبت بین PM ۱۰ و( PM ۲.۵ذرات معلق با قطر کمتر از۲.۵ ) در طی سال های ۲۰۱۴ تا ۲۰۱۷ ارتباط مرگ و میر روزانه با این ذرات در دو شهر تهران و اهواز با استفاده از مدل ( Case-Crossover ) مبتنی بر رگرسیون پواسون مشروط مورد تجزیه و تحلیل قرار گرفت.</p>
      <p>دانشجوی دکتری آب و هواشناسی دانشگاه حکیم سبزواری گفت: نتایج این مطالعه گویای این مطلب است که اثرگزاری PM ۱۰ در شهر اهواز بدون تاخیر زمانی وجود ارتباط معنی دار آن با افزایش مرگ و میر روزانه بوده است در حالی که در شهر تهران PM ۲.۵ بیشترین معنی داری این ارتباط را با تاخیر زمانی ۲ و ۳ روزه نشان داده است.</p>
      <p>وی ادامه داد: همچنین ذرات معلق با قطر کمتر از ۲.۵ ارتباط معنی داری با مرگ و میرهای روزانه در اهواز نداشته اند.</p>
      <p>میوانه یادآورشد: این پژوهش بصورت مشترک بین پژوهشگران دانشگاه های حکیم سبزواری، علوم پزشکی شهید بهشتی، موسسه ارزیابی محیط زیست و تحقیقات آب بارسلونا اسپانیا، گروه اپیدمیولوژی لاتزیو ایتالیا، گروه بهداشت عمومی و پیشگیری پزشکی دانشگاه موناش استرالیا انجام پذیرفت.</p>
      <p>طبق اعلام روابط عمومی وزارت علوم، وی خاطرنشان کرد: نتایج حاصل از این پژوهشی در مقاله ای در نشریه Environment International با IF: ۷.۹۴۳ که جزو ۱۰ درصد برتر نشریات ENVIROMENTAL SCIENCES است، منتشر شده است.</p>
      <p>انتهای پیام</p>
    </article>
  </body>
</html>