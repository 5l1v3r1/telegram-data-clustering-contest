<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146694/%D8%B3%D8%B1%D9%84%D8%B4%DA%A9%D8%B1-%D8%B3%D9%84%D8%A7%D9%85%DB%8C-%D8%AF%D8%B1-%D8%AA%D8%AC%D9%85%D8%B9-%D9%85%D8%B1%D8%AF%D9%85-%D8%AA%D9%87%D8%B1%D8%A7%D9%86-%D9%82%D8%AF%D8%B1%D8%AA-%D9%86%D8%B8%D8%A7%D9%85%DB%8C-%D8%AF%D8%B4%D9%85%D9%86%D8%A7%D9%86-%D8%A7%DB%8C%D8%B1%D8%A7%D9%86-%D9%BE%D9%88%D8%B3%DB%8C%D8%AF%D9%87-%D8%A7%D8%B3%D8%AA-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D8%AF%D8%B1-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%D8%AF%D9%82%DB%8C%D9%82-%D8%B9%D9%85%D9%84-%DA%A9%D8%B1%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T12:32:00+00:00"/>
    <meta property="og:title" content="سرلشکر سلامی در تجمع مردم تهران:‌ قدرت نظامی دشمنان ایران پوسیده است/ ملت ایران در حوادث اخیر دقیق عمل کرد"/>
    <meta property="og:description" content="به گزارش خبرنگار سیاسی خبرگزاری تسنیم، سردار سرلشکر حسین سلامی فرمانده‌کل سپاه پاسداران انقلاب اسلامی طی سخنانی در جمع تجمع‌ بزرگ مردم تهران در میدان انقلاب گفت:‌ دشمنان از خط قرمز عبور کنند نابودشان می‌کنیم."/>
  </head>
  <body>
    <article>
      <h1>سرلشکر سلامی در تجمع مردم تهران:‌ قدرت نظامی دشمنان ایران پوسیده است/ ملت ایران در حوادث اخیر دقیق عمل کرد</h1>
      <h2>فرمانده‌کل سپاه پاسداران انقلاب اسلامی گفت: دشمن ما دیگر نفس ندارد و قدرت نظامی آن پوسیده است و هیچ قدرتی توان ایستادگی مقابل سپاه و ارتش اسلام را ندارد.</h2>
      <address>
        <time datetime="2019-11-25T12:32:00+00:00">25 Nov 2019, 12:32</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/04/1398090416370417518961634.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش خبرنگار سیاسی <a href="https://www.tasnimnews.com/">خبرگزاری تسنیم</a>، سردار سرلشکر حسین سلامی فرمانده‌کل سپاه پاسداران انقلاب اسلامی طی سخنانی در جمع تجمع‌ بزرگ مردم تهران در میدان انقلاب گفت:‌ دشمنان از خط قرمز عبور کنند نابودشان می‌کنیم.</p>
      <p>سرلشکر سلامی خطاب به مردم ایران تصریح کرد: باور کنید ما در یک جنگ بزرگ جهانی هستیم و این لحظه شما در حال شکست دادن همه قدرت استکبارید و باور کنید جنگی که در روزهای اخیر در خیابان‌های ما آغاز شد یک سناریوی جهانی بود. این جنگ تمام شد، شما دقیق عمل کردید. آن لحظاتی که نمی‌بایست به پیاده‌نظام دشمن بپیوندید نجیبانه صف خود را جدا کردید.<br/>فرمانده‌کل سپاه افزود: درود خدا بر شما ملت بزرگ، بر شما ملت وفادار و فداکار که در این لحظه باشکوه تاریخ اسلام و ایران، این لحظه جاودانه نقشی آسمانی روی زمین ترسیم کردید.<br/>وی خطاب به مردم گفت: امروز که شما اینجا حضور دارید در قلب انقلاب جهانی اسلام، تهران، میدان انقلاب تیر خلاصی بر سیاست‌های تجاوزکارانه و امید‌های واهی بزرگ‌ترین دشمن تاریخ بشر، آمریکا زدید.</p>
      <p>وی ابراز کرد: آفرین بر شما و آن قدم‌های استوار و ثابت، آمدید صبر را با ثبات قدم و نصرت الهی نزدیک کنید، آمدید تا از امام مسلمین در این نبرد بزرگ جهانی حمایت کنید.</p>
      <p>سردار سلامی گفت: اگر امروز از آسمان به این نقطه نگاه شود شما واژه شرف را روی زمین ترسیم کرده‌اید، واژه آزادگی، فداکاری و دلدادگی به امام مسلمین و می‌دانید هر امتی که امام خود را گم کند، محکوم به هلاک است، مصیبت خواهد دید و شما آمده‌اید تا اجازه ندهید دیگر ماجرا‌های غم‌انگیز و دردناک صدر اسلام تکرار شود.</p>
      <p>وی اضافه کرد:‌ ای‌کاش اندکی از شما جمعیت در مسجد کوفه می‌بودید تا امام علی(ع) ضربت نمی‌خورد،‌ ای‌کاش شما با امام حسن مجتبی(ع) می‌بودید تا مقابل معاویه تنها نماند و آبروی هستی خود را به قربانگاه دفاع از اسلام نبرد.</p>
      <p>فرمانده‌کل سپاه پاسداران انقلاب اسلامی خطاب به مردم تأکید کرد: شما در حال ساختن یک تاریخ هستید، امروز و این لحظه،‌ ای‌کاش می‌بودید تا امام مسلمین حسین‌بن علی(ع) در عاشورای 61 هجری تنها نمی‌ماند، این لبیک‌ها را در آن لحظه‌ها سر می‌دادید تا فرزندان امام اسیر نشوند.</p>
      <p>سرلشکر سلامی اظهار داشت: شما مردم از آن واقعه‌های دردناک درس گرفته‌اید و همیشه آرزو می‌کردید‌ ای‌کاش در فراز‌های تاریخ سخت اسلام می‌بودید و از امام خود دفاع می‌کردید و امروز همین کار را می‌کنید، درود بر شما مردمی که جهان و حتی تاریخ همانند شما را ندیده است و شاید هم هرگز نبیند.</p>
      <p>فرمانده‌کل سپاه همچنین با خطاب قرار دادن سردمداران آمریکا، انگلیس و عربستان، گفت: شما از ما سیلی محکم خورده‌اید و نتوانسته‌اید پاسخ بدهید که برخی از این سیلی‌ها را جهانیان دیده‌اند و برخی را هم ندیده‌اند اگر از خط قرمزهای ما عبور کنید نابودتان می‌کنیم.</p>
      <p>سلامی تأکید کرد: هر کسی بخواهد به مال، جان و ناموس ما تعرض کند سخت مجازات خواهد شد که همگان عبرت بگیرند. ما نجابت به‌خرج دادیم اما مراقب باشید صبر ما انتها دارد به ملت ایران احترام بگزارید.</p>
      <p>وی افزود: دشمن ما دیگر نفس ندارد و قدرت نظامی آن پوسیده است و هیچ قدرتی توان ایستادگی مقابل سپاه و ارتش اسلام را ندارد.</p>
      <p>فرمانده‌کل سپاه اضافه کرد: سفیر یکی از کشورها که ما اطلاعات محرمانه آن را داریم اما نامش را نمی‌گویم، همه سفرا را جمع کرد و به آنها گفت "به اروپایی‌ها بگویید ایرانی‌ها در حال بریدن وابستگی اقتصادی کشورشان به نفت هستند و به خودکفایی رسیده‌اند، بجنبید، نفت را باز کنید، گشایش ایجاد کنید وگرنه ملت ایران اقتصادش از نفت جدا می‌شود."</p>
      <p>سرلشکر سلامی گفت: امروز دیگر دشمنان ما قادر به هیچ عملی نیستند، آنها شکست خورده‌اند، به قامت رهبران افسرده و پژمرده‌شان نگاه کنید. ما همه جا آنها را تعقیب می‌کنیم و به آنها می‌گوییم که ما هیچ کاری را بی‌پاسخ نمی‌گذاریم و با همه تسویه حساب می‌کنیم، روز و کیفیت آن را ما مشخص می‌کنیم. ما از نسل همان مردان و زنانی هستیم که راه را بر دشمنان بسته‌ایم.</p>
      <p>وی تصریح کرد: امروز تیر خلاص به دشمن زده شد. فتنه‌ای که در روزهای اخیر اتفاق افتاد حاصل همه شکست‌های بزرگی بود که دشمن در عرصه‌های مختلف ظرف 40 سال و به‌خصوص در 8 ماه گذشته از امت اسلام و ملت ایران دریافت کرده است. او نمی‌توانست حادثه بسازد، اما منتظر ساختن یک حادثه بود تا از آن استفاده کند، دشمن حتی به پوشک بچه هم برای آزار مردم متوسل شد، بنزین فقط بهانه بود و او به‌دنبال اذیت کردن ملت ایران بود.</p>
      <p>فرمانده‌کل سپاه ابراز کرد: دیدید که حتی ترامپ جلسه استیضاح کنگره را نیامد و در کاخ سفید ماند و اتاق فرماندهی تشکیل داد تا ملت بزرگ ایران را شکست دهد. ما رصد می‌کردیم، او این بار همه توان خود را به صحنه آورد، فشار و جنگ روانی حداکثری و پیاده‌نظام مزدور داخلی به میدان آمد. حتی ناو هواپیمابر او که ماه‌ها از ترس ما در بیرون از خلیج فارس مانده بود، به میدان آمد. اما می‌گویم به آنها که دیر شده است، به صهیونیست‌ها هم می‌گویم که دلخوش به آمریکا نباشد، او دیر می‌آید، زمانی می‌آید که شما نابود شده‌اید.</p>
      <p>سردار سلامی خطاب به دشمنان تأکید کرد: به ملت ایران احترام بگزارید و مؤدب باشید، اگر این انرژی متراکم آزاد شود، هیچ دشمنی در هیچ جای جهان امن و امنیت نخواهد داشت.</p>
      <p>وی ادامه داد: ما ملت اسلام و ملت ایرانیم و رهبر بزرگی داریم که تا به امروز ما را از همه صحنه‌های سخت، ایمن عبور داده است و پناهگاه همه مستضعفان است.</p>
      <p>فرمانده‌کل سپاه در پایان خطاب به مردم انقلابی تهران که در تجمع امنیت، اقتدار و آرامش حضور یافته‌اند، گفت: من خاک کف پای همه شما را برای تبرک به صورت می‌کشم، پاهایتان را می‌بوسم و برای همه شما عزیزان، عزت، تندرستی، شادابی و سربلندی از خداوند خواستارم.</p>
      <p>انتهای پیام/+</p>
    </article>
  </body>
</html>