<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/25/anakoinosi-gia-ti-black-friday-2019-ti-na-prosekseis-pou-oi-katagelies/"/>
    <meta property="og:site_name" content="neolaia.gr"/>
    <meta property="article:published_time" content="2019-11-25T12:53:56+00:00"/>
    <meta property="og:title" content="Ανακοίνωση για τη Black Friday 2019: Τι πρέπει να προσέξουμε – Πού υποβάλλονται οι καταγγελίες"/>
    <meta property="og:description" content="Ενόψει των εμπορικών προσφορών της 29ης Νοεμβρίου (Black Friday 2019) και της 2ας Δεκεμβρίου (Cyber Monday), οι οποίες δημιουργούν μια αίσθηση ”επείγοντος” στη λήψη μιας απόφασης αγοράς, η Γενική Διεύθυνση Προστασίας Καταναλωτή του Υπουργείου Ανάπτυξης και Επενδύσεων, υπενθυμίζει στους καταναλωτές ότι θα πρέπει να είναι ιδιαίτερα προσεκτικοί ιδίως ως προς τις διαδικτυακές συναλλαγές."/>
  </head>
  <body>
    <article>
      <h1>Ανακοίνωση για τη Black Friday 2019: Τι πρέπει να προσέξουμε – Πού υποβάλλονται οι καταγγελίες</h1>
      <h2>Το Υπουργείο Ανάπτυξης και Επενδύσεων ενημερώνει το καταναλωτικό κοινό για τη Black Friday 2019 και τη Cyber Monday</h2>
      <address><time datetime="2019-11-25T12:53:56+00:00">25 Nov 2019, 12:53</time> by <a rel="author">neolaia.gr Team</a></address>
      <p>Ενόψει των εμπορικών προσφορών της 29ης Νοεμβρίου <b><a href="https://www.neolaia.gr/tag/black-friday-2019/">(Black Friday 2019</a></b>) και της 2ας Δεκεμβρίου (Cyber Monday), οι οποίες δημιουργούν μια αίσθηση ”επείγοντος” στη λήψη μιας απόφασης αγοράς, η Γενική Διεύθυνση Προστασίας Καταναλωτή του Υπουργείου Ανάπτυξης και Επενδύσεων, υπενθυμίζει στους καταναλωτές ότι θα πρέπει να είναι ιδιαίτερα προσεκτικοί ιδίως ως προς τις διαδικτυακές συναλλαγές.</p>
      <p>
        <b>Ειδικότερα, μια αξιόπιστη εμπορική ιστοσελίδα θα πρέπει να παρέχει:</b>
      </p>
      <p>• Την ταυτότητα του προμηθευτή:</p>
      <p>(πλήρης εταιρική επωνυμία, έδρα, τηλέφωνα επικοινωνίας, email, ταχυδρομική διεύθυνση, ΑΦΜ και αριθμό ΓΕΜΗ).<br/>• Τα κύρια χαρακτηριστικά του προϊόντος και την συνολική τιμή του:</p>
      <p>(συμπεριλαμβανομένων φόρων, επιβαρύνσεων, εξόδων αποστολής, τυχόν εξόδων σε περίπτωση επιστροφής κλπ).<br/>• Τη διαθεσιμότητα, τον τρόπο πληρωμής και αποστολής του προϊόντος.</p>
      <p>• Το δικαίωμα αναιτιολόγητης, αζήμιας υπαναχώρησης και επιστροφής του προϊόντος εντός 14 ημερών, καθώς και την πολιτική επιστροφής των προϊόντων της επιχείρησης σε περίπτωση άσκησης του δικαιώματος αυτού.</p>
      <p>• Ηλεκτρονικό σύνδεσμο στην πανενωσιακή πλατφόρμα ηλεκτρονικής επίλυσης καταναλωτικών διαφορών (πλατφόρμα ΗΕΔ).</p>
      <p>• Ασφαλή μέθοδο συναλλαγής:</p>
      <p>(κατά την καταχώρηση των στοιχείων της συναλλαγής πρέπει να εμφανίζεται το εικονίδιο ασφάλειας-μια κλειδαριά πάνω αριστερά στο browser και η διεύθυνση που ξεκινά με https://).</p>
      <p>
        <b>Επίσης, συστήνεται στους καταναλωτές:</b>
      </p>
      <p>• Να προτιμούν να συναλλάσσονται με γνωστά σε αυτούς ηλεκτρονικά καταστήματα.</p>
      <p>• Να είναι ιδιαίτερα επιφυλακτικοί στην περίπτωση που ένα προϊόν πωλείται σε εξαιρετικά χαμηλή τιμή και να αποφεύγουν τις προσφορές που εμφανίζονται σε αναδυόμενα παράθυρα, αν προέρχονται από άγνωστους ιστοτόπους.</p>
      <p>• Να αποφεύγουν να παρέχουν προσωπικά δεδομένα αν δεν είναι απολύτως βέβαιοι για την ασφάλεια της ιστοσελίδας.</p>
      <p>• Να κρατούν αρχείο με τις συναλλαγές τους.</p>
      <p>Για καταγγελίες σχετικά με φαινόμενα παράνομων και παραπλανητικών συμπεριφορών οι καταναλωτές μπορούν να απευθύνονται στην τηλεφωνική γραμμή Καταναλωτή 1520 της Γενικής Διεύθυνσης Προστασίας Καταναλωτή, η οποία λειτουργεί τις εργάσιμες ημέρες (Δευτέρα έως Παρασκευή) και ώρες από 09.00 έως 15.00.</p>
      <p>Επίσης, οι καταγγελίες μπορούν να υποβάλλονται μέσω της φόρμας καταγγελιών του ιστοτόπου του Υπουργείου Ανάπτυξης και Επενδύσεων (www.mindev.gov.gr) ή με ηλεκτρονικό μήνυμα στη διεύθυνση 1520@efpolis.gr.</p>
      <h3>Δείτε επίσης: <a href="https://www.neolaia.gr/2019/11/25/black-friday-2019-teliki-eutheia-katastimata-alisides-pou-pernoun-meros/">Στην τελική ευθεία για τη Black Friday 2019 – Δείτε τη λίστα με καταστήματα &amp; αλυσίδες που παίρνουν μέρος!</a></h3>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/25/black-friday-2019-me-monadikes-prosfores-sti-wind/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/25/attiki-poia-sxoleia-tha-meinoun-klista-tin-tetarti/"/>
        <a href="https://neolaia.gr/2019/11/25/kakokeria-girionis-megala-ipsi-vrohis/"/>
        <a href="https://neolaia.gr/2019/11/25/metegrafes-2019-ksekinun-oi-aitiseis-metegrafon-katekseresi/"/>
        <a href="https://neolaia.gr/neo/paideia-eidiseis"/>
        <a href="https://neolaia.gr/2019/11/25/anakoinosi-gia-ti-black-friday-2019-ti-na-prosekseis-pou-oi-katagelies/"/>
        <a href="https://neolaia.gr/neo/eidiseis"/>
      </related>
    </article>
  </body>
</html>