<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/papiez-odbyl-prywatna-rozmowe-z-cesarzem-naruhito/"/>
    <meta property="og:site_name" content="eKAI"/>
    <meta property="article:published_time" content="2019-11-25T12:48:00+00:00"/>
    <meta property="og:title" content="Papież odbył prywatną rozmowę z cesarzem Naruhito"/>
    <meta property="og:description" content="Drugim punktem poniedziałkowego programu podróży Franciszka do Japonii była wizyta prywatna u 59-cio letniego cesarza Naruhito. Oficjalna inauguracja jego panowania miała miejsce 22 października."/>
  </head>
  <body>
    <article>
      <h1>Papież odbył prywatną rozmowę z cesarzem Naruhito</h1>
      <address><time datetime="2019-11-25T12:48:00+00:00">25 Nov 2019, 12:48</time> by <a rel="author">st (KAI) / hsz</a></address>
      <p>
        <b>Drugim punktem poniedziałkowego programu podróży Franciszka do Japonii była wizyta prywatna u 59-cio letniego cesarza Naruhito. Oficjalna inauguracja jego panowania miała miejsce 22 października.</b>
      </p>
      <p><a href="https://ekai.pl/search/Ojciec+%C5%9Awi%C4%99ty/">Ojciec Święty</a> przybył do Pałacu Cesarskiego o godz. 11.00 czasu miejscowego, gdy w Polsce była godzina 3.00. Władca Japonii powitał go u wejścia i po przejściu przez dziedziniec dotarli obydwaj do Sali audiencyjnej. Tam miała miejsce rozmowa prywatna papieża z cesarzem. Trwała ona około 20 minut. Następnie o godz. 11.30 Ojciec Święty udał się do stołecznej katedry Wniebowzięcia NMP na spotkanie z japońską młodzieżą.</p>
      <p>Jak poinformowali po tej rozmowie dziennikarze japońscy, cesarz podziękował papieżowi szczególnie za jego spotkanie z ofiarami trzech katastrof z 2011 roku. Bezpośrednio przed spotkaniem z Naruhito Franciszek spotkał się z ofiarami trzęsienia ziemi, tsunami oraz awarii w elektrowni atomowej Fukushima. Papież dodawał im odwagi i zachęcił społeczeństwo do dalszej solidarnej pomocy.</p>
      <p>W rozmowie z cesarzem papież wspomniał jak mocno przeżył jako 9-latek wiadomość o zrzuceniu bomb atomowych na Hiroszimę i Nagasaki. Dodał, że to wszystko przypomniał sobie odwiedzając 24 listopada oba miasta.</p>
      <p>Według relacji japońskich dziennikarzy papież i cesarz rozmawiali też o ochronie środowiska. Cesarz w sposób szczególny podkreślał kwestię zaopatrzenia w wodę. Do problemów dotyczących środowiska naturalnego oraz zrównoważonego rozwoju papież odniósł się sceptycznie podkreślając, że wszystko wiąże się z problemami gospodarczymi.</p>
      <p>Dziś jeszcze wieczorem papież spotka się z szefem rządu Japonii, premierem Shinzo Abe, w jego siedzibie Kantei. Po tym spotkaniu Franciszek wygłosi przemówienie do polityków, dyplomatów i przedstawicieli organizacji społecznych.</p>
      <p>Więcej o wizycie papieża w Japonii w <a href="https://ekai.pl/papiez-w-japonii/"><b>SERWISIE SPECJALNYM EKAI</b></a>.</p>
      <footer>Tokio Ⓒ Ⓟ</footer>
      <related>
        <a href="https://ekai.pl/papiez-apeluje-o-likwidacje-broni-nuklearnej/"/>
      </related>
    </article>
  </body>
</html>