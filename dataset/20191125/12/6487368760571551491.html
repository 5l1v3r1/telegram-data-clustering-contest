<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/gyerek/zsebpenz/"/>
    <meta property="og:site_name" content="FEMINA"/>
    <meta property="article:published_time" content="2019-11-25T12:36:02+00:00"/>
    <meta property="og:title" content="5 gyakori hiba, amit sok szülő elkövet a zsebpénzadásban: a felnőttkori pénzügyek bánhatják"/>
    <meta property="og:description" content="Nem érdemes félvállról venni, mikor és mennyi zsebpénzt kap a gyerek, de azt sem, miért."/>
  </head>
  <body>
    <article>
      <h1>5 gyakori hiba, amit sok szülő elkövet a zsebpénzadásban: a felnőttkori pénzügyek bánhatják</h1>
      <h2>Nem érdemes félvállról venni, mikor és mennyi zsebpénzt kap a gyerek, de azt sem, miért.</h2>
      <address><time datetime="2019-11-25T12:36:02+00:00">25 Nov 2019, 12:36</time> by <a rel="author">Kovács Gabriella</a></address>
      <p>Eljön az az idő, amikor már nem csak játékpénzzel gazdálkodik a gyerek, hanem valódi pénz kerül a kezébe, ezzel pedig elkezdődik egy nagyon fontos tanulási, tapasztalatszerzési folyamat, mely valószínűleg a felnőttkori anyagi helyzetre is hatással lesz.</p>
      <p>Zsebpénzt adni felelősség, hiszen ha a szülő nem reálisan határozza meg az összeget, nem következetes, és nem ad megfelelő iránymutatást a gyereknek, hogyan bánjon a pénzzel, akkor a gyerekben torz kép alakulhat ki a pénzügyek kapcsán, aminek felnőttként láthatja kárát. A zsebpénzadásban sok szülő elköveti a következő ballépéseket.</p>
      <h3>Rendszertelen és következetlen zsebpénzadás</h3>
      <p>A rendszertelen és következetlen zsebpénzadás gyakori hiba. A zsebpénzadást körülbelül 5-6 éves kortól érdemes elkezdeni, amikor a gyerek már érti, hogy mire való a pénz, és már kezd számolgatni. Az első alkalomtól fogva fontos tisztázni vele, mikor, milyen gyakran és mennyi pénzt fog kapni. A kisebbeknél a heti gyakoriság jobb lehet, mint a havi. A heti zsebpénznap akár egy aranyos gyerek falinaptárban is jelölhető. Az előre megbeszélt rendszerességhez mindenképpen ragaszkodni kell. Amennyiben a gyerek gyorsan elherdálta, nem jó ötlet visszapótolni a pénzt, hiszen ez a felnőtt életben sem így működik. Ha kétszer-háromszor üres marad a perselye, akkor a gyereknek több motivációja lesz legközelebb jobban beosztani a pénzét. Ne tanítsuk arra, hogy anya vagy apa úgyis ad még, ha elfogyott.</p>
      <figure>
        <img src="https://kep.cdn.indexvas.hu/1/0/3047/30474/304747/30474769_4696bf6cfd4f2a79e6193f0aadb5de99_wm.jpg"/>
      </figure>
      <h3>A túl sok vagy túl kevés zsebpénz hátránya</h3>
      <p>Fontos először is leszögezni, hogy a zsebpénz és a költőpénz nem ugyanaz. A zsebpénzt gyűjteni lehet, félretenni valamire, venni belőle azt, amire a gyerek vágyik. A költőpénzből mindeközben szükségleteit elégíti ki a gyerek, például innivalót vesz az iskolai büfében, vagy elviszi magával bármilyen eshetőségre. A zsebpénz tehát a költőpénztől függetlenül, azon felül érkezik a gyerekhez.</p>
      <p>A zsebpénz összegét nehéz jól meghatározni. Fontos, hogy ne legyen irreálisan sok, de ne is legyen túl kevés. Ha túl sok, akkor a gyerek nem tanul gazdálkodni a pénzével, ami a zsebpénzadás fő szerepe lenne, hanem gondolkodás nélkül szórja azt. Nem kell spórolnia, szinte számolgatnia sem, ami messze nem tükrözi az átlag dolgozó felnőtt anyagi helyzetét. Az sem tükrözi, ha a zsebpénz túl kevés. Gyorsan elkölti, vagy kínosan kuporgatja a pénzét, de nem tanulja meg tartani a költés és spórolás közti arany középutat, és nem tapasztalja meg azt a nagyon fontos pozitív élményt, milyen, ha a félretett pénzből végül megvehet valamit. Ne vegyük el a gyerek kedvét a tudatos gazdálkodástól.</p>
      <p>2018-as adatok szerint a <a href="https://www.penzcentrum.hu/megtakaritas/ezt-rontja-el-sok-szulo-iskolakezdeskor-a-gyerek-egy-eleten-at-fizeti-az-arat.1082417.html"><b>magyar gyerekek</b></a> 6 éves kor alatt átlag 500 forint alatti összeget kapnak havonta, a 7-14 évesek 500-1000 forint közötti összeget, 15 éven felüli gyerekek pedig 2000 és 5000 forint közötti összeget kapnak havonta.</p>
      <h3>A zsebpénz mellé tudnivalók is szegődjenek</h3>
      <p>Sok szülő csak a gyerek kezébe nyomja, vagy ha nagyobb, bankszámlájára utalja a soron következő összeget, és ezt nem kíséri a szükséges iránymutatás. Hogyan lehet a pénzt jól beosztani? Miért fontos jól gazdálkodni, és nem költeni ész nélkül? Hogyan kell anyagilag reális célokat kitűzni? Az nem elég, ha a szülő annyit mond, <i>tessék, </i><i>oszd be</i>.</p>
      <h3>Zsebpénz-kiegészítés a jó jegyért, jó cselekedetért</h3>
      <p>Ha jó cselekedet vagy jó jegy esetén pluszpénz jár, azzal azt a téves képet kapná a gyerek, hogy a jótett nem önmagában azért jó és fontos, mert szívből jön, segítünk, és örömet szerzünk vele, hanem mert pénz jár érte. Ne lepődjünk meg, ha idővel a nagymama kosarát 200 forintért akarja majd vinni a gyerek. Ha keverjük a pénzt a nemes cselekedetekkel, nem jó irányba tereljük a gyereket.</p>
      <p>Hasonló módon a jó jegyekért sem érdemes pénzt adni, hiszen a gyereknek azt kell belátnia, hogy saját magáért és jövőjéért tanul, nem százasokért. A pénz reménye, illetve a félelem attól, hogy nem kapja meg a bizonyos összeget, szükségtelen feszültséget is kelthet a gyerekben. Ezt a motivációs módszert tehát alaposan meg kell gondolni.</p>
      <h3>Megvonni, mert hibázott</h3>
      <p>Ha a gyerek rossz fát tett a tűzre, annak ne a zsebpénzmegvonás legyen a következménye. Ebből a gyerek nem tanul, sőt, még dacot is kiválthat vele a szülő. Ahogyan a hibázó felnőtt is kap fizetést, úgy a hibázó gyerek is kaphat zsebpénzt. A zsebpénzmegvonást inkább kiszúrásként és nem leckeként értelmezi a gyerek. Az a fontos, hogy a szülő elbeszélgessen a gyerekkel a történtekről, és együtt levonják a tanulságot. </p>
      <p>
        <b>Mi leszel, ha nagy leszel?</b>
      </p>
      <p>A majdani anyagi helyzet attól is függ, ki milyen pályát választ: ezek a gyerekek vicces elképzelésekkel hozakodtak elő.</p>
      <figure>
        <img src="https://kep.index.hu/1/0/1964/19641/196410/19641049_1232153_ec72f030dad99ee4154e20f4b29f6e90_wm.jpg"/>
        <figcaption>
          <a href="https://femina.hu/gyerek/mi-leszel-ha-nagy-leszel/">Nézegess képeket! 8 kép<br/><b>Ha nagy leszek, postaláda leszek! Gyerekek legviccesebb életcéljai</b></a>
        </figcaption>
      </figure>
    </article>
  </body>
</html>