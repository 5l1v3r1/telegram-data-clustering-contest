<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521216-na-trzich-vitezi-chamtivost-investori-ignoruji-rizika-penize-od-centralnich-bank-konci-na-trzich/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T12:16:21+00:00"/>
    <meta property="og:title" content="Na trzích vítězí chamtivost. Investoři ignorují rizika. Peníze od centrálních bank končí na trzích"/>
    <meta property="og:description" content="„Peníze, které centrální banky pumpují do ekonomiky, končí z velké části na akciových trzích. Z tohoto důvodu mnohé akciové indexy překonávají svá historická maxima, i když ziskovost firem mírně klesá a světová ekonomika roste nejpomalejším tempem od globální finanční krize,“ říká hlavní ekonom BHS Štěpán Křeček."/>
  </head>
  <body>
    <article>
      <h1>Na trzích vítězí chamtivost. Investoři ignorují rizika. Peníze od centrálních bank končí na trzích</h1>
      <address><time datetime="2019-11-25T12:16:21+00:00">25 Nov 2019, 12:16</time> by <a rel="author">BHS</a></address>
      <p>„Peníze, které centrální banky pumpují do <a href="https://www.kurzy.cz/makroekonomika/">ekonomiky</a>, končí z velké části na akciových trzích. Z tohoto důvodu mnohé akciové indexy překonávají svá historická maxima, i když ziskovost firem mírně klesá a světová <a href="https://www.kurzy.cz/makroekonomika/">ekonomika</a> roste nejpomalejším tempem od globální finanční krize,“ říká hlavní ekonom BHS Štěpán Křeček.</p>
      <p>Zatímco před rokem se výnosy na desetiletých amerických <a href="https://www.kurzy.cz/dluhopisy/statni-dluhopisy/">státních dluhopisech</a> pohybovaly na úrovni 3,25 procenta, v současné době jsou na úrovni 1,75 procenta. Na trzích v rámci celého světa se více než pětina všech <a href="https://www.kurzy.cz/dluhopisy/">dluhopisů</a> obchoduje se zápornými výnosy. Hodnota záporných <a href="https://www.kurzy.cz/dluhopisy/">dluhopisů</a> převyšuje sumu 12,46 bilionu <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a>.</p>
      <p>Nízké výnosy na <a href="https://www.kurzy.cz/dluhopisy/">dluhopisech</a> jsou do značné míry ovlivněny politikou centrálních bank. Ve Spojených státech centrální banka (<a href="https://www.kurzy.cz/tema/fed/">Fed</a>) snižuje <a href="https://www.kurzy.cz/urokove-sazby/">úrokové sazby</a>. Evropská centrální banka začala odkupovat <a href="https://www.kurzy.cz/dluhopisy/statni-dluhopisy/">státní dluhopisy</a>, aby do <a href="https://www.kurzy.cz/makroekonomika/">ekonomiky</a> napumpovala nové peníze. Podobně se chová i centrální banka v Japonsku. Klíčové instituce tím vlastně vzkazují lidem, že se nevyplatí držet peníze.</p>
      <p>Investoři, kteří si chtějí uchovat svou obvyklou míru výnosů, musí sestavovat svá portfolia rizikovějším způsobem. Do portfolií se jim nehodí <a href="https://www.kurzy.cz/dluhopisy/">dluhopisy</a> se zápornými výnosy či bankovní vklady, kde inkasují negativní úroky. Naopak si můžeme všimnout, že <a href="https://akcie-cz.kurzy.cz/burza/dividendy">dividendové výnosy</a> <a href="https://akcie-cz.kurzy.cz/">akcií</a> jsou vyšší než výnosy na <a href="https://www.kurzy.cz/dluhopisy/">dluhopisech</a>. Na trzích tak sledujeme narůstající zájem o <a href="https://akcie-cz.kurzy.cz/">akcie</a>.</p>
      <p>Akciové indexy překonávají svá mnohaletá maxima a ve Spojených státech jsou dokonce na historických maximech. Děje se tak v situaci, kdy ziskovost firem mírně klesá a v mnoha světových ekonomikách si můžeme všimnout zpomalování hospodářského růstu. Občas sice slyšíme, že ekonomiku podpoří obchodní dohoda Spojených států a Číny, nicméně zatím se stále jedná a konkrétní výsledky spíše chybí.</p>
      <p>Růst <a href="https://akcie-cz.kurzy.cz/">akcií</a> je hnán chamtivostí investorů, kteří přehlížejí četná rizika. Jednoduše chtějí být přítomni na rostoucích trzích a vydělat na tom. Bude proto zajímavé sledovat, jak dlouho potrvá, než se chamtivost promění ve strach ze ztráty a trhy přejdou do korekce.</p>
      <p> </p>
      <p> </p>
      <p>
        <b>Ing. Štěpán Křeček, MBA</b>
      </p>
      <p>Hlavní ekonom</p>
      <p>
        <b>BH Securities a.s.</b>
      </p>
      <related>
        <h4>Příbuzné stránky</h4>
        <a href="https://www.kurzy.cz/tema/4407413.html"/>
        <a href="https://zpravy.kurzy.cz/364174-investori-stale-ignoruji-negativni-zpravy/"/>
        <a href="https://zpravy.kurzy.cz/365370-cely-minuly-tyden-investori-ignorovali-dobre-makroekonomicke-ukazatele-usa/"/>
        <a href="https://www.kurzy.cz/zpravy/nazory/A-V-T-21441/"/>
        <a href="https://www.kurzy.cz/tema/4861221.html"/>
        <a href="https://www.kurzy.cz/zpravy/455254-trhy-ignoruji-inflaci-a-akcie-nejsou-predrazene-tak-jak-se-obvykle-tvrdi/"/>
        <a href="https://www.kurzy.cz/zpravy/131106-cs-koment-pro-7-3-us-trhy-ignorovaly-neprizniva-data-domaci-makro/"/>
        <a href="https://www.kurzy.cz/tema/4684603.html"/>
        <a href="https://zpravy.kurzy.cz/209428-akciove-trhy-ignoruji-dobre-zpravy-i-dobre-vysledky-big-expert-zahranicni-trhy-tyden-od-1-2/"/>
        <a href="https://zpravy.kurzy.cz/106435-domaci-devizovy-trh-politiku-nadale-ignoruje-snizeni-sazeb-zabranilo-dalsimu-posileni-koruny/"/>
        <a href="https://www.kurzy.cz/zpravy/387245-ks--ignoruje-trh-velkou-skrytou-hodnotu/"/>
        <a href="https://www.kurzy.cz/zpravy/261901-financni-trhy-zverejnene-udaje-ignorovaly/"/>
      </related>
    </article>
  </body>
</html>