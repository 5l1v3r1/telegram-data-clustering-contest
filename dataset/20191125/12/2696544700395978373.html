<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191125_Bunosnek_vallotta_magat_a_brit_halalkamion_soforje"/>
    <meta property="og:site_name" content="HVG.hu"/>
    <meta property="article:published_time" content="2019-11-25T12:34:00+00:00"/>
    <meta property="og:title" content="Bűnösnek vallotta magát a brit halálkamion sofőrje"/>
    <meta property="og:description" content="Maurice Robinson egyelőre csak az illegális bevándorlás elősegítése vádpontban ismerte el vétkességét."/>
  </head>
  <body>
    <article>
      <h1>Bűnösnek vallotta magát a brit halálkamion sofőrje</h1>
      <address><time datetime="2019-11-25T12:34:00+00:00">25 Nov 2019, 12:34</time> by <a rel="author">MTI / hvg.hu</a></address>
      <p>
        <b>Maurice Robinson egyelőre csak az illegális bevándorlás elősegítése vádpontban ismerte el vétkességét.</b>
      </p>
      <p>Bűnösnek vallotta magát illegális bevándorlás elősegítésére szőtt összeesküvésben hétfőn Londonban annak a bolgár rendszámú kamionnak a sofőrje, amelynek hűtőkonténerében október végén 39 vietnami állampolgárt <a href="https://hvg.hu/vilag/20191104_Vietnamban_nyolc_embert_vettek_orizetbe_az_angol_halalkamion_miatt">holtan találtak</a> Anglia délkeleti részén.</p>
      <blockquote>A 25 éves, észak-írországi illetőségű Maurice Robinson ellen 39 rendbeli emberölés, valamint embercsempészetre, illegális bevándorlás elősegítésére és pénzmosásra szőtt összeesküvés címén emeltek vádat.</blockquote>
      <p>Robinson tárgyalása hétfőn kezdődött a londoni központi büntetőbíróságon. A sofőr, akit a hírhedt londoni Belmarsh börtönben tartanak vizsgálati fogságban, videókapcsolaton keresztül válaszolt a bíróság eljáró tanácsának kérdéseire.</p>
      <p>Robinsont a tárgyalás hétfői nyitónapján egyelőre csak arról kérdezték, hogy a vádpontok közül az illegális bevándorlás elősegítésére szőtt összeesküvésben bűnösnek tartja-e magát, és a vádlott erre igennel válaszolt.</p>
      <p>A sofőr ellen még október végén <a href="https://hvg.hu/vilag/20191026_Bolgar_kamion_Vadat_emeltek_a_kamionsofor_ellen">emeltek vádat</a>, a brit ügyészség <a href="https://hvg.hu/vilag/20191028_brit_halalkamion_ugyeszseg_embercsempesz_halozat">szerint</a> egy globális embercsempész-hálózat tagja lehetett.</p>
      <related>
        <a href="https://hvg.hu/vilag/20191108_tinedzser_aldozatok_essexi_halalkamion"/>
        <a href="https://hvg.hu/vilag/20191107_Azonositottak_a_bolgar_kamionban_meghalt_39_embert"/>
      </related>
    </article>
  </body>
</html>