<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/news-39-osob-zamarzlo-w-ciezarowce-kierowca-przyznal-sie-do-winy,nId,3354021"/>
    <meta property="og:site_name" content="RMF24"/>
    <meta property="article:published_time" content="2019-11-25T12:50:09+00:00"/>
    <meta property="og:title" content="39 osób zamarzło w ciężarówce: Kierowca przyznał się do winy"/>
    <meta property="og:description" content="Pochodzący z Irlandii kierowca ciężarówki, w której miesiąc temu znaleziono ciała 39 wietnamskich imigrantów, przyznał się do niektórych z postawionych mu zarzutów. Jak wynika ze złożonych przez niego zeznań, uczestniczył on w spisku mającym na celu pomoc w nielegalnej imigracji od 1 maja 2018 r. do czasu aresztowania."/>
  </head>
  <body>
    <article>
      <h1>39 osób zamarzło w ciężarówce: Kierowca przyznał się do winy</h1>
      <address><time datetime="2019-11-25T12:50:09+00:00">25 Nov 2019, 12:50</time> by <a rel="author">RMF FM</a></address>
      <p>
        <b>Pochodzący z Irlandii kierowca ciężarówki, w której miesiąc temu znaleziono ciała 39 wietnamskich imigrantów, przyznał się do niektórych z postawionych mu zarzutów. Jak wynika ze złożonych przez niego zeznań, uczestniczył on w spisku mającym na celu pomoc w nielegalnej imigracji od 1 maja 2018 r. do czasu aresztowania.</b>
      </p>
      <figure>
        <img src="https://i.iplsc.com/do-makabrycznego-odkrycia-doszlo-w-parku-przemyslowym-waterg/0009EU41WOPJI0F4-C123-F4.jpg"/>
        <figcaption>Do makabrycznego odkrycia doszło w parku przemysłowym Waterglade Industrial Park w hrabstwie Essex<cite>/VICKIE FLORES /PAP/EPA</cite></figcaption>
      </figure>
      <p>25-latek przyznał się do zarzutów pomocy w nielegalnym przekroczeniu granicy oraz nabycia mienia pochodzącego z przestępstwa.<br/><br/>Nie przyznał się natomiast do <b>41 innych zarzutów</b>, które mu postawiono, w <b>tym 39 zarzutów zabójstwa</b>. 25-letni Maurice Robinson składał zeznania za pośrednictwem łącza wideo z więzienia Belmarsh Prison we wschodnim Londynie. Następna rozprawa odbędzie się 13 grudnia.</p>
      <h4>39 osób zamarzło w ciężarówce</h4>
      <p>Robinson został aresztowany tego samego dnia, kiedy znaleziono ciała. Do makabrycznego odkrycia doszło w nocy z 22 na 23 października w parku przemysłowym Waterglade Industrial Park w hrabstwie Essex, ok. 30 km na wschód od Londynu. <b>Ciała znajdowały się w kontenerze chłodni</b> umieszczonym na naczepie ciężarówki. Kontener przypłynął tej samej nocy z belgijskiego Zeebrugge do angielskiego portu Purfleet, gdzie odebrał go kierowca ciężarówki, która - jak wskazują pierwsze ustalenia - przyjechała z Irlandii Północnej.<br/><br/>Później w związku z tą sprawą aresztowano na Wyspach Brytyjskich jeszcze dwie osoby. W Irlandii 22-letniego mężczyznę, o którego ekstradycję stara się obecnie Wielka Brytania, oraz 23-latka, który ma stanąć przed sądem w Chelmsford w hrabstwie Essex.</p>
      <p>Obaj, podobnie jak kierowca ciężarówki, pochodzą z Irlandii Północnej. Także z tej prowincji pochodzą dwaj inni mężczyźni, bracia, którzy są <b>obecnie poszukiwani przez brytyjską policję</b>.<br/><br/>Wszyscy zmarli - 31 mężczyzn i osiem kobiet - byli Wietnamczykami<b>. Wśród ofiar było 10 nastolatków</b>, w tym dwaj 15-letni chłopcy. W Wietnamie w związku z tą sprawą aresztowano dotychczas 11 osób.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fswiat%2Fnews-makabryczne-odkrycie-pod-londynem-w-ciezarowce-znaleziono-39%2CnId%2C3295398%3Fparametr%3Dembed_linki">Makabryczne odkrycie pod Londynem. W ciężarówce znaleziono 39 ciał</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fswiat%2Fnews-ciezarowka-pelna-zwlok-jest-zarzut-zabojstwa-dla-kierowcy%2CnId%2C3301012%3Fparametr%3Dembed_linki">Ciężarówka pełna zwłok: Jest zarzut zabójstwa dla kierowcy</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fswiat%2Fnews-w-jego-ciezarowce-znaleziono-39-cial-maurice-robinson-odpowi%2CnId%2C3304509%3Fparametr%3Dembed_linki">W jego ciężarówce znaleziono 39 ciał. Maurice Robinson odpowiadał na pytania sądu</a>
        </li>
      </ul>
    </article>
  </body>
</html>