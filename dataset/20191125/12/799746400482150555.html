<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103453/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T12:18:33+00:00"/>
    <meta property="og:title" content="Партія влади Грузії відмовилась виконувати вимогу протестувальників"/>
    <meta property="og:description" content="Партія влади Грузії “Грузинська мрія” заявила, що вибори 2020 року відбудуться за змішаною системою попри вимоги протестувальників провести їх за пропорційною."/>
  </head>
  <body>
    <article>
      <h1>Партія влади Грузії відмовилась виконувати вимогу протестувальників</h1>
      <address>
        <time datetime="2019-11-25T12:18:33+00:00">25 Nov 2019, 12:18</time>
      </address>
      <p>Партія влади Грузії "Грузинська мрія" заявила, що вибори 2020 року відбудуться за змішаною системою попри вимоги протестувальників провести їх за пропорційною.</p>
      <p>Як повідомляє "Європейська правда" з посиланням на "<a href="https://www.apsny.ge/">Грузия Online</a>", про це у понеділок заявив генеральний секретар партії й мер Тбілісі Каха Каладзе.</p>
      <p>"Тема закрита, до 2020 року буде збережена змішана виборча система, яка повністю відповідає демократичним принципам", - сказав він.</p>
      <p>Каладзе зазначив, що керівництва партії хотів здійснити перехід на пропорційну виборчу систему з 2020 року, але  "законопроєкт не отримав відповідної підтримки депутатів". За його словами, "немає ніяких ресурсів для мобілізації 113 голосів навколо будь-яких нових конституційних змін".</p>
      <p>14 листопада на проспекті Руставелі під парламентом Грузії <b><a href="https://www.eurointegration.com.ua/news/2019/11/14/7103046/">почалися </a></b>протести, оскільки парламент провалив голосування за зміну виборчої системи<b>.</b> Головні вимоги учасників акцій — це проведення парламентських виборів за пропорційною системою, а також відставка уряду і зміна нинішнього складу ЦВК.</p>
      <p>Хоча зараз протести стихли, на початку вони супроводжувались сутичками — правоохоронці розганяли протестувальників, які заблокували парламент. Проти учасників протесту застосували <b><a href="https://www.eurointegration.com.ua/news/2019/11/18/7103172/">водомети</a></b> і сльозогінний газ.</p>
      <p>Читайте також: <b>"<a href="https://www.eurointegration.com.ua/articles/2019/11/18/7103153/">Грузія бореться за вибори: чи зможуть протести у Тбілісі призвести до зміни влади</a>"</b></p>
      <related>
        <a href="https://www.eurointegration.com.ua/news/2019/11/19/7103199/"/>
      </related>
    </article>
  </body>
</html>