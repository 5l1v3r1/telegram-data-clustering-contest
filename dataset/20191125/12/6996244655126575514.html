<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710061"/>
    <meta property="og:site_name" content="ישראל היום"/>
    <meta property="article:published_time" content="2019-11-25T12:59:38+00:00"/>
    <meta property="og:title" content="הניתוח הפלסטי הנפוץ ב-2019: הגדלת חזה"/>
    <meta property="og:description" content="בריאות"/>
  </head>
  <body>
    <article>
      <h1>הניתוח הפלסטי הנפוץ ב-2019: הגדלת חזה</h1>
      <h2>על פי נתוני האיגוד לכירורגיה פלסטית, כ-184 ניתוחים פלסטיים ו-1,304 הליכים אסתטיים נעשים בישראל מדי יום • כחצי מיליון הזריקו בוטוקס השנה</h2>
      <address><time datetime="2019-11-25T12:59:38+00:00">25 Nov 2019, 12:59</time> by <a rel="author" href="https://www.israelhayom.co.il/writer_articles?tid=1299" target="_blank">מיטל יסעור בית-אור</a></address>
      <p>הגדלת חזה <a href="https://www.israelhayom.co.il/tags/%D7%A0%D7%99%D7%AA%D7%95%D7%97%D7%99%D7%9D-%D7%A4%D7%9C%D7%A1%D7%98%D7%99%D7%99%D7%9D">הוא הניתוח הפלסטי הנפוץ בישראל</a> (9,215 ניתוחים) ואחריו שאיבת שומן (7,251), ניתוח אף (4,861) והרמת עפעפיים (3876 ניתוחים). בסך הכל בוצעו בישראל בשנה הנוכחית (2019) 67,284 ניתוחים פלסטיים. כך עולה מנתונים שהוצגו בכנס השנתי של האיגוד הישראלי לכירורגיה פלסטית שמתקיים היום (שני).</p>
      <p>עוד עולה מנתוני האיגוד כי בשנת 2019 בוצעו בישראל כ-476 אלף הליכים אסתטיים (הזרקת בוטוקס וחומרי מילוי) וכ-67 אלף ישראלים עברו ניתוח פלסטי במערכת הציבורית והפרטית, שהם כ-184 ניתוחים פלסטיים וכ-1,304 הליכים אסתטיים המתבצעים מדי יום.  </p>
      <p><a href="https://www.israelhayom.co.il/article/678483">באיגוד מציינים שבשנים האחרונות </a>ישנה עלייה בביקוש לניתוחים, גם בקרב גברים, בעיקר ניתוחי אף וניתוחי הרמת עפעפיים, וכן לניתוחים להצמדת אוזניים בולטות. עוד עולה מסיכום השנה של האיגוד לכירורגיה פלסטית כי במהלך שנת 2019 בוצעו בישראל 205,346 הזרקות בוטולינום טוקסין בקרב גברים ונשים, מהסוג שעוזר להפחתת קמטים.</p>
      <p>בנוסף, בוצעו 78,645 הזרקות של מילוי חומצה היאלורונית מסוגים שונים שנועדה למלא קמטים ולהוסיף נפחים לנשים ולגברים. השנה קבע משרד הבריאות כי גם לרופאי שיניים מותר להזריק בוטוקס וחומרי מילוי לאזור הפנים. בנוסף, קבעה לאחרונה הלשכה לאתיקה בהסתדרות הרפואית כי ההשתלחות של יו"ר האיגוד לכירורגיה פלסטית ברופאי השיניים על רקע זה וכינויים "פייק דוקטורס" היתה התנהלות לא אתית.</p>
      <figure>
        <img src="https://www.israelhayom.co.il/sites/default/files/u100465/INFO-getty-654.jpg"/>
      </figure>
      <p>למרות זאת, באיגוד לכירורגיה פלסטית מציינים שבשנה החולפת הגישו כ-60 תלונות, למשרד הבריאות, להסתדרות הרפואית ולמשטרת ישראל. ד"ר מאיר כהן, יו"ר האיגוד: "המאבק נגד פייק-דוקטורס ימשיך ויחריף. החל משנת 2020 נגיש תביעות נגד המתחזים אשר פורצים את גבולות המקצוע ומסכנים את שלום הציבור".</p>
      <p>ד"ר כהן הוסיף: "עידן הרשתות החברתיות וצילומי הסלפי, לצד שינוי מודל היופי הגברי, יצרו בשנים האחרונות בישראל ובעולם ביקוש לניתוחים בקרב גברים. התוכנית האקדמית של הכנס תתמקד בהתקדמות המחקר המדעי ובטכניקות כירורגיות פורצות דרך בניתוחי נשים וגברים. הזמנו דוברים בינלאומיים מובילים במטרה להחליף ידע, לדון בטכניקות ניתוחיות ובסוגיות מחקריות". </p>
      <p>• נתוני 2019 חושבו תוך הערכה של הנתונים בחודשים נובמבר ודצמבר על בסיס החודשים הקודמים והשנה הקודמת</p>
    </article>
  </body>
</html>