<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/temps-25-novembre-2019-fred-pont_0_2350564983.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T12:00:00+00:00"/>
    <meta property="og:title" content="La méteo en 1 minut: setmana menys hivernal i amb poques pluges"/>
    <meta property="og:description" content="Un canvi de temps partir de diumenge podria fer tornar el fred abans de la Puríssima"/>
  </head>
  <body>
    <article>
      <h1>La méteo en 1 minut: setmana menys hivernal i amb poques pluges</h1>
      <h2>Un canvi de temps partir de diumenge podria fer tornar el fred abans de la Puríssima</h2>
      <address>
        <time datetime="2019-11-25T12:00:00+00:00">25 Nov 2019, 12:00</time>
      </address>
      <p>Aquest matí no hi ha hagut gaires temperatures negatives, però les mínimes s'han acostat als zero graus en moltes comarques interiors i prelitorals. El fet que el vent hagi perdut força ha permès que la temperatura pogués baixar més que la matinada anterior, però això no vol dir necessàriament que la sensació tèrmica sigui més baixa que ahir.</p>
      <p>Al migdia l'ambient serà similar o una mica més suau que el d'aquest diumenge. El termòmetre s'enfilarà per sobre dels 15 graus en moltes comarques de la costa i del prelitoral: ambient agradable sense arribar ni molt menys a estiuet.</p>
      <figure>
        <a href="https://www.ara.cat/2019/11/25/societat/meteo/Diferencia-prevista-temperatura-maxima-ahir_2350575008_67632420_630x486.png">
          <img src="https://www.ara.cat/2019/11/25/societat/meteo/Diferencia-prevista-temperatura-maxima-ahir_2350575008_67632420_630x486.png"/>
        </a>
        <figcaption>Diferència prevista entre la temperatura màxima d'ahir i la d'avui</figcaption>
      </figure>
      <p>Aquesta setmana no serà ni de bon tros tan hivernal com l'anterior, però tampoc esperem una pujada forta de la temperatura. L'ambient que tenim avui pot servir bastant per fer-se una idea de com caldrà vestir-se els dies vinents. Els pròxims matins seran en general una mica menys freds que el d'avui, però les temperatures del migdia variaran més aviat poc.</p>
      <p>A llarg termini es comença a insinuar una altra entrada d'aire que ens tornarà segurament l'ambient més hivernal abans no arribi el cap de setmana llarg de la Puríssima. Els dos grans models de previsió semblen estar d'acord que durant l'inici de la setmana que ve l'arribada d'una altra massa d'aire fred ens tornarà la sensació d'hivern que ja vam tenir fa alguns dies. Encara és aviat per precisar si aquesta baixada de la temperatura serà contundent o no.</p>
      <p>Pel que fa a l'estat del cel, aquesta tarda el pas d'un front enterbolirà el cel en moltes comarques, però avui en general farà molt de sol. Demà el dia començarà amb un cel més variable. Al migdia els núvols seran escassos però a la tarda el pas d'un altre front arribarà a deixar alguns ruixats al Pirineu occidental, sobretot a la Vall d'Aran, a la Ribagorça i al Pallars. Al vespre es podria arribar a escapar alguna gota en altres comarques de l'oest o de la Catalunya Central, però seran en tot cas pluges ben minses.</p>
      <figure>
        <a href="https://www.ara.cat/2019/11/25/societat/meteo/Acumulacions-precipitacio-previstes-aquest-dimarts_2350575009_67632498_630x486.png">
          <img src="https://www.ara.cat/2019/11/25/societat/meteo/Acumulacions-precipitacio-previstes-aquest-dimarts_2350575009_67632498_630x486.png"/>
        </a>
        <figcaption>Acumulacions de precipitació previstes per aquest dimarts</figcaption>
      </figure>
      <p>Aquesta setmana no hi ha indicis que ens hagi de visitar cap borrasca activa. Ara com ara els mapes del temps dibuixen les possibilitats més altes que pugui arribar a ploure en diverses comarques al tram final del cap de setmana, entre diumenge a la tarda i dilluns. Fins llavors el sol predominarà bastant més que els núvols. Tampoc serà una setmana de fortes ventades, tot i que entre demà a la tarda i dimecres el vent d'entre ponent i garbí sí que bufarà moderat en moltes comarques.</p>
      <figure>
        <a href="https://www.ara.cat/2019/11/25/societat/meteo/Probabilitat-pluja-tant-cent-Barcelona_2350575010_67632576_919x498.png">
          <img src="https://www.ara.cat/2019/11/25/societat/meteo/Probabilitat-pluja-tant-cent-Barcelona_2350575010_67632576_919x498.png"/>
        </a>
        <figcaption>Probabilitat de pluja en tant per cent a Barcelona</figcaption>
      </figure>
    </article>
  </body>
</html>