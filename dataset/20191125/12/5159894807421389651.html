<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/bojove-sporty/clanek/1166263-tohle-k-o-se-vyplatilo-sampion-vydela-temer-pul-miliardy-korun.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T12:32:00+00:00"/>
    <meta property="og:title" content="Tohle K.O. se vyplatilo, Deontay Wilder vydělá téměř půl miliardy korun"/>
    <meta property="og:description" content="Významné boxerské zápasy přinášejí hvězdám velké peníze. Nejinak tomu bude po víkendové bitvě o titul těžké váhy organizace WBC, kde Deontay Wilder knokautoval v sedmém kole Luise Ortize. Základní plat, podíly z placeného televizního přenosu, procenta ze vstupenek a partneři. To vše může ovlivnit konečnou cifru. Po sečtení vyjde suma, která je pro drtivou většinu lidstva nadpozemská. Server cbssports.com uvádí, že si vítěz vydělá okolo 20 milionů dolarů, poražený sedm milionů. Pro lepší představu 460 a 161 milionů korun."/>
  </head>
  <body>
    <article>
      <h1>Tohle K.O. se vyplatilo, Deontay Wilder vydělá téměř půl miliardy korun</h1>
      <address><time datetime="2019-11-25T12:32:00+00:00">25 Nov 2019, 12:32</time> by <a rel="author">lik, Sport.cz</a></address>
      <p>Významné boxerské zápasy přinášejí hvězdám velké peníze. Nejinak tomu bude po víkendové bitvě o titul těžké váhy organizace WBC, kde Deontay Wilder knokautoval v sedmém kole Luise Ortize. Základní plat, podíly z placeného televizního přenosu, procenta ze vstupenek a partneři. To vše může ovlivnit konečnou cifru. Po sečtení vyjde suma, která je pro drtivou většinu lidstva nadpozemská. Server cbssports.com uvádí, že si vítěz vydělá okolo 20 milionů dolarů, poražený sedm milionů. Pro lepší představu 460 a 161 milionů korun.</p>
      <p>Kevin Lole, který píše o MMA a boxu pro Yahoo Sports, zveřejnil na twitteru základní výplaty některých boxerů, kteří zápasili o víkendu v Las Vegas. Wilder vyinkasoval tři miliony dolarů, soupeř polovinu. Oni dva dostali z celé karty nejvíce. Podle Dana Rafaela z ESPN si ale ještě výrazně polepší, až budou spočítané další položky - podíly z placeného televizního přenosu a procenta ze vstupenek.</p>
      <p>Wilder je podle žebříčku boxrec.com světová jednička, tou byl před časem i Anthony Joshua, ten je nyní číslo tři. Když se podíváme na jeho příjmy, zjistíme, že Wilder nepřekvapil svým víkendovým výdělkem.</p>
      <figure>
        <iframe data-src="https://twitter.com/KevinI/status/1197578908620607488?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Joshua za profesionální duel v roce 2015 s Dillianem Whytem vyinkasoval 88 milionů korun. Postupně mu na smlouvách částka bobtnala, v roce 2018 za souboj s Alexanderem Povětkinem obdržel 586 milionů korun. Údaje zveřejnil server thesun.co.uk.</p>
      <p>Floyd Mayweather sice už neboxuje, ale patřil k nejlépe vydělávajícím boxerům v historii. Za svoji kariéru vydělal 500 až 600 milionů liber, Mike Tyson okolo 300 milionů liber, ale to už je více než dvacet let. Kde se zastaví současná generace?</p>
      <figure>
        <iframe data-src="https://twitter.com/ActionNetworkHQ/status/1198480362529345537?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na vrchol popularity se dere MMA, zápasy v kleci. Když v září bojoval o titul Chabib Nurmagomedov s Dustinem Poirierem, měl vydělat 6 090 000 dolarů, 140 milionů korun, soupeř si přišel na cifru dvacetkrát menší.</p>
      <p>
        <b>
          <u>Box v Las Vegas </u>
        </b>
      </p>
      <p><b>Deontay Wilder</b> 3 000 000</p>
      <p><b>Luis Ortiz</b> 1 500 000</p>
      <p><b>Leo Santa Cruz</b> 750 000</p>
      <p><b>Miguel Flores</b> 100 000</p>
      <p><b>Brandon Figueroa</b> 200 000</p>
      <p><b>Julio Ceja</b> 50 000</p>
      <p><b>Luis Nery</b> 300 000</p>
      <p><b>Emmanuel Rodriguez</b> 75 000</p>
      <p>
        <i>(Částky jsou uvedeny v dolarech) </i>
      </p>
      <p>Ruský Orel se zdržel v kleci 12 minut a 6 sekund. Nurmagomedova neoficiální výplata 6 090 000 dolarů měla podle serveru thesportsdaily.com tři položky - 6 milionů základní částka, 40 tisíc motivační týdenní odměna a 50 tisíc za zápas večera. Přesto nemuselo jít o konečnou cifru, záleží, jak má Rus postavenou smlouvu s UFC. Nikdo nepovolaný neví, kolik může vyinkasovat za PPV, tedy placený přenos, který si fanoušci mohli koupit, aby galavečer mohli sledovat.</p>
      <p>Ne všem se ale pohybují dolarové výplaty v milionech. Porovnat můžete boxerské odměny z Las Vegas a MMA výplaty ze Sao Paula, kde se uskutečnil galavečer UFC.</p>
      <p>
        <b>
          <u>MMA UFC 164 Sao Paulo </u>
        </b>
      </p>
      <p><b>Charlse Olivieira</b> 280 000</p>
      <p><b>Ronaldo Souza</b> 225 000</p>
      <p><b>Mauricio Rua</b> 215 000</p>
      <p><b>Francisco Trinaldo</b> 144 000</p>
      <p><b>James Krause</b> 120 000</p>
      <p><b>Jan Blachowicz</b> 106 000</p>
      <p>
        <i>(Částky jsou uvedeny v dolarech) </i>
      </p>
    </article>
  </body>
</html>