<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/h-agkyra-dokimazei-simera-gia-proti-fora-toys-s-400-i-skliri-apantisi-stis-ipa-gia-epistrofi-toy-antiaeroporikoy-systimatos/"/>
    <meta property="og:site_name" content="europost.gr"/>
    <meta property="article:published_time" content="2019-11-25T12:45:09+00:00"/>
    <meta property="og:title" content="H Άγκυρα δοκιμάζει σήμερα, για πρώτη φορά τους S-400 – Η σκληρή απάντηση στις ΗΠΑ για επιστροφή του αντιαεροπορικού συστήματος"/>
    <meta property="og:description" content="H Άγκυρα προχωράει σήμερα στην πρώτη δοκιμή του ρωσικού αντι-αεροπορικού συστήματος S-400 και οι δύσκολες ημέρες για την ΠΑ πλησιάζουν. Κατά τις δοκιμές θα χρησιμοποιηθούν ως «στόχοι» τουρκικά F-16 ακριβώς γιατί σε πολεμικές συνθήκες θα επιχειρήσουν"/>
  </head>
  <body>
    <article>
      <h1>H Άγκυρα δοκιμάζει σήμερα, για πρώτη φορά τους S-400 – Η σκληρή απάντηση στις ΗΠΑ για επιστροφή του αντιαεροπορικού συστήματος</h1>
      <address>
        <time datetime="2019-11-25T12:45:09+00:00">25 Nov 2019, 12:45</time>
      </address>
      <p>H Άγκυρα προχωράει σήμερα στην πρώτη δοκιμή του ρωσικού αντι-αεροπορικού συστήματος S-400 και οι δύσκολες ημέρες για την ΠΑ πλησιάζουν.</p>
      <p>Κατά τις δοκιμές θα χρησιμοποιηθούν ως «στόχοι» τουρκικά F-16 ακριβώς γιατί σε πολεμικές συνθήκες θα επιχειρήσουν κατά ελληνικών F-16.</p>
      <p>Όπως αναφέρει το sigmalive.gr, η νομαρχία της τουρκικής πρωτεύουσας με επίσημη ανακοίνωσή της γνωστοποιεί στους κατοίκους ότι αεροσκάφη F-16 και άλλου τύπου μαχητικά θα εκτελέσουν σήμερα και αύριο δοκιμαστικές πτήσεις σε χαμηλό υψόμετρο πάνω από τον εναέριο χώρο της Άγκυρας, καθώς, θα δοκιμαστεί για πρώτη φορά το ρωσικό αντι-αεροπορικό σύστημα S-400.</p>
      <figure>
        <iframe data-src="https://twitter.com/amberinzaman/status/1198888121787650048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Τα F-16 θα πετάξουν σε συγκεκριμένες μοίρες και θα προσεγγίσουν συστοιχίες των S-400, που βρίσκονται στη βάση Ακιντζί κοντά στην Άγκυρα, προκειμένου να δοκιμαστεί το ραντάρ και η δυνατότητα ανίχνευσης του αντι-αεροπορικού συστήματος.</p>
      <p>Η νομαρχία της Άγκυρας προέβη στην ανακοίνωση αυτή για να μην πανικοβληθούν οι πολίτες με τις χαμηλές πτήσεις των F-16.</p>
      <p>Όπως σημειώνει ο τουρκικός Τύπος, αν δεν είχε αποφασιστεί η αναστολή των εξοπλιστικών προγραμμάτων προς την Άγκυρα, φέτος τον Νοέμβριο η Τουρκία θα παραλάμβανε τα πρώτα αμερικανικά F-35 και το ρωσικό σύστημα S-400 θα δοκιμάζονταν πάνω στα 5ης γενιάς μαχητικά αεροσκάφη.</p>
      <p>Ελλείψει όμως F-35, η Άγκυρα δοκιμάζει το πανάκριβο νεοαποκτηθέν υπερόπλο της με τα παλαιότερου τύπου μαχητικά που διαθέτει F-16.</p>
      <p>Η αλήθεια όμως είναι ότι δεν χρειάζεται να το δοκιμάσει κάπου αλλού καθώς η ΠΑ δεν προβλέπεται να αποκτήσει νέο μαχητικό τουλάχιστον μέχρι τα επόμενα 5 χρόνια, συνεπώς η Τουρκία θα έχει να αντιμετωπίσει στο Αιγαίο όπως πάντα, τα F-16.</p>
      <p>Φυσικά οι τουρκικές δοκιμές είναι και η απάντηση στις ΗΠΑ που ζήτησαν από τον Ρ.Τ.Ερντογάν να… επιστρέψει τους S-400 πίσω στην Ρωσία ή να τους καταστρέψει ή να τους «ξεφορτωθεί με κάποιο τρόπο».</p>
    </article>
  </body>
</html>