<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402570/%D8%AA%D8%B4%DB%8C%DB%8C%D8%B9-%D9%88-%D8%AE%D8%A7%DA%A9%D8%B3%D9%BE%D8%A7%D8%B1%DB%8C-%D9%BE%DB%8C%DA%A9%D8%B1-%D8%AE%D9%88%D8%A7%D9%87%D8%B1-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%AF%D8%B1-%D8%B3%D8%B1%D8%AE%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:13:18+00:00"/>
    <meta property="og:title" content="تشییع و خاکسپاری پیکر خواهر رئیس‌جمهور در سرخه"/>
    <meta property="og:description" content="ایسنا/سمنان مراسم تشییع و خاکسپاری پیکر مرحومه صدیقه فریدون، خواهر حجت الاسلام و المسلمین حسن روحانی رئیس‌جمهور کشورمان امروز در سرخه در حال برگزاری است."/>
  </head>
  <body>
    <article>
      <h1>تشییع و خاکسپاری پیکر خواهر رئیس‌جمهور در سرخه</h1>
      <address><time datetime="2019-11-25T12:13:18+00:00">25 Nov 2019, 12:13</time> by <a rel="author">هوشنگ حبيبی بسطامی</a></address>
      <p>ایسنا/سمنان مراسم تشییع و خاکسپاری پیکر مرحومه صدیقه فریدون، خواهر حجت الاسلام و المسلمین حسن روحانی رئیس‌جمهور کشورمان امروز در سرخه در حال برگزاری است.</p>
      <p>به گزارش ایسنا، تشییع پیکر خواهر رئیس‌جمهور با حضور رئیس جمهور، علوی، وزیر اطلاعات، امیری، معاون پارلمانی رئیس جمهور، اردکانیان وزیر نیرو، مونسان، وزیر میراث فرهنگی، واعظی، رئیس دفتر رئیس جمهور، حسین فریدون، برادر رئیس جمهور، کلانتری، رئیس سازمان محیط زیست و جمعی از مسئولان کشوری و استانی از محل منزل پدری رئیس جمهور، آغاز و به سمت وادی السلام شهر سرخه ادامه یافت.</p>
      <p>همچنین مراسمی برای این مرحوم امروز دوشنبه بعد از نماز مغرب و عشا در حسینیه شهدای سرخه با حضور رئیس‌جمهور، جمعی از مسوولان کشوری، استاندار سمنان، نماینده سمنان مهدیشهر و سرخه و جمعی از مسوولان محلی و مردم سرخه برگزار می‌شود.</p>
      <p>همچنین مراسم سوم و هفتم خواهر رئیس‌جمهور پنجشنبه از ساعت ۱۴:۳۰ تا ۱۶ در حسینیه شهدا سرخه و مراسم ختمی نیز روز شنبه در تهران برگزار خواهد شد. این مراسم شنبه ۹آذرماه از ساعت ۱۴ تا ۱۵ و ۳۰ دقیقه در مسجد بلال سازمان صدا وسیما واقع در خیابان ولیعصر برگزار خواهد شد.</p>
      <p>به گزارش ایسنا آیین خاکسپاری خواهر رئیس‌جمهور امروز در سرخه در حال برگزاری است.</p>
      <p>حاجیه صدیقه(طوبی) فریدون خواهر بزرگ رئیس جمهور و فرزند ارشد حاج آقا فریدون بوده است. حاج آقا فریدون پدر رئیس جمهور و از معتمدین شهر سرخه دارای دو فرزند پسر و سه دختر بودند که مرحومه حاجیه صدیقه فریدون اولین فرزند حاج آقا فریدون و بزرگ تر از دکتر حسن روحانی است.<br/>حاجیه صدیقه فریدون که یک ماهی است در بیمارستان بستری بود، همسر حسن نجار از فرهنگیان باسابقه سمنان و رئیس پیشین آموزش و پرورش شهرستان سمنان بوده است.</p>
      <p>انتهای پیام</p>
    </article>
  </body>
</html>