<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/zakinthos/zakynthos-synedriasi-sopp-se-etoimotita-enopsei-cheimona/"/>
    <meta property="og:site_name" content="ert.gr"/>
    <meta property="article:published_time" content="2019-11-25T12:37:16+00:00"/>
    <meta property="og:title" content="Ζάκυνθος-Συνεδρίαση ΣΟΠΠ: Σε ετοιμότητα ενόψει χειμώνα"/>
    <meta property="og:description" content="Ο σχεδιασμός και οι δράσεις Πολιτικής Προστασίας για την αντιμετώπιση κινδύνων , από την εκδήλωση πλημμυρικών φαινομένων , ήταν το θέμα της συνεδρίασης του Συντονιστικού Οργάνου Πολιτικής Προστασίας της Περιφερειακής Ενότητας Ζακύνθου. Η συνεδρίαση πραγματοποιήθηκε την περασμένη Πέμπτη στην αίθουσα της Π.Ε Ζακύνθου με προσκεκλημένους τον Περιφερειάρχη Πυροσβεστικής Διεύθυνσης Ιονίων Νήσων Αρχιπύραρχο Ανδρέα Ρίζο , καθώς και τους Προέδρους των τοπικών Κοινοτήτων."/>
  </head>
  <body>
    <article>
      <h1>Ζάκυνθος-Συνεδρίαση ΣΟΠΠ: Σε ετοιμότητα ενόψει χειμώνα</h1>
      <address><time datetime="2019-11-25T12:37:16+00:00">25 Nov 2019, 12:37</time> by <a rel="author">Διονύσης Νέγκας</a></address>
      <p>Ο σχεδιασμός και οι δράσεις Πολιτικής Προστασίας για την αντιμετώπιση κινδύνων , από την εκδήλωση πλημμυρικών φαινομένων , ήταν το θέμα της συνεδρίασης του Συντονιστικού Οργάνου Πολιτικής Προστασίας της Περιφερειακής Ενότητας Ζακύνθου. Η συνεδρίαση πραγματοποιήθηκε την περασμένη Πέμπτη στην αίθουσα της Π.Ε Ζακύνθου με προσκεκλημένους τον Περιφερειάρχη Πυροσβεστικής Διεύθυνσης Ιονίων Νήσων Αρχιπύραρχο Ανδρέα Ρίζο , καθώς και τους Προέδρους των τοπικών Κοινοτήτων.</p>
      <p>Μ. Μουζάκη: «Βγάλαμε από τα σπίτια τους ανθρώπους στο παρά πέντε…»<br/>Ειδικότερα το ΣΟΠΠ συγκλήθηκε με στόχο να συζητηθεί η αντιμετώπιση της χειμωνιάτικης κακοκαιρίας , ώστε να αποτραπούν όχι μόνο πλημμυρικά, αλλά και γενικότερα έκτακτα καιρικά φαινόμενα . Επιπλέον έγινε και σύντομος απολογισμός της φετινής αντιπυρικής περιόδου , με τις περιγραφές της Προϊσταμένης της Πολιτικής Προστασίας της Περιφερειακής Ενότητας Μαρίας Μουζάκη , και του Αστυνομικού Διευθυντή Θεόδωρου Τσάτσαρη, για ανθρώπους που έβγαλαν στο παρά πέντε, από τις οικίες τους στη πυρκαγιά στο Κερί , να καθηλώνουν.</p>
      <p>Περιφερειάρχης Πυροσβεστικής Υπηρεσίας «Στόχος η δημιουργία ενιαίου συνδυασμού δράσης »<br/>Την αναγκαιότητα της κοινής δράσης , μέσω ενός ενιαίου σχεδιασμού και όχι επιμέρους δράσεων με σκοπό την αντιμετώπιση πυρκαγιών και των έκτακτων καιρικών φαινομένων , τόνισε ο Αρχιπύραρχος Ανδρέας Ρίζος . Πρότεινε ακόμη την άμεση εκπόνηση και εφαρμογή , μελέτης περιβάλλοντος χώρου , που θα περιλαμβάνει όλες τις θεματικές ενότητες που αφορούν , φυσικά φαινόμενα και αντιπυρική θωράκιση .</p>
      <p>Διοικητής Πυροσβεστικής Υπηρεσίας Ζακύνθου «Τα εναέρια, δεν μπορούμε να τ’ έχουμε όποτε θέλουμε»<br/>Το ζήτημα των αναγκαίων δράσεων , για την αντιπυρική προστασία και την πρόληψη των δασικών πυρκαγιών, έθεσε ο διοικητής της πυροσβεστικής υπηρεσίας Ζακύνθου Ιωάννης Πανόπουλος. Όπως επισημάνθηκε τόσο από τον κ Πανόπουλο όσο και από τους συμμετέχοντες , πρέπει να δοθεί μεγαλύτερη προτεραιότητα , στο κομμάτι της πρόληψης , και της περιβαλλοντικής ευαισθητοποίησης των πολιτών , αφού σε πολλές περιπτώσεις πυρκαγιών , όταν τα εναέρια μέσα φθάνουν στο νησί για την κατάσβεση , είναι ήδη αργά.</p>
      <p>Αντιδήμαρχος Πολιτικής Προστασίας: «Να ξεκαθαριστούν οι αρμοδιότητες Δήμου και Περιφέρειας»<br/>Ένα ακόμη θέμα που εξετάστηκε στη συνεδρίαση , και τέθηκε αρχικά από τον Αντιδήμαρχο Πολιτικής Προστασίας Ανδρέα Μαρινάκη ήταν ο καθορισμός αρμοδιοτήτων του Δήμου και της Περιφέρειας . Για το θέμα αυτό τοποθετήθηκαν και Πρόεδροι τοπικών Κοινοτήτων, που αντιμετώπισαν προβλήματα από την πρόσφατη κακοκαιρία. Χαρακτηριστική είναι η αναφορά του Προέδρου της τοπικής Κοινότητας Κερίου , σύμφωνα με τον ίδιο για τις πρόσφατες πλημμύρες στο Κερί , δεν ήξερε σε ποιο τηλέφωνο και σε ποια από τις δύο υπηρεσίες να απευθυνθεί . Πέρα από το θέμα των αρμοδιοτήτων , παράλληλα και το ζήτημα της διευκρίνησης των χρηματοδοτήσεων, ζήτησε από τον Βουλευτή Ζακύνθου ο Αντιπεριφερειάρχης Ζακύνθου Γιώργος Στασινόπουλος , να τοποθετήσει στην ατζέντα συζήτησης της συνάντησης , που θα έχει στο προσεχές διάστημα με τον Γενικό Γραμματέα Πολιτικής Προστασίας, Νίκο Χαρδαλιά.</p>
      <p>Δ. Ακτύπης «Μπορώ να πιέσω καταστάσεις, φτιάξτε μελέτες»<br/>Την πρόθεση του να «πιέσει» τα αρμόδια Υπουργεία προκειμένου να «ξεμπλοκάρουν» τα έργα για το νησί μας , έθεσε ο Βουλευτής Διονύσιος Ακτύπης . «Απαιτείται συντονισμός και από τους τρείς θεσμούς , γιατί, κάτι που δεν ξέρουν οι άλλοι, το γνωρίζω εγώ και όλοι μαζί να παλέψουμε για το καλό του τόπου , με μελέτες και χωρίς μονομερείς ενέργειες που δεν καταλήγουν πουθενά » , ανέφερε μεταξύ άλλων ο κύριος Ακτύπης .</p>
      <p>Σπουδαίο κοινωνικό έργο από τις Εθελοντικές Ομάδες<br/>Στο τέλος της σύσκεψης , τονίστηκε το τεράστιο και αναγκαίο έργο των Εθελοντικών ομάδων δασοπροστασίας . Επίσης, παρουσιάστηκε και το έργο της Αερολέσχης Ζακύνθου. Αξίζει να σημειωθεί ότι εκτός των παραπάνω συμμετείχαν και ο Δασάρχης Ζακύνθου , Ο Λιμενάρχης , εκπρόσωπος του Ε.Θ.Π.Ζ αλλά και εκπρόσωπος της Εφορείας Αρχαιοτήτων Ζακύνθου.<br/>Τέλος όπως διαπιστώθηκε άπαντες βρίσκονται σε ετοιμότητα , για να επέμβουν σε περίπτωση ανάγκης , και να αντιμετωπίσουν κάθε ενδεχόμενο πρόβλημα.</p>
      <p>Ρεπορτάζ: Δ.Καρμίρη<br/>στο πλαίσιο πρακτικής της εξάσκησης στην ΕΡΤ Ζακύνθου</p>
    </article>
  </body>
</html>