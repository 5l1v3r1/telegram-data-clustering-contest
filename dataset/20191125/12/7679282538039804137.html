<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-delay-in-passport-clarification-sought-from-many-police-station-officers-2867537.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T12:39:24+00:00"/>
    <meta property="og:title" content="पासपोर्ट में देरी पर आई थानेदारों की शामत, मांगा गया स्पष्टीकरण"/>
    <meta property="og:description" content="कानपुर के पासपोर्ट सत्यापन में बड़ी गड़बड़ी सामने आई है। निर्धारित 21 दिन से ज्यादा समय तक थानास्तर पर पासपोर्ट की रिपोर्ट नहीं लगाई गई। इससे प्रदेश सरकार को मिलने वाला वेरीफिकेशन का पैसा कट गया है।..."/>
  </head>
  <body>
    <article>
      <h1>पासपोर्ट में देरी पर आई थानेदारों की शामत, मांगा गया स्पष्टीकरण</h1>
      <address><time datetime="2019-11-25T12:39:24+00:00">25 Nov 2019, 12:39</time> by <a rel="author">हिन्दुस्तान टीम,कानपुर।</a></address>
      <p>कानपुर के पासपोर्ट सत्यापन में बड़ी गड़बड़ी सामने आई है। निर्धारित 21 दिन से ज्यादा समय तक थानास्तर पर पासपोर्ट की रिपोर्ट नहीं लगाई गई। इससे प्रदेश सरकार को मिलने वाला वेरीफिकेशन का पैसा कट गया है। लोगों को भटकना पड़ रहा है। जानकारी होने पर एसएसपी ने प्रारंभिक जांच एसपी क्राइम को दी है। जांच में नौ थानेदारों से स्पष्टीकरण मांगा गया है।</p>
      <p>पुलिस को 21 दिन में पासपोर्ट का वेरीफिकेशन करके रिपोर्ट लगाकर भेजनी होती है। इसके बावजूद घाटमपुर, बिधनू और सजेती समेत नौ थानों ने निर्धारित समय पूरा होने के बावजूद काफी देर से रिपोर्ट लगाकर विभाग को भेजी। इससे पासपोर्ट बनने में देरी हुई है।  पासपोर्ट रिपोर्ट लगाने में देरी और जनता की परेशानी को देखकर एसएसपी ने एसपी क्राइम राजेश कुमार यादव को प्रारंभिक जांच दी है। एसपी क्राइम ने बताया कि पैसा कटा है। इसलिए देरी से रिपोर्ट देने वाले थानेदारों से सवाल-जवाब किया जा रहा है। सभी थानों को नोटिस भेजकर उनसे जवाब मांगा गया है। </p>
      <p>
        <b>लगभग सात सौ पासपोर्ट में देरी से लगी रिपोर्ट</b>
      </p>
      <p>एसपी क्राइम ने जनवरी से लेकर 31 अक्तूबर तक बने पासपोर्ट की जांच शुरू कर दी है। सभी की रिपोर्टों का वेरीफिकेशन किया जा रहा है। 10 महीने में लगभग 30 हजार पासपोर्ट बने हैं। करीब 29 हजार से ज्यादा पासपोर्ट में रिपोर्ट सही लगी है। करीब सात सौ पासपोर्ट की रिपोर्ट लगाने पर गड़बड़ी हुई है। इसलिए एक-एक पासपोर्ट को देखा जा रहा है। </p>
      <p>
        <b>देरी पर प्रति पासपोर्ट 100 रुपए कटे</b>
      </p>
      <p>केंद्र सरकार पासपोर्ट में होने वाले पुलिस वेरीफिकेशन के बदले हर पासपोर्ट में 150 रुपए प्रदेश सरकार को देती है। इसमें 21 दिन के अंदर पुलिस को रिपोर्ट लगाकर देना होता है। 22 दिन में रिपोर्ट लगाने पर केंद्र सरकार की ओर से दिया जाना वाला पैसा सिर्फ 50 रुपए प्रति पासपोर्ट मिलता है। ऐसे में देरी पर 100 रुपए प्रति पासपोर्ट कट जाता है। </p>
    </article>
  </body>
</html>