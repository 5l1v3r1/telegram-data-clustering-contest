<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/politica/2019/11/25/clima-muroni-leu-non-chiamatelo-maltempo-%c3%a8-emergenza-climatica-pn_20191125_00142/"/>
    <meta property="og:site_name" content="Askanews"/>
    <meta property="article:published_time" content="2019-11-25T12:17:01+00:00"/>
    <meta property="og:title" content="Clima, Muroni (LeU): non chiamatelo maltempo, è emergenza climatica"/>
    <meta property="og:description" content="Roma, 25 nov. (askanews) – “Non chiamatelo maltempo: siamo in piena emergenza climatica. Settimane di allerte meteo con piogge incessanti che hanno provocato allagamenti in tutta Italia, sfollati e frane, come quella che ha portato al crollo di un tratto di viadotto sulla Torino-Savona, rendono incontrovertibile la realtà. Siamo un Paese fragile, dove i rischi […]"/>
  </head>
  <body>
    <article>
      <h1>Clima, Muroni (LeU): non chiamatelo maltempo, è emergenza climatica</h1>
      <h2>"L'Italia la dichiari subito come chiede mozione di maggioranza"</h2>
      <address>
        <time datetime="2019-11-25T12:17:01+00:00">25 Nov 2019, 12:17</time>
      </address>
      <figure>
        <img src="http://www.askanews.it/wp-content/uploads/2019/11/20191125_131638_AFD3AC25.jpg"/>
      </figure>
      <p>Roma, 25 nov. (askanews) – “Non chiamatelo maltempo: siamo in piena emergenza climatica. Settimane di allerte meteo con piogge incessanti che hanno provocato allagamenti in tutta Italia, sfollati e frane, come quella che ha portato al crollo di un tratto di viadotto sulla Torino-Savona, rendono incontrovertibile la realtà. Siamo un Paese fragile, dove i rischi sono ulteriormente acuiti dalla cattiva gestione del territorio e dagli effetti dei mutamenti climatici in atto”.</p>
      <p>Così Rossella Muroni, deputata LeU e promotrice della mozione di maggioranza per dichiarare anche in Italia l’emergenza climatica.</p>
      <p>“Basta alle soluzioni tampone – prosegue Muroni -. Per mettere in sicurezza i cittadini e affrontare in modo adeguato la crisi climatica, come chiedono i giovani che scendono in piazza per il clima, è arrivato il momento di passare dalle parole ai fatti. A partire dalla dichiarazione dello stato di emergenza climatica, dal rafforzamento del Piano energia e clima, dal graduale taglio dei sussidi dannosi per l’ambiente e da un piano strutturale per la messa in sicurezza del territorio, la mitigazione del rischio e l’adattamento al climate-change. Proprio come chiede la mozione di maggioranza a mia prima firma che sarà discussa oggi dalla Camera. L’atto impegna il governo a lavorare per l’inserimento del principio dello sviluppo sostenibile in Costituzione, per ridurre le emissioni di CO2 in tempi rapidi e certi e per spingere il sistema Italia verso la conversione ecologica. La mozione sollecita un programma di investimenti pubblici orientati alla sostenibilità che coinvolga i principali settori produttivi. Il governo dovrà anche impegnarsi per promuovere l’economia circolare, razionalizzare e stabilizzare gli incentivi previsti per l’efficientamento energetico e la sostenibilità in edilizia, per una mobilità e una produzione industriale sostenibili. Insomma per un Green new deal capace di rilanciare il Paese puntando sulla sostenibilità e di garantire più sicurezza ai cittadini”.</p>
    </article>
  </body>
</html>