<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/europe/syvetyt-na-es-odobri-novija-systav-na-ek-bez-velikobritanija-news_1409498.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T12:46:00+00:00"/>
    <meta property="og:title" content="Съветът на ЕС одобри новия състав на ЕК, без Великобритания"/>
    <meta property="og:description" content="В състава на новата ЕК няма представител на Великобритания."/>
  </head>
  <body>
    <article>
      <h1>Съветът на ЕС одобри новия състав на ЕК, без Великобритания</h1>
      <address><time datetime="2019-11-25T12:46:00+00:00">25 Nov 2019, 12:46</time> by <a rel="author" href="https://www.actualno.com/editors/uid/136" target="_blank">Любов Павлова</a></address>
      <p>Новите 25 еврокомисари и върховният представител на ЕС по въпросите на външната политика и сигурността бяха одобрени на днешното заседание на Съвета на ЕС. Това решение отваря пътя за гласуването на новата ЕК в Европейския Парламент в сряда 27 ноември. <br/><br/><br/>"Съветът днес одобри списъка на лицата, предложени за назначаване в ЕК до 31 октомври 2024 г. Това отваря възможността за гласуване в Европейския парламент за одобрение на пълния състав на ЕК", се казва в документа.</p>
      <related>
        <a href="https://www.actualno.com/europe/velikobritanija-otiva-na-syd-zaradi-otkaza-da-predloji-evrokomisar-news_1406352.html"/>
      </related>
      <p>Евродепутатите ще трябва да гласуват целия състав на комисията фон дер Лайен. Очаква се тя да бъде одобрена, но с минимално мнозинство. Новата ЕК ще заработи на 2 декември, пише БГНЕС. Всяка страна-членка е излъчила свой представител в ЕК, който отговаря за определен ресор. България е представена от <a href="https://www.actualno.com/politics/komisiite-v-ep-kazaha-da-na-marija-gabriel-news_1380604.html">Мария Габриел</a>, която ще отговаря за иновациите и младежта. <br/><a href="https://www.actualno.com/europe/da-byde-brexit-london-umishleno-izpusna-sroka-da-predloji-evrokomisar-news_1409114.html">Обединеното кралство така и не се съобрази </a>с изискването да посочи свой представител след последното отлагане на Brexit за 31 януари 2020г. До този момент официално Обединеното кралство остава пълноправен член на ЕС с всички права и задължения. Затова сега институциите на ЕС подготвят правна обосновка, която ще позволи да се направи още едно изключение за страната и да се избегне правната криза, която заплашва, назначаването на нова ЕК. Това става ясно от изявление на Брюксел, предава TACC. ЕК, ръководена от Урсула фон дер Лайен, не успя да започне работа на 1 ноември, тъй като през септември и октомври ЕП отхвърли кандидатурите на европейските комисари от Франция, Румъния и Унгария заради евентуален конфликт на интереси. И трите страни номинираха нови кандидати, които бяха изслушани <a href="https://www.actualno.com/europe/evrodeputatite-shte-pitat-i-pismeno-ungarskija-kandidat-za-ek-ne-go-odobrjavat-zasega-news_1406328.html">в последния момент.</a> Трудно започва пътя си комисията "фон дер Лайен".</p>
      <related>
        <a href="https://www.actualno.com/europe/da-byde-brexit-london-umishleno-izpusna-sroka-da-predloji-evrokomisar-news_1409114.html"/>
      </related>
      <p>До приемането на новия състав на изпълнителния орган на ЕС, Комисията, председателствана от Жан-Клод Юнкер, ще продължи да упражнява правомощията си, които официално изтекоха на 31 октомври.</p>
    </article>
  </body>
</html>