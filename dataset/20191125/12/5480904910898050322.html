<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/prima-se-do-pulky-prosince-prestehuje-z-palmovky-na-vinici/1824975?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T12:52:00+00:00"/>
    <meta property="og:title" content="Prima se do půlky prosince přestěhuje z Palmovky na Vinici"/>
    <meta property="og:description" content="Praha - Televizní skupina Prima se po 21 letech začala stěhovat z pražské Palmovky do nového sídla ve Strašnicích. Kompletně se přemístí do poloviny prosince. V nově zrekonstruovaných prostorách polyfunkčního objektu Vinice bude disponovat prostory o rozloze 12.500 m2 na šesti podlažích. Prima to uvedla v tiskové zprávě."/>
  </head>
  <body>
    <article>
      <h1>Prima se do půlky prosince přestěhuje z Palmovky na Vinici</h1>
      <address><time datetime="2019-11-25T12:52:00+00:00">25 Nov 2019, 12:52</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Televizní skupina Prima se po 21 letech začala stěhovat z pražské Palmovky do nového sídla ve Strašnicích. Kompletně se přemístí do poloviny prosince. V nově zrekonstruovaných prostorách polyfunkčního objektu Vinice bude disponovat prostory o rozloze 12.500 m2 na šesti podlažích. Prima to uvedla v tiskové zprávě.</p>
      <p>Stěhování skupiny Prima i rádií Media Clubu je rozděleno do jednotlivých etap tak, aby nebylo přerušeno vysílání televizních ani rozhlasových stanic. "Jde o koordinačně velmi náročný projekt, kdy máme přesně navržený harmonogram stěhování. Jako první se stěhoval archiv, následují programové oddělení, technici, administrativní oddělení. V poslední fázi se budou stěhovat zpravodajská oddělení, rozhlasové stanice a odbavovací pracoviště," uvedl uvedl generální ředitel Marek Singer.</p>
      <p>Prima bude působit ve čtyřech nadzemních patrech, technické a provozní zázemí televize se nachází ve dvou podzemních podlažích, kde mohou zaměstnanci zaparkovat auta či bicykly. Kromě tří televizních studií se v budově nachází i šest rozhlasových studií, Fresh kavárna, dětská skupina Primáček a 12 zasedacích místností pro pracovní jednání.</p>
      <p>"Nová adresa vždy pro Primu znamená významný milník. Věřím, že tomu bude i tentokrát. Nové prostory s nejmodernějšími televizními studii započnou další éru našeho zpravodajství i pořadů vlastní tvorby. Do budovy se přesunou obchodní zastupitelství Media Club i rádia společnosti Radio United, čímž se zkoncentrují média skupiny GES pod jednu střechu," dodal Singer.</p>
      <p>Interiér budovy je podle něho navržený jednoduše a funkčně, tmavě šedé kovové prvky jsou kombinovány se dřevem. Industriální nádech prostorám dodávají železobetonové konstrukce či chybějící podhledy v kancelářích. Všechny konstrukce jsou zároveň navržené tak, aby splňovaly požadavky na vyšší akustický útlum vzhledem k televizním, rozhlasovým a nahrávacím studiím. Osvětlení prostor je zajištěno pomocí LED technologie.</p>
      <p>V budově je položeno celkem 320 kilometrů datových a televizních kabelů a nainstalováno 4300 síťových portů. Nechybí ani velkokapacitní serverovna, k dispozici jsou také tři zdroje energie, které zaručí chod vysílání i v případě přerušení dodávky elektřiny.</p>
      <p>Původně obchodně-administrativní centrum Vinice s navazujícím obytným souborem Palouk bylo postaveno v roce 1998, v té dobějšlo o jeden z největších realizovaných architektonických souborů toho typu v Praze. Poté, co se téměř po dvou desetiletích odstěhoval dlouholetý majoritní uživatel Vodafone, objekt koupila společnost GES Real. Ta je součástí české finanční skupiny GES Group Ivana Zacha, která ovládá i Primu.</p>
    </article>
  </body>
</html>