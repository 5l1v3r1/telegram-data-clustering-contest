<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807422/%D8%A7%DB%8C%D9%88%D8%A8-%DA%A9%D8%A7%D8%B1%D8%A7-%D8%AF%D8%B1%D8%A8%D8%A7%D8%B1%D9%87-%D8%AF%DB%8C%D8%AF%D8%A7%D8%B1-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D8%A7-%D8%A8%D9%86-%D8%B3%D9%84%D9%85%D8%A7%D9%86-%D9%86%D9%85%DB%8C%E2%80%8C%D8%AA%D9%88%D8%A7%D9%86%D9%85-%DA%86%DB%8C%D8%B2%DB%8C-%D8%A8%DA%AF%D9%88%DB%8C%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T12:24:00+00:00"/>
    <meta property="og:title" content="ایوب کارا: درباره دیدار نتانیاهو با بن سلمان نمی‌توانم چیزی بگویم"/>
    <meta property="og:description" content="وزیر ارتباطات سابق رژیم صهیونیستی در مصاحبه‌ای، دیدار نتانیاهو با ولی عهد سعودی را رد نکرد."/>
  </head>
  <body>
    <article>
      <h1>ایوب کارا: درباره دیدار نتانیاهو با بن سلمان نمی‌توانم چیزی بگویم</h1>
      <h2>وزیر ارتباطات سابق رژیم صهیونیستی در مصاحبه‌ای، دیدار نتانیاهو با ولی عهد سعودی را رد نکرد.</h2>
      <address>
        <time datetime="2019-11-25T12:24:00+00:00">25 Nov 2019, 12:24</time>
      </address>
      <p>به گزارش گروه بین‌الملل خبرگزاری دانشجو، «ایوب کارا» وزیر ارتباطات سابق رژیم صهیونیستی و از نزدیکان بنیامین نتانیاهو در یک مصاحبه تلویزیونی به روند عادی‌سازی سریع روابط میان اسرائیل و کشور‌های عربی حاشیه خلیج فارس پرداخت.<br/><br/>او در گفتگو با I۲۴NEWS در پاسخ به سؤالی راجع به دیدار نتانیاهو با محمد بن سلمان گفت: «نمی‌توانم به این سؤال به علت حساسیت موضوع پاسخ دهم.»<br/><br/>کارا افزود: پس از این که خبر‌هایی از دیدار من و نخست‌وزیر [نتانیاهو]با ولی عهد سعودی منتشر شد، بسیاری از ما انتقاد کردند، بنابراین نه می‌توانم تأیید کنم و نه تکذیب.»<br/><br/>او سپس پیش بینی کرد که نتانیاهو در آینده سفر‌هایی به برخی کشور‌ها خواهد داشت که همگان را شگفت‌زده کند.<br/><br/>وزیر سابق صهیونیستی همچنین گفت: اسرائیل پس از یک سال روابط علنی با کشور‌های عربی و خلیج [فارس]برقرار خواهد کرد و تمامی اسرائیلی‌ها می‌توانند در طول سال آتی به کشور‌های خلیج [فارس]رفت و آمد داشته باشند.»<br/><br/>این عضو حزب لیکود در ادامه، سفر اخیر خود به امارات متحده عربی را «تاریخی» و «عظیم» توصیف و فاش کرد که شاهزاده اماراتی برای درمان همسرش به اسرائیل سفر کرده است.<br/><br/>او همچنین گفت که پیش از سفر به امارات به قطر سفر کرده و با رهبران و مسئولان عالی‌رتبه این کشور دیدار کرده است.<br/><br/>به ادعای وی روابط علنی رژیم صهیونیستی با کشور‌های عربی حاشیه خلیج فارس پس از طرح سازش آمریکا موسوم به «معامله قرن» برقرار خواهد شد.<br/><br/>«ایوب کارا» در خصوص روابط رژیم صهیونیستی با بحرین نیز گفت که روابط با این کشور آغاز شده، اما شرایطی که دونالد ترامپ و نتانیاهو در ان به سر می‌برند موجب شده است تا عادی‌سازی علنی به تعویق بیفتد.<br/><br/>آمریکا و رژیم صهیونیستی اجرای طرح موسوم به «معامله قرن» را از یک سال پیش آغاز کرده‌اند. این طرح که به دو بخش اقتصادی و سیاسی تقسیم می‌شود، با هدف فیصله زدن موضوع فلسطین با ارائه مشوق‌های مالی است. بخش اقتصادی این طرح در تیرماه گذشته در بحرین رونمایی شد و پس از آن «جراد کوشنر» داماد ترامپ به شکست این نشست اعتراف کرد. اما رونمایی از بخش سیاسی آن به علت ناکامی نتانیاهو در انتخابات پارلمانی و درگیر شدن ترامپ در مسأله استیضاح با هاله ابهام رو‌به رو است.</p>
    </article>
  </body>
</html>