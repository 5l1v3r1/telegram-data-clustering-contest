<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/mizhnarodniy_den_usunennya_nasilstva_proti_zhinok_strahitlivi_istoriyi_gollivudskih_zirok_n1238933"/>
    <meta property="og:site_name" content="24 Канал"/>
    <meta property="article:published_time" content="2019-11-25T12:31:00+00:00"/>
    <meta property="og:title" content="Міжнародний день усунення насильства проти жінок: страхітливі історії голлівудських зірок"/>
    <meta property="og:description" content="Сьогодні, 25 листопада, увесь світ відзначає день усунення насильства проти жінок (International Day for the Elimination of Violence against Women). Редакція LifeStyle 24 зробила добірку голлівудських знаменитостей, які постраждали від насильства."/>
  </head>
  <body>
    <article>
      <h1>Міжнародний день усунення насильства проти жінок: страхітливі історії голлівудських зірок</h1>
      <address><time datetime="2019-11-25T12:31:00+00:00">25 Nov 2019, 12:31</time> by <a rel="author" href="https://24tv.ua/marta_veresyuk_tag6433/" target="_blank">Марта Вересюк</a></address>
      <p>
        <b>Сьогодні, 25 листопада, увесь світ відзначає день усунення насильства проти жінок (International Day for the Elimination of Violence against Women). Редакція LifeStyle 24 зробила добірку голлівудських знаменитостей, які постраждали від насильства.</b>
      </p>
      <p>Якщо раніше тема сексуального насильства вважалася забороненою та занадто особистою, щоб говорити про неї на загал, то тепер знаменитості світового рівня гучно заявляють про те, що зазнали домагань. Таким чином вони хочуть застерегти інших жінок від мовчання і показати, що насильство – це злочин і з цим потрібно боротися.</p>
      <blockquote>Читайте також: <a href="https://24tv.ua/lifestyle/apple_skasuvav_premyeru_filmu_bankir_cherez_seks_skandal_podrobitsi_n1237814">Apple скасував прем'єру фільму "Банкір" через секс-скандал: подробиці</a></blockquote>
      <p>У Міжнародний день усунення насильства проти жінок LifeStyle 24 зробив добірку відомих голлівудських актрис, які потерпали від домагань і не посоромилися заявити про це світу.</p>
      <h3>Голлівудські акторки, які зазнали насильства</h3>
      <p>
        <b>Демі Мур</b>
      </p>
      <p>У 57-річному віці американська акторка Демі Мур наважилася розповісти про те, що у зовсім юному віці пережила сексуальне насильство. Зірка фільму "Непристойна пропозиція" випустила власні мемуари, які назвала "Навиворіт" (Inside Out). У них Демі Мур зізналася, що за згодою матері у 15-річному віці її зґвалтував чоловік похилого віку. Однак найбільш вражаючим був той факт, що за це власник нічного клубу Василь Думас заплатив її матері 500 доларів.</p>
      <figure>
        <img src="https://24tv.ua/resources/photos/news/620_DIR/201911/1238933_10239434.jpg?201911120214"/>
        <figcaption>Демі Мур / Insider </figcaption>
      </figure>
      <p>
        <b>Анджеліна Джолі</b>
      </p>
      <p>У жовтні 2017 року світовий кінематограф сколихнуло опубліковане розслідування про Гарві Вайнштейна. На сайті видання The New York Times з'явилася інформація про сексуальні домагання, в яких його звинувачували протягом останнього десятиліття. Одна з голлівудських знаменитостей, Анджеліна Джолі, підтвердила, що відомий режисер домагався і її також.</p>
      <aside>У мене був негативний досвід з Гарві Вайнштейном в молодості, і в результаті я вирішила більше ніколи не працювати з ним і застерігала тих, хто робив це. Таке ставлення до жінок у будь-якій сфері і в будь-якій країні неприпустиме,<cite>– зізналася знаменитість в одному з інтерв'ю.</cite></aside>
      <figure>
        <img src="https://24tv.ua/resources/photos/news/620_DIR/201911/1238933_10239436.jpg?201911120214"/>
        <figcaption>Анджеліна Джолі / Instagram / @angelinajolieofficial</figcaption>
      </figure>
      <p>
        <b>Ембер Герд</b>
      </p>
      <figure>
        <img src="https://24tv.ua/resources/photos/news/620_DIR/201911/1238933_10239506.jpg?201911120740"/>
        <figcaption>Ембер Герд / Instagram / @amberheard</figcaption>
      </figure>
      <p>33-річна голлівудська акторка Ембер Герд заявила про домашнє насильство у 2016 році. Вона повідомила у ЗМІ, що її чоловік, Джонні Депп, підіймав на неї руку за будь-яку дрібницю. Для підтвердження акторка додала до статті фотопідтвердження, на яких постала з синяками на обличчі. Сам Депп заперечує звинувачення, заявляючи, що не жодного разу не вдарив ні одну зі своїх жінок.</p>
      <figure>
        <img src="https://24tv.ua/resources/photos/news/620_DIR/201911/1238933_10239496.jpg?201911120639"/>
        <figcaption>Ембер Герд / People </figcaption>
      </figure>
      <p>
        <b>Дженніфер Лопес</b>
      </p>
      <p>Відома голлівудська зірка, яка не лише знімається у фільмах, але й танцює, співає і продюсує картини, також потерпіла від насилля. Джей Ло розповіла, що на початку своєї кар'єри, коли вона активно погоджувалася на будь-які кастинги, один із режисерів попросив її зняти футболку і показати груди. Акторка вирішила залишити його ім'я в таємниці, а також зізналася, що після того, як відмовила йому, задумалася, чому це зробила, адже він міг дати їй одну з перших важливих ролей в Голлівуді.</p>
      <figure>
        <img src="https://24tv.ua/resources/photos/news/620_DIR/201911/1238933_10239527.jpg?201911120914"/>
        <figcaption>Дженніфер Лопес / Instagram / @jlo</figcaption>
      </figure>
      <p>
        <b>Леді Гага</b>
      </p>
      <p>Одна з найвідоміших співачок, яка знялася у культовому фільмі "Народження зірки", також зізналася, що зазнала сексуального насильства. У 19-річному віці Леді Гагу зґвалтував продюсер, якого вона більше не бачила. Однак розповісти про це вона наважилася через кілька років, оскільки боялася розголосу і неправильної реакції суспільства. Співачка та акторка зізналася, що їй знадобилися психологічна і фізична терапії, щоб уникнути наслідків після того, що з нею трапилося.</p>
      <figure>
        <img src="https://24tv.ua/resources/photos/news/620_DIR/201911/1238933_10239435.jpg?201911120914"/>
        <figcaption>Леді Гага / Instagram / @ladygaga</figcaption>
      </figure>
    </article>
  </body>
</html>