<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/exinta-giatroi-proeidopoioyn-oti-o-idrytis-toy-wikileaks-tzoylian-asanz-tha-pethanei-sti-fylaki/"/>
    <meta property="og:site_name" content="economico.gr"/>
    <meta property="article:published_time" content="2019-11-25T12:26:57+00:00"/>
    <meta property="og:title" content="Εξήντα γιατροί προειδοποιούν ότι ο ιδρυτής του Wikileaks Τζούλιαν Ασάνζ θα πεθάνει στη φυλακή"/>
    <meta property="og:description" content="Για την κατάσταση της υγείας του ιδρυτή του Wikileaks Τζούλιαν Ασάνζ προειδοποιούν περισσότεροι από 60 γιατροί."/>
  </head>
  <body>
    <article>
      <h1>Εξήντα γιατροί προειδοποιούν ότι ο ιδρυτής του Wikileaks Τζούλιαν Ασάνζ θα πεθάνει στη φυλακή</h1>
      <address><time datetime="2019-11-25T12:26:57+00:00">25 Nov 2019, 12:26</time> by <a rel="author">Μαίρη Φωτάκη</a></address>
      <p>Για την <b>κατάσταση της υγείας</b> του ιδρυτή του <b>Wikileaks Τζούλιαν Ασάνζ</b> προειδοποιούν περισσότεροι από 60 γιατροί.</p>
      <p>Με ανοιχτή επιστολή τους προς τη Βρετανίδα υπουργό Εσωτερικών Πρίτι Πάτελ, οι γιατροί υποστηρίζουν ότι ο Τζούλιαν Ασάνζ <b>είναι τόσο άρρωστος που εάν δεν μεταφερθεί άμεσα στο νοσοκομείο, μπορεί να πεθάνει εντός των φυλακών υψίστης ασφαλείας</b> στο Λονδίνο, όπου κρατείται.</p>
      <p>Οι γιατροί στηρίζονται κυρίως στην εμφάνιση του Ασάνζ τον Οκτώβριο σε δικαστήριο του Λονδίνου, καθώς και σε μια έκθεση του Ειδικού Εισηγητή του ΟΗΕ για τα Βασανιστήρια Νιλς Μέλτσερ, ο οποίος υποστηρίζει ότι ο ιδρυτής του Wikileaks εμφανίζει τυπικές ενδείξεις «ψυχολογικών βασανιστηρίων».</p>
      <ul>
        <li>
          <a href="https://economico.gr/rompen-ton-dason-tis-dimosiografias-i-quot-adistaktos-prodotis-quot-o-tzoylian-asanz-ton-wikileaks/">
            <i>
              <b>ΔΙΑΒΑΣΤΕ ΑΚΟΜΗ: «Ρομπέν» της δημοσιογραφίας ή «αδίστακτος προδότης» ο Τζούλιαν Ασάνζ των Wikileaks;</b>
            </i>
          </a>
        </li>
      </ul>
      <p>Όταν είχε εμφανιστεί στο δικαστήριο τον Οκτώβριο, ο Ασάνζ φαινόταν πολύ αδύναμος, έμοιαζε να είναι σε σύγχυση, καθώς δεν θυμόταν την ημερομηνία γέννησής του, ενώ κατά το τέλος της διαδικασίας δήλωσε ότι δεν είχε καταλάβει τι είχε συμβεί.</p>
      <p>Σύμφωνα με τους γιατρούς – από τις ΗΠΑ, την Αυστραλία, τη Βρετανία, τη Σουηδία, την Ιταλία, τη Γερμανία, τη Σρι Λάνκα και την Πολωνία – ο 48χρονος Ασάνζ, ο οποίος βρίσκεται ακόμη αντιμέτωπος με το αίτημα έκδοσής του στις ΗΠΑ, όπου κατηγορείται για κατασκοπεία, δε θα είναι σε θέση να παραστεί στη δίκη που έχει οριστεί να διεξαχθεί το Φεβρουάριο του 2020.</p>
      <h4>Περισσότερα νέα, ρεπορτάζ και αναλύσεις:<a href="https://economico.gr/">ΠΑΤΗΣΤΕ ΕΔΩ</a></h4>
    </article>
  </body>
</html>