<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/25/lavori-sotto-ai-viadotti-lallarme-di-legambiente-mancano-alcune-infrastrutture/1329103/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-25T12:14:36+00:00"/>
    <meta property="og:title" content="Lavori sotto ai viadotti, l’allarme di Legambiente: «Mancano alcune infrastrutture»"/>
    <meta property="og:description" content="CIVITANOVA - Lettera aperta al sindaco per richiedere verifiche sulle modifiche di flussi idrici che si riverserebbero sul fosso Castellaro per evitare disastri in caso di alluvioni"/>
  </head>
  <body>
    <article>
      <h1>Lavori sotto ai viadotti, l’allarme di Legambiente: «Mancano alcune infrastrutture»</h1>
      <h2>CIVITANOVA - Lettera aperta al sindaco per richiedere verifiche sulle modifiche di flussi idrici che si riverserebbero sul fosso Castellaro per evitare disastri in caso di alluvioni</h2>
      <address><time datetime="2019-11-25T12:14:36+00:00">25 Nov 2019, 12:14</time> by <a rel="author">Laura Boccanera</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F25%2Flavori-sotto-ai-viadotti-lallarme-di-legambiente-mancano-alcune-infrastrutture%2F1329103%2F">Condividi31</a><a href="https://twitter.com/intent/tweet?text=Lavori+sotto+ai+viadotti%2C++l%27allarme+di+Legambiente%3A++%C2%ABMancano+alcune+infrastrutture%C2%BB&amp;url=https%3A%2F%2Fwww.cronachemaceratesi.it%2F2019%2F11%2F25%2Flavori-sotto-ai-viadotti-lallarme-di-legambiente-mancano-alcune-infrastrutture%2F1329103%2F">Tweet</a>Email31 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/lavori-autostrade-legambiente-castellaro-1-300x400.jpg"/>
      </figure>
      <p><b>Lavori per lo scarico delle acque, gli ambientalisti chiedono controlli e verifiche da parte del Comune sui lavori in corso da parte della società Autostrade vicino alla pista ciclabile.</b> <b>Legambiente lancia l’allerta: con negli occhi il crollo del viadotto in Liguria e le piogge distruttive che hanno flagellato il nord Italia gli ambientalisti con una lettera aperta indirizzata al sindaco chiedono chiarezza sui lavori in corso da parte della società Autostrade.</b> «Lungo la ciclabile stanno sistemando con canali diretti, in cemento, lo scarico delle acque dei viadotti e delle superfici stradali, canalizzando tutto verso il fosso Castellaro – scrive l’associazione – è un intervento per la sicurezza dell’infrastruttura. Un quesito però è a nostro avviso opportuno: sono state fatte le verifiche delle condizioni ecologiche e dei carichi idraulici del fosso ricevente? Non esistono vasche di prima poggia, aree di decantazione, di fitodepurazione, spazi di esondazione, o anche semplici gabbie laterali che filtrino e rallentino la corsa dell’acqua. <b>La mancata previsione di tali infrastrutture, possiamo chiamarle “precauzionali”, contro inquinamenti puntuali e fenomeni alluvionali, è un problema da affrontare con estrema attenzione, ed ora con urgenza, in una realtà come il Fosso Castellaro, che sfocia in pieno centro a Civitanova.</b> Così come si stanno realizzando i sistemi di scarico delle acque delle autostrade, con le prossime piogge intense, le cosiddette “bombe d’acqua” che sono sempre più frequenti, le superfici stradali ricche di oli, benzine, residui di gomma, idrocarburi in genere, verranno pulite da quell’acqua che potrebbe arrivare a mare nera, con dentro diluiti questi inquinanti. E ciò avverrà anche con quantità e con velocità maggiori di come avveniva prima, quando, canalizzazioni meno efficaci o inesistenti, consentivano alle acque di essere comunque parzialmente rallentate o assorbite e disperse sul terreno prima di arrivare al Castellaro. <b>Potrebbero arrivare con una potenza distruttiva che ad oggi non abbiamo mai sperimentato. Come è noto il Fosso Castellaro, che è il tipico piccolo torrente del medio Adriatico quasi in secca tutto l’anno che però si gonfia paurosamente in caso di grandi piogge, attraversa il centro di Civitanova e, in coincidenza della statale, della ferrovia, e del corso principale della città. Non è difficile prevedere per il futuro, quindi, alla luce dei cambiamenti meteorologici in corso, possibili problemi per l’intero Borgo Marinaro di Civitanova. Chiediamo al sindaco di richiedere alla Società autostrade le dovute verifiche ed eventualmente di integrare con i propri interventi quanto necessario a mettere in piena sicurezza il centro».</b></p>
      <figure>
        <img src="https://cdn.cronachemaceratesi.it/wp-content/uploads/2019/11/lavori-autostrade-legambiente-castellaro-3-488x650.jpg"/>
      </figure>
    </article>
  </body>
</html>