<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/jak-sprawdzic-historie-ceny-produktu-czarny-piatek-2019.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-25T12:39:51+00:00"/>
    <meta property="og:title" content="W Czarny Piątek ściema goni ściemę! Jak sprawdzić historię ceny produktu – poradnik krok po kroku"/>
    <meta property="og:description" content="Poradnik krok po kroku."/>
  </head>
  <body>
    <article>
      <h1>W Czarny Piątek ściema goni ściemę! Jak sprawdzić historię ceny produktu – poradnik krok po kroku</h1>
      <address><time datetime="2019-11-25T12:39:51+00:00">25 Nov 2019, 12:39</time> by <a rel="author" href="https://www.spidersweb.pl/author/mat" target="_blank">Mateusz Nowak</a></address>
      <p>
        <b>Wchodzisz sobie do sklepu internetowego czy na inne Allegro i widzisz promocje -70 proc. Wspaniały smartfon został przeceniony z 1049 zł na 750 zł. Świetna promocja? Skądże znowu. Jeszcze trzy dni temu ten sam smartfon kosztował 699 zł. Bez żadnej czarnopiątkowej promocji. Jak to sprawdzić?</b>
      </p>
      <p>Pokażę na przykładzie.</p>
      <p>Wchodzę na Allegro. Klikam w „Black Friday, promocje do -70%”. Przewijam listę „Najpopularniejsze oferty na Black Friday” i znajduję coś ciekawego. Dajmy na to, że chcę kupić „Xiaomi Mi A2 Lite 4/64GB Black Czarny Etui”. Według informacji na stronie urządzenie to zostało przecenione z 1049 zł na 750,71 zł. Brzmi nieźle.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2018/11/czarny-piatek-jak-sprawdzic-historie-ceny-produktu.png"/>
      </figure>
      <p>Wchodzę jednak na Skąpca i wyszukuję nazwę urządzenia, które na Allegro lub w jakimkolwiek innym sklepie znalazłem w promocji. W wynikach wyszukiwania warto uważnie sprawdzić, czy wybieramy dokładnie to samo urządzenie, które znaleźliśmy wcześniej. W przypadku naszego smartfona – Xiaomi Mi A2 Lite – musimy uważać na pojemność urządzenia, gdyż występuje ono w dwóch wersjach – z pamięcią wbudowaną 32 lub 64 GB.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2018/11/czarny-piatek-2018-jak-sprawdzic-historie-ceny-produktu.png"/>
      </figure>
      <p>Wybieram wersję 64 GB i kolor, który był w pierwotnej ofercie.</p>
      <p>Wylądowałem na stronie, na której wyświetlane są wszystkie dostępne oferty. Mnie interesuje jednak mała ikonka z wykresem. O ta:</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2018/11/black-friday-jak-sprawdzic-historie-ceny-produktu.png"/>
      </figure>
      <p>Już na pierwszy rzut oka widzimy, że choć w ciągu ostatnich 14 dni cena zmalała, to tuż przed Czarnym Piątkiem podskoczyła w górę. I ta, którą proponują nam dzisiaj sklepy, wcale nie jest jakąś mega okazją.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2018/11/black-friday-2018-jak-sprawdzic-historie-ceny-produktu.png"/>
      </figure>
      <p>Wykresem z historią cen możemy się jeszcze pobawić i sprawdzić, jak kształtowały się one w ostatnich miesiącach – maksymalnie możemy cofnąć się w czasie o rok. To doskonały sposób, aby sprawdzić, czy czarnopiątkowa promocja rzeczywiście jest taką promocją, za jaką się podaje.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2018/11/jak-sprawdzic-historie-ceny-produktu.png"/>
      </figure>
      <p>Na przykład sprawdzając starą historię cen smartfona Xiaomi Mi A2 Lite widzimy, że według Skąpca najdroższy był pół roku temu i kosztował maksymalnie 899 zł. A to oznacza, że przekreślone ceny 1049 zł niewiele mają wspólnego z rzeczywistością, a już na pewno nie jest tak, że z okazji Czarnego Piątku urządzenie to zostało przecenione z 1049 zł na ok. 750 zł.</p>
      <h4>Szczególnie dzisiaj <a href="https://www.spidersweb.pl/2018/11/black-friday-2018-oszustwa.html">polecam wam rozważne zakupy</a>.</h4>
      <p>Wiem, że przekreślone wysokie ceny działają na wyobraźnię. Wiem, że można stracić głowę. Zachowajcie jednak zimną krew i sprawdźcie historię cen zanim rzeczywiście coś dzisiaj kupicie. Nie dajcie sobie wciskać ściem i sprawdzajcie sprzedawców.</p>
      <p>Ja, na potrzeby przygotowania tego artykułu, sprawdziłem dziesiątki cen i… większość promocji, które znalazłem w dużych polskich sklepach i platformach handlowych była wątpliwej jakości okazjami. Czujcie się więc ostrzeżeni.</p>
      <h3><a href="https://www.spidersweb.pl/2019/11/black-week-2019-czarny-piatek-black-friday-polska.html">Dobre promocje na Black Friday 2019</a> znajdziecie na naszej <a href="https://www.spidersweb.pl/2019/11/black-week-2019-czarny-piatek-black-friday-polska.html">aktualizowanej na bieżąco liście promocji i kodów rabatowych</a>!</h3>
      <p>
        <i>*<a href="https://www.spidersweb.pl/2018/11/jak-sprawdzic-historie-ceny-produktu.html">Powyższy tekst został opublikowany w 23 listopada 2018 r</a>. Republikowaliśmy go teraz, ponieważ uważamy, że nadal jest potrzebny i aktualny.</i>
      </p>
    </article>
  </body>
</html>