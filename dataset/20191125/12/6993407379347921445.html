<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-prokuratura-lyashko-zapobizhnyj-zahid-oskarzhennya/30290981.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T12:34:08+00:00"/>
    <meta property="og:title" content="Прокуратура оскаржила запобіжний захід Ляшку – вимагає тримання під вартою"/>
    <meta property="og:description" content="Прокуратура Київської області оскаржила рішення Бориспільського міськрайонного суду про обрання політику Олегу Ляшку запобіжного заходу у вигляді особистої поруки, повідомляє пресслужба 25 листопада."/>
  </head>
  <body>
    <article>
      <h1>Прокуратура оскаржила запобіжний захід Ляшку – вимагає тримання під вартою</h1>
      <address>
        <time datetime="2019-11-25T12:34:08+00:00">25 Nov 2019, 12:34</time>
      </address>
      <p>Прокуратура Київської області оскаржила рішення Бориспільського міськрайонного суду про обрання політику Олегу Ляшку запобіжного заходу у вигляді особистої поруки, повідомляє пресслужба 25 листопада.</p>
      <p>«Ухвалою слідчого судді Бориспільського міськрайонного суду Київської області від 19.11.2019 частково задоволено клопотання Бориспільської місцевої прокуратури про застосування запобіжного заходу у вигляді тримання під вартою щодо підозрюваного Олега Ляшка та застосовано відносно нього запобіжний захід у вигляді особистої поруки. Не погоджуючись із вказаним рішенням, прокуратурою 22.11.2019 до Київського апеляційного суду скеровано апеляційну скаргу із вимогою про її скасування та обрання до підозрюваного запобіжного заходу у вигляді тримання під вартою», – йдеться в <a href="https://kobl.gp.gov.ua/ua/news.html?_m=publications&amp;_c=view&amp;_t=rec&amp;id=261614">повідомленні</a>.</p>
      <p>Дата розгляду апеляційної скарги судом не визначена, зазначили в прокуратурі.</p>
      <p>Бориспільська місцева прокуратура <a href="https://www.radiosvoboda.org/a/news-lyashko-zaareshtuvaty/30278290.html">просила суд </a>взяти під варту Олега Ляшка.</p>
      <p>18 листопада йому <a href="https://www.radiosvoboda.org/a/news-lyashko-gerus-pidozra/30278053.html">вручили підозру </a>за частиною 2 статті 346 ККУ (погроза або насильство щодо державного чи громадського діяча, а саме умисне заподіяння особам, зазначеним в частині першій цієї статті, середньої тяжкості тілесних ушкоджень чи легких тілесних ушкоджень, нанесення побоїв чи вчинення інших насильницьких дій у зв’язку з їх державною або громадською діяльністю). Вказані дії караються позбавленням волі на строк від чотирьох до семи років.</p>
      <p>Між колишнім народним депутатом Олегом Ляшком та чинним парламентарем від «Слуги народу» Андрієм Герусом <a href="https://www.radiosvoboda.org/a/news-liashko-herus/30256788.html">сталася сутичка</a> в залі офіційних делегацій аеропорту «Бориспіль». Відео інциденту у себе на Facebook оприлюднив колишній народний депутат та соратник Ляшка Ігор Мосійчук.</p>
      <p>У відповідь Герус написав, що «все нормально, постраждала тільки сорочка».</p>
    </article>
  </body>
</html>