<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/zpravy/marketa-pekarova-adamova-top-09-novy-predseda.A191125_120535_dx-zpravy_bk"/>
    <meta property="og:site_name" content="Expres"/>
    <meta property="article:published_time" content="2019-11-25T12:09:00+00:00"/>
    <meta property="og:title" content="Komentář: TOP 09 zaspala, na revoluci ani záchranu voliči neslyší"/>
    <meta property="og:description" content="TOP 09 zvolila na svém víkendovém sněmu nové vedení. Předsedkyní se stala, trochu překvapivě, Markéta Pekarová Adamová. Padala slova o opětovném vstupu do vlády, záchraně Česka a neochvějné vnitrostranické jednotě. Realita je taková, že TOP 09 bude v nadcházejícím období zachraňovat především sama sebe a hledat recept na to, jak se i po příštích volbách udržet v Poslanecké sněmovně. Nelze vyloučit ani vznik nové značky poté, co by se po sněmu straně nadále nedařilo a vyhrotily by se vztahy mezi kalouskovci a neoliberálním křídlem, které reprezentuje právě Markéta Pekarová Adamová."/>
  </head>
  <body>
    <article>
      <h1>Komentář: TOP 09 zaspala, na revoluci ani záchranu voliči neslyší</h1>
      <address>
        <time datetime="2019-11-25T12:09:00+00:00">25 Nov 2019, 12:09</time>
      </address>
      <p>
        <b>TOP 09 zvolila na svém víkendovém sněmu nové vedení. Předsedkyní se stala, trochu překvapivě, Markéta Pekarová Adamová. Padala slova o opětovném vstupu do vlády, záchraně Česka a neochvějné vnitrostranické jednotě. Realita je taková, že TOP 09 bude v nadcházejícím období zachraňovat především sama sebe a hledat recept na to, jak se i po příštích volbách udržet v Poslanecké sněmovně. Nelze vyloučit ani vznik nové značky poté, co by se po sněmu straně nadále nedařilo a vyhrotily by se vztahy mezi kalouskovci a neoliberálním křídlem, které reprezentuje právě Markéta Pekarová Adamová.</b>
      </p>
      <p>V předvolebních rozhovorech zaznívaly ambiciózní sliby a proklamace o vstupu do vlády a záchraně Česka. Koho a před kým chce ale strana zachraňovat? Před výsledky svobodných voleb, které se v pravidelných cyklech opakují? Česko má již 30 let legitimní vládu a je dobře, že po každých volbách jinou.</p>
      <p>Ovšem představitelé skomírající strany se snaží nepromarnit žádnou chvilku, která jim umožňuje dát v ulicích najevo, že je demokracie v naší zemi údajně ohrožena.</p>
      <h3>Pospíšil stranu „zmrazil“, Pekarová Adamová ji může odepsat</h3>
      <p>Miroslav Kalousek si minulý víkend užil. Dav příznivců mu 17. listopadu 2019 aplaudoval a vyzýval jej ke kandidatuře na Hrad. Chvilkové opojení vysloužilého politika však představovalo jen momentální joy, čehož si jinak topkaři již příliš neužívají. Demokracie není o permanentní revoltě a protestech na ulici, <b>ale o získávání politického vlivu a moci založené na svobodných volbách. A ty rozhodnou, zdali se TOP 09 na nějakém dalším společném sněmu ještě vůbec sejde.</b></p>
      <p>Kalouskova a Schwarzenbergova éra je pryč, i když právě tito dva politici dokázali působit alespoň trochu přesvědčivě. Jiří Pospíšil, který stranu po Miroslavu Kalouskovi převzal, nebyl kromě několika televizních debat příliš vidět a velká část původních voličů zběhla k Pirátům nebo ODS, protože neměla důvod slábnoucí straně dále věřit. Pospíšil loni vedl TOP 09 jako lídr komunálních voleb v Praze. <b>Kdyby se TOP 09 v Praze dařilo a uměla prodat svoje úspěchy, proč by Pospíšil z funkce předsedy odcházel?</b></p>
      <p>Dnes již bývalý předseda se v posledním roce marně snažil o zvrat poměru sil v pražské koalici, který by vyšachoval největšího konkurenta, tedy Pirátskou stranu, a spojil vlastní ambice s vidinou budoucích větších zisků pro TOP 09, což nebyla úplně zbytečná snaha. Nicméně tato neúspěšná taktika Pospíšila ve straně definitivně odepsala, což se projevilo i v tom, že se na sněmu nestal ani řadovým místopředsedou.</p>
      <p>Straníci se na sněmu ve volbě, která se okolo programových témat příliš netočila, nakonec rozhodli pro „tah dámou“ a zvolili do čela Markétu Pekarovou Adamovou. Možná věří, že to bude právě ona, komu se podaří z pirátského tábora odkládat zpět některé voliče. Nová předsedkyně však kromě několika gest, obecné vize zeleného Česka, proevropské orientace a navázaní na odkaz Václava Havla nepředstavila nic konkrétního.</p>
      <p>Pekarová Adamová sice nabízí neoliberálnější tón, pro budoucí směřování a záchranu strany to ale nic moc neznamená. Bez nadstandardního výsledku v Praze je strana odepsaná, ale v případě dalších ztrát podpory v regionech skončí mimo Sněmovnu. <b>Kalouskovo křídlo zároveň na sněmu dokázalo novou předsedkyni dokonale obandážovat svými lidmi, což jen posiluje otazníky o dalším směřování strany.</b></p>
      <p>Lavírující strana bude muset nadále řešit zásadní otázky. Především proč by se konzervativnější voliči po sněmu měli přimknout zrovna k TOP 09, když jim úspěšnější ODS, v regionech lépe zapuštění Starostové a do značné míry i KDU-ČSL nabízí v podstatě to samé?</p>
      <p>Spojovací článek v podobě radikálního odmítání současné vlády z důvodů nikoliv programových, ale především z důvodu personálního obsazení nové voliče nepřináší. To je jistota, na kterou se může spolehnout celá opozice, včetně TOP 09. Programová bezradnost a vzájemné vykrádání témat, ale zatím nedává jednoznačnou odpověď na to, komu zůstane pověstný černý Petr. V triumvirátu se STAN a KDU-ČSL je však TOP 09 aktuálně nejohroženějším kandidátem.</p>
      <p>Pokud nedojde k průlomové změně, kdy by pro vstup koalic do Sněmovny padla tzv. sčítací klauze, nelze příliš čekat ani od tolikrát proklamované předvolební spolupráce, nebo dokonce volební koalice vybraných opozičních subjektů.</p>
      <p>Vypouštět teze o záchraně Česka a vstupu do vlády v situaci, kdy tři strany ze středopravého tábora mají účast v budoucí Sněmovně značně nejistou, je od TOP 09 přinejmenším troufalé. Pokud má TOP 09 působit ještě alespoň trochu uvěřitelně, musí se soustředit na dílčí cíle udržení pozic a formulování konkrétních priorit, které občanům nabídne.</p>
      <p>Pekarová Adamová i její protikandidát Tomáš Czernin v projevech naznačili obecné představy o ekologii, demokracii a evropských hodnotách. Pod pojmem udržitelné klima si lze v dnešní době představit sto a jednu věc a tlačení na pilu ohledně přijetí eura nové voliče přinese asi jen těžko. Kolem 80 procent voličů má vůči euru výhrady či skepsi. A hlavně, proč by česká ekonomika, které se bez eura prokazatelně daří, měla urychleně zavádět euro?</p>
      <p>Na tuto i spoustu otázek spojených s klimatickým alarmismem TOP 09 odpovědi nedává. Podobně je to u hesel „zpátky do Evropy“ nebo u vzpomínek na sametovou revoluci. Poslední vývoj a průzkumy ukazují, že většina voličů si nepřeje další revoluci a pocit, že bychom nebyli součástí Evropy a museli se někam zpátky vracet, nemá kromě topkařů a chvilkařů skoro nikdo. Czernin alespoň otevřeně přiznal, že strana přešlapuje na místě, nepředstavil ale nic z politické taktiky, která by měla daný stav změnit.</p>
      <h3>TOP 09 uvadá, vznikne nová značka?</h3>
      <p>Hypotetickou šancí je i vznik zcela nové značky nebo rozpuštění TOP 09 do subjektu s jiným názvem. <b>Nová značka by však měla šanci na úspěch pouze tehdy, pokud by se měla vůči komu a čemu jasně vymezit, tzn. například pokud by po sjezdu eskalovaly spory mezi neoliberálním křídlem a Kalouskovými přívrženci. </b>Pekarová Adamová bude mít kromě starostí s klesajícími preferencemi i nelehkou pozici ve straně, kde to skřípe.</p>
      <p>Dosažení 12 až 15 procent výsledku v příštích sněmovních volbách, o kterém hovořil poražený finalista a nový první místopředseda Tomáš Czernin působí jako vzdušný zámek. Ve skutečnosti se u TOP 09 hraje o hranici 5 procent. Pokud má nový tandem stranu hypoteticky udržet nad vodou i po dalších volbách, musí stát především nohama na zemi, přestat blouznit a udržet na uzdě názorové rozpory. To znamená soustředit se na problémy, které lidi skutečně zajímají, a dělat hmatatelnou politiku.</p>
      <p>TOP 09 by se musela začít chovat tak, aby se o ní mluvilo i jindy než při demonstracích na Letné či Národní třídě. Její sněm potvrdil, že ale zaspala a nad její budoucností se dále vznášejí otazníky.</p>
      <related>
        <h4>Související</h4>
        <a href="https://www.expres.cz/zpravy/top-09-jiri-pospisil-marketa-pekarova-adamova.A190828_141409_dx-zpravy_vlt"/>
        <a href="https://www.expres.cz/zpravy/galerie-novych-poslankyn-parlamentu.A171023_153640_dx-zpravy_neos"/>
        <a href="https://www.expres.cz/zpravy/jiri-pospisil-top09.A171024_085153_dx-zpravy_neos"/>
        <a href="https://www.example.com/"/>
        <a href="https://www.expres.cz/zpravy/karel-schwarzenberg-top-09-marketa-adamova.A170424_160431_dx-zpravy_Neos"/>
      </related>
    </article>
  </body>
</html>