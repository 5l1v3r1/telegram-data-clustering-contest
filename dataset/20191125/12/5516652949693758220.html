<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426459/h-monaxia-toy-retire"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-25T12:34:39+00:00"/>
    <meta property="og:title" content="Η μοναξιά του …ρετιρέ!"/>
    <meta property="og:description" content="O Ηρακλής Μαριτσών ήταν ο μεγάλος κερδισμένος της 11ης αγωνιστικής του πρωταθλήματος της Α’ Κατηγορίας!"/>
  </head>
  <body>
    <article>
      <h1>Η μοναξιά του …ρετιρέ!</h1>
      <h2>Ο Ηρακλής Μαριτσών είναι από χθες μόνο πρώτος στην κορυφή της βαθμολογίας της Α’ Κατηγορίας. Πρώτη ήττα για τον Αστέρα Παστίδας</h2>
      <address>
        <time datetime="2019-11-25T12:34:39+00:00">25 Nov 2019, 12:34</time>
      </address>
      <p>
        <b>O Ηρακλής Μαριτσών ήταν ο μεγάλος κερδισμένος της 11ης αγωνιστικής του πρωταθλήματος της Α’ Κατηγορίας!</b>
      </p>
      <p>Η ομάδα του Κώστα Πάττα πέρασε με «διπλό» από την Καρδάμαινα επικρατώντας της τοπικής Δόξας και σε συνδυασμό με την ισοπαλία του ΑΟ Πυλίου την περασμένη Τετάρτη στην Κάρπαθο, έμεινε μόνη της στο ρετιρέ της βαθμολογίας. Πλέον η ομάδα των Μαριτσών, ασφαλώς και ατενίζει με μεγάλη αισιοδοξία το μέλλον της στο πρωτάθλημα. Στον χθεσινό αγώνα της Καρδάμαινας, ο Ηρακλής έλεγξε το παιχνίδι ενώ ήταν σαφώς και πιο ουσιαστικός από τους γηπεδούχους. Και τα δυο τέρματα πέτυχε για μια ακόμα φορά ο Αντώνης Γεωργαλλής. Στο 30’ έκανε το 0 – 1 και στο 60’ το 0 – 2 με ψύχραιμο πλασέ μετά από ωραία αντεπίθεση που «έβγαλε» η ομάδα του.</p>
      <p><b>Πρώτη ήττα για τον Αστέρα</b><br/>Καμία ομάδα δεν είναι πλέον αήττητη στο πρωτάθλημα καθώς και ο Αστέρας Παστίδας γνώρισε την πρώτη του ήττα. Ήταν μάλιστα αρκετά βαριά καθώς δέχθηκε πέντε τέρματα από τον Άρη στον Αρχάγγελο (5 – 2)! Οι φιλοξενούμενοι έκαναν την χειρότερη φετινή τους εμφάνιση στο πρώτο ημίχρονο, διάστημα κατά το οποίο δέχθηκαν τρία γκολ από τον Χρήστο Αμανατίδη. Άνοιξε το σκορ πριν καν συμπληρωθεί το 1’ (1 – 0) και πέτυχε άλλα δυο τέρματα στο 32’ (2 – 0) και το 40’ (3 – 0). Στην επανάληψη, το σκηνικό άρχισε να διαφοροποιείται καθώς ο Αστέρας μπήκε σαφώς πιο δυνατά και θυμήθηκε τον καλό του ρυθμό. Στο 47’ ο Αποστολάτος μείωσε σε 3 – 1 ενώ στο 62’ ο Σερμπίνης με κεφαλιά έστειλε τη μπάλα στα δίχτυα αλλά ο αρμόδιος «βοηθός» σήκωσε το σημαιάκι του υποδεικνύοντας τον σκόρερ σε θέση οφσαϊντ.</p>
      <p>Ήταν μια απόφαση για την οποία διαμαρτύρεται έντονα η ομάδα της Παστίδας. Λίγο αργότερα και συγκεκριμένα στο 74’ ο Αποστολάτος αντίκρισε την κόκκινη κάρτα και έτσι η πλάστιγγα της νίκης έγειρε φανερά πλέον υπέρ των γηπεδούχων. Στο 80’ ο Μαγιόγλου ανέβασε τον δείκτη του σκορ στο 4 – 1 για να ακολουθήσουν άλλα δυο τέρματα. Στο 82’ ο Χατζηβαλσάμης μείωσε σε 4 – 2 και στις καθυστερήσεις, ο Δημητριάδης διαμόρφωσε το τελικό 5 – 2.</p>
      <p><b>Επιστροφή στις νίκες για τον Απόλλωνα</b><br/>Στα νικηφόρα αποτελέσματα επανήλθε ο Απόλλωνας. Μετά από τρεις «κολλητές» ήττες, επικράτησε χθες στο γήπεδο του της ΑΕ Κατταβιάς με 2 – 0. Στο 60’ ο Παπασταμάτης ανέτρεψε στην περιοχή τον Αρφαρά με τον διαιτητή να δίνει πέναλτι και να δείχνει την κόκκινη κάρτα στον παίκτη της ΑΕ Κατταβιάς.</p>
      <p>Στις διαμαρτυρίες που ακολούθησαν, αποβλήθηκε και ο Στεργιόπουλος αφήνοντας την ομάδα του με εννέα παίκτες σε ένα καθοριστικό σημείο. Ο Αρφαράς ευστόχησε στο μεταξύ στο πέναλτι και έκανε το 1 – 0 δίνοντας το προβάδισμα στην ομάδα του η οποία από εκεί και πέρα επέβαλλε πλήρως τον ρυθμό της.</p>
      <p>Στο 80’ μάλιστα ο Αρφαράς πέτυχε και δεύτερο τέρμα διαμορφώνοντας το τελικό 2 – 0.</p>
      <p><b>Πολύτιμο «τρίποντο» για Διγενή</b><br/>Την δεύτερη φετινή του νίκη πανηγύρισε ο Διγενής Κοσκινού. Παίζοντας στο γήπεδο του επικράτησε με 1 - 0 του Φοίβου σε μια κρίσιμη καμπή του πρωταθλήματος, δείχνοντας πως έχει …σφυγμό και θα διεκδικήσει με όλες του τις δυνάμεις την παραμονή του.</p>
      <p>Οι Κρεμαστενοί είχαν χθες σε γενικές γραμμές την υπεροχή, ωστόσο οι παίκτες του Σάσα Γιόνοβιτς είχαν περισσότερο πάθος και κατάφεραν να πάρουν το «τρίποντο» χάρις σε μια εξαιρετική κεφαλιά που έκανε ο Τριπολίτης στο 60’.</p>
      <p><b>Δίκαιη μοιρασιά στην Κρεμαστή</b><br/>Δεν ανέδειξε νικητή το παιχνίδι που έγινε στο ουδέτερο γήπεδο της Κρεμαστής ανάμεσα στον τυπικά γηπεδούχο Κλεάνθη και τον Διαγόρα Βατίου. Οι δυο ομάδες τα μοιράστηκαν όλα και το τελικό 0 – 0 κρίνεται δίκαιο. Ήταν ένα πολύ μοιρασμένο και ήσυχο παιχνίδι το οποίο δεν είχε αμφισβητούμενες φάσεις και εντάσεις. Οι δυο αντίπαλοι είχαν από μια πολύ καλή ευκαιρία την οποία όμως δεν μπόρεσαν να αξιοποιήσουν.</p>
      <p><b>Εκτός έδρας έχει πρόβλημα</b><br/>Άλλη μια εκτός έδρας ήττα και μάλιστα βαριά γνώρισε ο ΑΕΡΑ. Αυτή τη φορά από τον Κλεόβουλο στη Λίνδο. Οι γηπεδούχοι μπήκαν δυνατά στον αγώνα και άνοιξαν το σκορ στο 20’ με τον Διακογεωργίου (1 – 0). Στο 35’ ο Γιατσιάτσος έκανε το 2 – 0 αλλά στο 40’ ο Ρούσσος με πέναλτι μείωσε σε 2 – 1 και στο 45’ ο Παπαοικονόμου ισοφάρισε σε 2 – 2 και έδωσε νέο ενδιαφέρον στο παιχνίδι. Στο δεύτερο ημίχρονο όμως, ο Κλεόβουλος δεν άφησε περιθώρια αντίδρασης στον αντίπαλο του και «καθάρισε» τον αγώνα σημειώνοντας άλλα τρία τέρματα με τον Μάριο Μπαϊρακτάρη! Ο έμπειρος παίκτης σκόραρε στο 49’ (3 – 2), στο 80’ (4 – 2) και στο 82’ (5 – 2).</p>
      <p><b>Η Β’ Κατηγορία</b><br/>Δυο παιχνίδια έγιναν χθες στο πλαίσιο του 2ου ομίλου της Β’ Κατηγορίας με τον Ορφέα να προκαλεί αίσθηση καθώς κέρδισε στη Σάλακο τον μέχρι πρόσφατα πρωτοπόρο με το εντυπωσιακό 5 – 1 (19’ Στεφανάκης – 10’, 15’, 37’ Αποστολόπουλος, 62’ Σβέρκος, 70’ Γκλάβας). Στην κορυφή ανέβηκε ο Εθνικός Αρχίπολης ο οποίος επικράτησε εντός έδρας του Νηρέα με 3 – 1 με σκόρερ τους Κιλασίν (49’, 85’) και Λυριστή (76’).</p>
    </article>
  </body>
</html>