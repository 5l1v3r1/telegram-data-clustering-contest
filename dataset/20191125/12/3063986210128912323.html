<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843323"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T12:02:00+00:00"/>
    <meta property="og:title" content="খালিশপুরে পাট শ্রমিকদের 'ভুখা মিছিল'"/>
    <meta property="og:description" content="মজুরি কমিশন বাস্তবায়ন ও বকেয়া পরিশোধসহ ১১ দফা দাবিতে খুলনায় রাষ্ট্রায়ত্ত পাটকল শ্রমিকরা আজ (সোমবার) ভুখা মিছিল করেছে। খালিশপুর শিল্প এলাকায় বেলা ১০টার দিকে তারা এই মিছিল বের করে। এ সময়ে শ্রমিকরা তাদের পাওনা অবিলম্বে পরিশোধের দাবির পক্ষে বিভিন্ন স্লোগান দেয়। মিছিলটি প্লাটিনাম জুটমিল গেট থেকে নতুন রাস্তার মোড়, দৌলতপুর বাসস্ট্যান্ড ঘুরে আবারও স্ব স্ব মিলগেটে এসে শেষ হয়। এ সময় নেতারা বক্তৃতা করেন।  মজুরি কমিশন বাস্তবায়ন ও ১১ দফা দাবিতে শ্রমিকদের পক্ষ হতে আগেই পক্ষকালব্যাপী ধর্মঘট-বিক্ষোভ ও আমরণ অনশনের টানা কর্মসূচি ঘোষণা করে। কর্মসূচির মধ্যে রয়েছে আজ ২৫ নভেম্বর রাজপথে ভুখা মিছিল, ২৭ নভেম্বর প্রতীকী অনশন, ২ ডিসেম্বর বিক্ষোভ মিছিল, ৩ ডিসেম্বর থেকে ২৪ ঘণ্টার ধর্মঘট, ৮ ডিসেম্বর গেটসভা ও ১০ ডিসেম্বর সকাল থেকে মিল গেটে আমরণ অনশন।  বাংলাদেশ রাষ্ট্রায়ত্ত পাটকল সিবিএ-নন সিবিএ সংগ্রাম পরিষদ এই কর্মসূচি ঘোষণা করে। দাবিনামা সম্পর্কে ২৪ নভেম্বর বিকেলে খুলনার যুগ্ম শ্রম পরিচালকের কার্যালয়ে শ্রমিক নেতাদের সাথে বৈঠক অনুষ্ঠিত হয়। কিন্তু তাতে কোনো সমঝোতা না হওয়ায় শ্রমিক নেতৃবৃন্দ তাদের পূর্বঘোষিত কর্মসূচিতে অটল থাকেন।   সংগঠনের যুগ্ম…"/>
  </head>
  <body>
    <article>
      <h1>খালিশপুরে পাট শ্রমিকদের 'ভুখা মিছিল'</h1>
      <address><time datetime="2019-11-25T12:02:00+00:00">25 Nov 2019, 12:02</time> by <a rel="author">নিজস্ব প্রতিবেদক, খুলনা</a></address>
      <p>মজুরি কমিশন বাস্তবায়ন ও বকেয়া পরিশোধসহ ১১ দফা দাবিতে খুলনায় রাষ্ট্রায়ত্ত পাটকল শ্রমিকরা আজ (সোমবার) ভুখা মিছিল করেছে। খালিশপুর শিল্প এলাকায় বেলা ১০টার দিকে তারা এই মিছিল বের করে। এ সময়ে শ্রমিকরা তাদের পাওনা অবিলম্বে পরিশোধের দাবির পক্ষে বিভিন্ন স্লোগান দেয়। মিছিলটি প্লাটিনাম জুটমিল গেট থেকে নতুন রাস্তার মোড়, দৌলতপুর বাসস্ট্যান্ড ঘুরে আবারও স্ব স্ব মিলগেটে এসে শেষ হয়। এ সময় নেতারা বক্তৃতা করেন। </p>
      <p>মজুরি কমিশন বাস্তবায়ন ও ১১ দফা দাবিতে শ্রমিকদের পক্ষ হতে আগেই পক্ষকালব্যাপী ধর্মঘট-বিক্ষোভ ও আমরণ অনশনের টানা কর্মসূচি ঘোষণা করে। কর্মসূচির মধ্যে রয়েছে আজ ২৫ নভেম্বর রাজপথে ভুখা মিছিল, ২৭ নভেম্বর প্রতীকী অনশন, ২ ডিসেম্বর বিক্ষোভ মিছিল, ৩ ডিসেম্বর থেকে ২৪ ঘণ্টার ধর্মঘট, ৮ ডিসেম্বর গেটসভা ও ১০ ডিসেম্বর সকাল থেকে মিল গেটে আমরণ অনশন। </p>
      <p>বাংলাদেশ রাষ্ট্রায়ত্ত পাটকল সিবিএ-নন সিবিএ সংগ্রাম পরিষদ এই কর্মসূচি ঘোষণা করে। দাবিনামা সম্পর্কে ২৪ নভেম্বর বিকেলে খুলনার যুগ্ম শ্রম পরিচালকের কার্যালয়ে শ্রমিক নেতাদের সাথে বৈঠক অনুষ্ঠিত হয়। কিন্তু তাতে কোনো সমঝোতা না হওয়ায় শ্রমিক নেতৃবৃন্দ তাদের পূর্বঘোষিত কর্মসূচিতে অটল থাকেন।  </p>
      <p>সংগঠনের যুগ্ম সম্পাদক ও পাটকল শ্রমিক লীগের খুলনা-যশোর অঞ্চলের আহ্বায়ক মো. মুরাদ হোসেন বলেন, খুলনার রাষ্ট্রায়ত্ত ৯টি পাটকলে কর্মরত স্থায়ী শ্রমিক রয়েছেন ১৩ হাজার ১৭০ জন এবং বদলি শ্রমিক সংখ্যা ১৭ হাজার ৪১৩ জন। এসব শ্রমিকদের ৯ থেকে ১১ সপ্তাহের মজুরি এবং কর্মকর্তা-কর্মচারীদের ৪ মাসের বেতন বকেয়া রয়েছে। সব মিলিয়ে বকেয়া পাওনা ৬৫-৭০ কোটি টাকা। </p>
      <p>প্রসঙ্গত, গত মে মাসে পাটকলে শ্রমিকদের লাগাতার আন্দোলনে পাট মন্ত্রণালয় ও বিজেএমসি দ্রুততম সময়ের মধ্যে মজুরি কমিশন বাস্তবায়নসহ ৯ দফা দাবি পূরণের আশ্বাস দেয়। কিন্তু ওই দাবি পূরণ না হওয়ায় আবারও আন্দোলনে নামতে বাধ্য হচ্ছেন শ্রমিকরা। তবে এবার রাজপথ-রেলপথ অবরোধের বদলে মিল গেটে কর্মসূচি রাখা হয়েছে। </p>
    </article>
  </body>
</html>