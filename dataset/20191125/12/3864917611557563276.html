<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824878-vebkamera-pokazue-remont-mostu-u-harkovi-akij-obvalivsa-vlitku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T12:02:00+00:00"/>
    <meta property="og:title" content="Вебкамера показує ремонт мосту у Харкові, який обвалився влітку"/>
    <meta property="og:description" content="За ремонтом мосту на кільцевій дорозі Харкова, який обвалився влітку, можна спостерігати онлайн – у вихідні там встановили вебкамеру."/>
  </head>
  <body>
    <article>
      <h1>Вебкамера показує ремонт мосту у Харкові, який обвалився влітку</h1>
      <h2>За ремонтом мосту на кільцевій дорозі Харкова, який обвалився влітку, можна спостерігати онлайн – у вихідні там встановили вебкамеру.</h2>
      <address>
        <time datetime="2019-11-25T12:02:00+00:00">25 Nov 2019, 12:02</time>
      </address>
      <p>Про це кореспонденту Укрінформу повідомили в пресслужбі Харківської ОДА.</p>
      <p>«За дорученням голови ОДА Олексія Кучера, встановлено вебкамеру, що транслює ремонтні роботи на мосту на окружній. Тепер жителі Харківщини мають можливість спостерігати за відновленням шляхопроводу онлайн», - заявили в обласній адміністрації.</p>
      <p>Як повідомляв Укрінформ, міст, що обвалився в серпні прямо під час руху транспорту, мають відкрити після ремонту 22 грудня. Керівник Служби автомобільних доріг в області Євген Зражавець дав таку обіцянку очільнику регіону і погодився, що в разі порушення термінів відповідатиме посадою.</p>
      <p>У пресслужбі САД зазначають, що роботи йдуть згідно з графіком: виконується пристрій тротуарних блоків 2-го прольоту, армування випусків тротуарних блоків, готуються армокаркаси для третьої опори та інші роботи. Цього тижня мають встановити відсутній проліт.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823202-stalo-vidomo-koli-vidkriut-mist-pid-harkovom-akij-obvalivsa-vlitku.html">Стало відомо, коли відкриють міст під Харковом, який обвалився влітку</a>
      </blockquote>
      <p>Як повідомлялося, міст на окружній дорозі <a href="https://www.ukrinform.ua/tag-harkiv">Харкова</a> неподалік від авторинку «Лоск» обвалився 25 серпня. На щастя, ніхто не постраждав.</p>
      <p>За даним фактом відкрито кримінальне провадження за ч.2 ст. 367 (службова недбалість) і ч. 2 ст. 275 (порушення правил, що стосуються безпечної експлуатації будівель і споруд).</p>
      <p>Шляхопровід, де сталася надзвичайна подія, є частиною дороги М-18, під’їзної дороги до аеропорту «Харків». Нині транспортні потоки спрямовані по іншій частині кільцевої: дорогою Київ - Харків - Довжанський.</p>
    </article>
  </body>
</html>