<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Pljustale-uvrede-na-sjednici-sazvanoj-zbog-uvreda/570403?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T12:53:29+00:00"/>
    <meta property="og:title" content="Pljuštale uvrede na sjednici sazvanoj zbog uvreda"/>
    <meta property="og:description" content="BANJALUKA - Na sjednici Etičkog odbora Narodne skupštine RS, sazvanoj zbog uvreda narodnih poslanika na protekloj sjednici parlamenta, pljuštale su uvrede između poslanika zbog čijih izjava je sjednica i sazvana."/>
  </head>
  <body>
    <article>
      <h1>Pljuštale uvrede na sjednici sazvanoj zbog uvreda</h1>
      <address><time datetime="2019-11-25T12:53:29+00:00">25 Nov 2019, 12:53</time> by <a rel="author">Dejan Šajinović</a></address>
      <p>BANJALUKA - Na sjednici Etičkog odbora Narodne skupštine RS, sazvanoj zbog uvreda narodnih poslanika na protekloj sjednici parlamenta, pljuštale su uvrede između poslanika zbog čijih izjava je sjednica i sazvana.</p>
      <p>Sonja Karadžić-Jovičević, predsjedavajuća Odborom, rekla je da je Odbor raspravljao o dvije od ukupno šest prijava zbog nedoličnog ponašanja, a da će ostale četiri biti na dnevnom redu i završene prije početka glasanja u četvrtak.</p>
      <p>Izrazila je skepsu da će Odbor uspjeti riješiti problem nedoličnog ponašanja i kršenja Kodeksa ponašanja narodnih poslanika te je ukazala na dva problema, od kojih se jedan odnosi na izricanje kazni, a drugi na obuhvat onih koji odgovaraju po Kodeksu.</p>
      <p>Draško Stanivuković, poslanik PDP-a, je rekao da je i juče na sjednici Odbora poslanik SNSD-a Ilija Tamindžija nastavio da ga vrijeđa na isti način kao što je to činio i na zasjedanju zbog kojeg je podnio prijavu protiv njega, kada ga je prozvao gejom i momkom poslanice PDP-a Jelene Trivić, koju je nazvao učiteljicom.</p>
      <p>"Neke stvari su definitivno nepromjenjive, a jedna od tih stvari je Ilija Tamindžija, koji me i danas vrijeđao da sam pomoćno smetalo, propali student, bogataš i nedostojan da sjedim pored njega", rekao je juče Stanivuković.</p>
      <p>Tamindžija, pak, negira da je vrijeđao Stanivukovića i kaže da su jedini koji prave probleme u Skupštini nekoliko poslanika opozicije, te da to mora prestati.</p>
      <p>Stanivuković, pak, kaže da vladajući pokušavaju spriječiti opoziciju da govori i da je to glavni problem u parlamentu. </p>
      <p>"Kada neko nema argumente, onda idu uvrede, kada nemaju način da govore o vašem političkom radu, onda ide salva uvreda. Ako u Skupštini kažete propale tri banke, oni kažu drogeraš, ako kažete propalo je pet preduzeća, oni vas prozivaju da ste zaljubljeni ili niste zaljubljeni", ističe on.</p>
      <p>Tamindžija kaže da nije problem što opozicija nema prostor da govori, već da je problem što pojedini opozicioni poslanici govore o svemu i svačemu na nedostojan način. </p>
      <p>"Njima je apsolutno sve dozvoljeno i u parlamentu i van parlamenta. I sami možete da vidite ko pravi nered - to je nekoliko narodnih poslanika koje treba uvesti u poslaničke okvire, a to treba da uradi rukovodstvo NS RS. Ako to urade, biće apsolutni red i tišina", kaže Tamindžija.</p>
      <p>Stanivuković je rekao da je na sjednicu Odbora došao s nadom da je moguće ispraviti anomalije i da se ponašao pristojno ili pomirljivo, ali da to nije spriječilo Tamindžiju da ga napadne.</p>
      <p>"Nekim poslanicima očigledno nedostaje morala i pristojnosti plus nemoć argumenata jer brane neodbranjivo", rekao je on.</p>
      <p>Karadžić-Jovičevićeva, pak, kaže da je ubijeđena da je u svih šest slučajeva došlo do povrede Kodeksa, ali da ne vjeruje da će se s tim prestati. Pojasnila je da Odbor može izricati samo opomene, a teže povrede Kodeksa može sankcionisati opomenom u pisanom obliku ili kaznom koja iznosi 20 odsto poslaničke plate ili naknade. Ona predlaže da se kazne dodatno stepenuju, kako bi Odbor imao više mogućnosti.</p>
      <p>Drugi problem se odnosi na to što su samo poslanici obavezani Kodeksom ponašanja, a ne i gosti, te predlaže da svi koji se obraćaju u NS RS budu predmet sankcija predviđenih Kodeksom. Rekla je da nema veliku nadu da će se promijeniti ponašanje narodnih poslanika, ali je istakla da je dobra stvar što se sve odluke članova Odbora donose konsenzusom, te se našalila da je dobro i to što početkom narednog mjeseca završava njen mandat predsjedavanja Odborom.</p>
      <p>Odbor je raspravljao o prijavi Draška Stanivukovića protiv Ilije Tamindžije, zatim o prijavi Ilije Tamindžije protiv Draška Stanivukovića, dok će narednih dana biti riječi o prijavi Kluba SNSD-a protiv poslanika SDS-a Miladina Stanića, prijavi Kostadina Vasića, poslanika Ujedinjenje Srpske, protiv Draška Stanivukovića, zatim prijavi Draška Stanivukovića protiv Kostadina Vasića, te prijavi Spomenka Stojanovića, poslanik Demosa, protiv kolege iz SDS-a Nebojše Vukanovića.</p>
    </article>
  </body>
</html>