<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626221/%E0%A6%A4%E0%A6%BE%E0%A6%B0%E0%A7%87%E0%A6%95%E0%A7%87%E0%A6%B0-%E0%A6%A8%E0%A7%87%E0%A6%A4%E0%A7%83%E0%A6%A4%E0%A7%8D%E0%A6%AC%E0%A7%87-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF-%E0%A6%98%E0%A7%81%E0%A6%B0%E0%A7%87-%E0%A6%A6%E0%A6%BE%E0%A6%81%E0%A7%9C%E0%A6%BE%E0%A6%AC%E0%A7%87-%E0%A6%AA%E0%A6%A6%E0%A6%A4%E0%A7%8D%E0%A6%AF%E0%A6%BE%E0%A6%97%E0%A7%80"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T12:48:00+00:00"/>
    <meta property="og:title" content="তারেকের নেতৃত্বে বিএনপি ঘুরে দাঁড়াবে: পদত্যাগী নেতা আরিফুল"/>
    <meta property="og:description" content="পদত্যাগকারী বিএনপির কেন্দ্রীয় নির্বাহী কমিটির সদস্য ও সিলেট সিটির মেয়র আরিফুল হক চৌধুরীর আশা বিএনপি আবার ঘুরে দাঁড়াবে। এবং তা হবে তারেক রহমানের যোগ্য নেতৃত্বে। আজ সোমবার জাতীয়তাবাদী কৃষক দলের কেন্দ্রীয় পর্যবেক্ষক কমিটির সভায় তিনি সিলেট বিভাগীয় সমন্বয়ক হিসেবে প্রধান অতিথির বক্তৃতায় এ কথা বলেন।"/>
  </head>
  <body>
    <article>
      <h1>তারেকের নেতৃত্বে বিএনপি ঘুরে দাঁড়াবে: পদত্যাগী নেতা আরিফুল</h1>
      <address><time datetime="2019-11-25T12:48:00+00:00">25 Nov 2019, 12:48</time> by <a rel="author">নিজস্ব প্রতিবেদক, সিলেট</a></address>
      <p>পদত্যাগকারী বিএনপির কেন্দ্রীয় নির্বাহী কমিটির সদস্য ও সিলেট সিটির মেয়র আরিফুল হক চৌধুরীর আশা বিএনপি আবার ঘুরে দাঁড়াবে। এবং তা হবে তারেক রহমানের যোগ্য নেতৃত্বে।</p>
      <p>আজ সোমবার জাতীয়তাবাদী কৃষক দলের কেন্দ্রীয় পর্যবেক্ষক কমিটির সভায় তিনি সিলেট বিভাগীয় সমন্বয়ক হিসেবে প্রধান অতিথির বক্তৃতায় এ কথা বলেন।</p>
      <p>গত ২ নভেম্বর সিলেট সিটি করপোরেশনের মেয়র আরিফুল হক চৌধুরীসহ বিএনপির চার নেতা দল থেকে পদত্যাগের সিদ্ধান্ত নেন। বাকি তিন নেতার মধ্যে আছেন বিএনপির কেন্দ্রীয় সহ ক্ষুদ্রঋণবিষয়ক সম্পাদক আবদুর রাজ্জাক, কেন্দ্রীয় সহ স্বেচ্ছাসেবক সম্পাদক সামসুজ্জামান এবং কেন্দ্রীয় সদস্য শাহরিয়ার হোসেন চৌধুরী। এরই মধ্যে তাঁরা কেন্দ্রীয় কার্যালয়ে পদত্যাগপত্র দাখিল করেন। তবে তা এখনো গৃহীত হয়নি।</p>
      <p>আরিফুল হক বলেন, বাংলাদেশের সবচেয়ে জনপ্রিয় দল বিএনপি। প্রতিকূল পরিস্থিতি মোকাবিলা করে তারেক রহমানের যোগ্য নেতৃত্বে দলটি আবার ঘুরে দাঁড়াবে। বিএনপির অঙ্গসংগঠন হিসেবে কৃষক দল রাজপথে আছে এবং ভবিষ্যতেও সব আন্দোলন-সংগ্রামে রাজপথে থাকবে।</p>
      <p>আজ দুপুরে নগরের একটি রেস্তোরাঁর সম্মেলনকক্ষে এই সভা হয়। সভায় বিএনপির নির্বাহী কমিটির সদস্য সাবেক সাংসদ এ কে এম সেলিম রেজা হাবিব, সাবেক সাংসদ আনওয়ারুল ইসলাম, সাবেক সাংসদ খান রবিউল ইসলাম কেন্দ্রীয় পর্যবেক্ষক হিসেবে বক্তব্য দেন।</p>
    </article>
  </body>
</html>