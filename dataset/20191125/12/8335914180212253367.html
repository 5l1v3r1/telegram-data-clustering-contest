<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/tehnologii/avtomobili/predstaviha-pyrviia-elektricheski-lexus-6102481"/>
    <meta property="og:site_name" content="Vesti"/>
    <meta property="article:published_time" content="2019-11-25T12:32:00+00:00"/>
    <meta property="og:title" content="Представиха първия електрически Lexus"/>
    <meta property="og:description" content="След като Lexus хибридизира цялата си моделна гама, догодина в Европа (и по целя свят) ще видим и първия изцяло електрически модел на марката."/>
  </head>
  <body>
    <article>
      <h1>Представиха първия електрически Lexus</h1>
      <h2>След като Lexus хибридизира цялата си моделна гама, догодина в Европа (и по целя свят) ще видим и първия изцяло електрически модел на марката.</h2>
      <address><time datetime="2019-11-25T12:32:00+00:00">25 Nov 2019, 12:32</time> by <a rel="author">Пламен Георгиев</a></address>
      <p>Въпреки че е лидер в сферата на хибридната технология, Lexus и компанията-майка Toyota страняха от всеобщата тенденция. Но това се промени, след като двете компании приеха пълната електрификация (заедно с останалата част от индустрията) чрез UX 300e: първата стъпка от японската инициатива “Lexus Electrified”.</p>
      <p>Базиран на субкомпактния SUV, лансиран миналата година, електрическият UX 300e се задвижва от електромотор, монтиран отпред, чиято мощност е 204 к.с. Той се захранва от литиево-йонна батерия с капацитет 54,3 kWh, която осигурява пробег от до 400 км, но според стария цикъл NEDC. Пакетът батерии е монтиран под пода на автомобила, като така се снижава центърът на тежестта. Това, заедно с допълнителната преработка на окачването и амортисьорите, подобрява характеристиките на управление.</p>
      <figure>
        <img src="https://m.netinfo.bg/media/images/40993/40993934/655-402-lexus-ux-300e.jpg"/>
        <figcaption>
          <cite>Източник: Lexus</cite>
        </figcaption>
      </figure>
      <p>Освен специфичните за модела джанти и „електрическата” емблема, други разлики с хибридните или ДВГ версиите няма. Lexus все още не разкрива никакви данни за динамиката на модела, но обещава, че UX 300e ще е „пъргав”. Водачът ще може да разчита на Drive Mode Select, за да конфигурира динамиката според нуждите си, като автомобилът е оборудван със спирачна система, предлагаща четири нива за регенериране на енергия. Любопитна е системата Active Sound Control (ASC), която вкарва в интериора звуци от заобикалящата среда, за да се даде на водача и пътниците естествено усещане за пътните условия.</p>
      <figure>
        <img src="https://m3.netinfo.bg/media/images/40993/40993935/655-402-lexus-ux-300e.jpg"/>
        <figcaption>
          <cite>Източник: Lexus</cite>
        </figcaption>
      </figure>
      <p>Приложението LexusLink ще дава възможност за собственика да следи заряда на батерията и оставащия пробег от смартфона си. Чрез него ще може да се следи и кога батерията ще е заредена докрай, за да позволи на собственика да планира зареждането според нуждите си. Естествено ще има възможност и за дистанционен контрол на различни функции, например климатик, подгрев на седалките и размразяването на стъклата.</p>
      <figure>
        <img src="https://m4.netinfo.bg/media/images/40993/40993936/655-402-lexus-ux-300e.jpg"/>
        <figcaption>
          <cite>Източник: Lexus</cite>
        </figcaption>
      </figure>
      <p>
        <b>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</b>
      </p>
      <p>
        <b>За още любопитно съдържание последвайте страницата ни в <u><a href="https://www.instagram.com/vesti.bg_/">Instagram</a></u>.</b>
      </p>
      <p>
        <a href="https://www.vesti.bg/tehnologii/avtomobili/tova-veche-e-teslata-na-tesla-6102430">Tesla Cybertruck: като направен в час по трудово обучение</a>
      </p>
      <p>
        <a href="https://www.vesti.bg/tehnologii/avtomobili/hyundai-zalaga-na-vodorod-i-tok-za-35-mlrd.-evro-6102381">Стратегията за успех на Hyundai: водород и ток за 35 млрд. евро</a>
      </p>
      <p>
        <a href="https://www.vesti.bg/tehnologii/avtomobili/ofanzivata-na-audi-prodylzhava-s-e-tron-sportback-6102337">Електрическата офанзива на Audi продължава с e-tron Sportback</a>
      </p>
    </article>
  </body>
</html>