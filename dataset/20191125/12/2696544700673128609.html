<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191125_Ez_lehet_a_nemet_tortenelem_egyik_legnagyobb_mukincsrablasa_kiraboltak_a_drezdai_palotat"/>
    <meta property="og:site_name" content="HVG.hu"/>
    <meta property="article:published_time" content="2019-11-25T12:42:00+00:00"/>
    <meta property="og:title" content="Ez lehet a német történelem egyik legnagyobb műkincsrablása: kirabolták a drezdai palotát"/>
    <meta property="og:description" content="A kincstárból antik ékszereket és drágaköveket vittek el, nagyjából 335 milliárd forint értékben."/>
  </head>
  <body>
    <article>
      <h1>Ez lehet a német történelem egyik legnagyobb műkincsrablása: kirabolták a drezdai palotát</h1>
      <address><time datetime="2019-11-25T12:42:00+00:00">25 Nov 2019, 12:42</time> by <a rel="author">hvg.hu/MTI</a></address>
      <p>
        <b>A kincstárból antik ékszereket és drágaköveket vittek el, nagyjából 335 milliárd forint értékben.</b>
      </p>
      <p>Betörtek a szász választófejedelmek és királyok palotájának világhírű kincstárába Drezdában. A szászországi tartományi rendőrség Twitter-oldalán azt közölte, egyelőre nem tudják, mekkora a kár, de mozgósították a tartományi bűnügyi hivatal (LKA) helyszínelő szakértőit.</p>
      <figure>
        <iframe data-src="https://twitter.com/PolizeiSachsen/status/1198899537303220224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Az első német sajtójelentések szerint az eset igen súlyos, meglehet, hogy a második világháború utáni német történelem legnagyobb szabású műkincsrablása történt a múzeumként működő drezdai uralkodói palota (Residenzschloss) kincstárában, a Grünes Gewölbe (Zöld boltozat) elnevezésű épületrészben, amelyben páratlan történelmi emlékeket és felbecsülhetetlen értékű műtárgyakat állítottak ki.</p>
      <p>A Bild című lap értesülése szerint a betörők antik ékszereket és drágaköveket tulajdonítottak el, nagyjából egymilliárd euró (335 milliárd forint) értékben. Hajnalban hatoltak be a kincstárba egy ablakon keresztül, előtte az épület közvetlen közelében felgyújtottak egy áramelosztó állomást, ami miatt akadozott a környék áramellátása.</p>
      <figure>
        <img src="https://img0.hvg.hu/image.aspx?id=88ccc605-b66f-4626-96de-4b6afc15d2bb&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© MTI / EPA / DPA</cite>
        </figcaption>
      </figure>
      <p>A bűncselekményt elítélte Michael Kretschmer tartományi miniszterelnök, aki hangsúlyozta, hogy nem csupán az állami műtárgygyűjteményt lopták meg, hanem „minket, szászokat is”.</p>
      <p>A kincstárban olyan értékeket őriztek, amelyekért Szászország évszázadok alatt keményen megdolgozott, és nélkülük nem lehet megérteni a szász történelmet - tette hozzá a politikus.</p>
      <p>A helyenként zöldre festett boltozatáról elnevezett kincstárat Erős Ágost szász választófejedelem és lengyel király hozta létre 1723-ban. Az évszázadok során háromezernél is több műalkotás - ékszerek, dísztárgyak, bútorok - gyűlt össze benne, és kezdettől nemcsak a műtárgyak őrzésére, hanem bemutatására, kiállítására is szolgált.</p>
      <p>A palota, és benne a kincstár, a második világháború utolsó szakaszában, 1945 februárjában légitámadás következtében szinte a teljes drezdai belvárossal együtt nagyrészt romba dőlt és kiégett. A helyreállítás az ezredforduló után fejeződött be, a kincstár 2006 óta látogatható ismét.</p>
      <related>
        <a href="https://hvg.hu/kultura/20100621_drezda_albertinum_latogato_atepites"/>
        <a href="https://hvg.hu/kultura/20130825_Drezda_az_UNESCO_tiltakozasa_ellenere_fel"/>
      </related>
    </article>
  </body>
</html>