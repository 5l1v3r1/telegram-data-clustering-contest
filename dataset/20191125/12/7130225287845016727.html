<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/chp-sozcusu-oztrak-bu-kumpasin-hedefi-chp-ve-genel-baskandir-890402"/>
    <meta property="og:site_name" content="Onedio"/>
    <meta property="article:published_time" content="2019-11-25T12:53:48+00:00"/>
    <meta property="og:title" content="CHP Sözcüsü Öztrak: 'Bu Kumpasın Hedefi CHP ve Genel Başkandır'"/>
    <meta property="og:description" content="CHP Genel Başkan Yardımcısı ve Parti Sözcüsü Faik Öztrak, &quot;Beştepe'ye giden CHP'li&quot; iddialarıyla ilgili açıklamalarda bulundu. Öztrak; &quot;Saray'da hazır..."/>
  </head>
  <body>
    <article>
      <h1>CHP Sözcüsü Öztrak: 'Bu Kumpasın Hedefi CHP ve Genel Başkandır'</h1>
      <address><time datetime="2019-11-25T12:53:48+00:00">25 Nov 2019, 12:53</time> by <a rel="author" href="https://onedio.com/profil/dnizgk" target="_blank">Deniz Gök</a></address>
      <h4><a href="https://onedio.com/etiket/cumhuriyet-halk-partisi/50187b65295c0432640034ea">CHP</a> Genel Başkan Yardımcısı ve Parti Sözcüsü Faik Öztrak, "Beştepe'ye giden CHP'li" iddialarıyla ilgili açıklamalarda bulundu. Öztrak; "Saray'da hazırlandığı belli olan bu kumpas senaryosunun hedefi CHP ve Genel Başkandır" dedi. Öztrak ayrıca "CHP'de çete arayanlar, her zaman karşılarında Kuvayı Milliye ruhunu bulmuşlardır. Bundan sonra da bulacaklardır. Çeteler tek adam yönetimlerini sever. Çete arıyorsanız saraya ve etrafına bakacaksınız." ifadelerini kullandı.</h4>
      <h3>CHP Genel Başkan Yardımcısı ve Parti Sözcüsü Faik Öztrak, MYK sonrası açıklamalarda bulundu.</h3>
      <figure>
        <iframe src="https://www.youtube.com/embed/1utdB0hGM14" width="640" height="360" data-service="Youtube" scrolling="no"/>
      </figure>
      <p><a href="https://onedio.com/etiket/cumhuriyet-halk-partisi/50187b65295c0432640034ea">CHP</a> Genel Başkan Yardımcısı ve Parti Sözcüsü Faik Öztrak, "Beştepe'ye giden CHP'li" iddialarıyla ilgili MYK toplantısı devam ederken açıklamalarda bulundu.</p>
      <p>Öztrak, MYK'da ekonomik krizi, sarayın bu gündemin üzerini örtmek için nefret diline ve kutuplaştırma siyasetine hız vermesini ve Türkiye'nin gerçek gündemini karartmak amacıyla CHP'ye yapılan operasyonu ele aldıklarını söyledi.</p>
      <p>Öztrak, milletin dertlerine çare bulamayanların, şimdi sıkıntıların üzerini örtmek için siyaset mühendisliğinden medet umduğunu savunarak, "Hatırlayacaksınız, sarayın kibirlisi geçtiğimiz hafta kutuplaştırıcı söylemine ve nefret siyasetine hız vermişti. Memlekette kimsenin başörtüsüyle, kılık, kıyafetle bir derdi yok ama Erdoğan, <a href="https://onedio.com/etiket/istanbul/501c48f7cc161f8ec13422a8">İstanbul</a>'daki vahim ancak münferit bir <a href="https://onedio.com/etiket/olay/57ceb76ded62790c040afa50">olay</a> üzerinden milleti kışkırtmak için elinden geleni ardına koymuyor." diye konuştu.</p>
      <h3>"Genel Başkanımıza 'çek git' diyecek kadar gözü döndü"</h3>
      <figure>
        <img src="https://img-s2.onedio.com/id-5ddbe0ce677b45c0352f0555/rev-0/w-500/s-8fa39f644b0c1627a96992fb0ff938cbe591d44a.jpg"/>
      </figure>
      <p>Kabataş'ta yalandan medet umanların şimdi de bu olaydan medet umduğunu ileri süren Öztrak, şunları kaydetti:</p>
      <p>"Aynı Erdoğan, <a href="https://onedio.com/etiket/turkiye-buyuk-millet-meclisi/50189644cc161f8ec1342174">TBMM</a>'de grup başkanvekilleri arasındaki bir tartışmadan 28 Şubat çıkarmaya çalışıyor. Tank palet fabrikasının peşkeş çekilmesiyle ilgili sorularımızı yanıtlayamayan, <a href="https://onedio.com/etiket/amerika-birlesik-devletleri/50187e1bcc161f8ec134216e">ABD</a> Başkanı'nın yazdığı hakaret mektubuna hak ettiği karşılığı veremeyen, <a href="https://onedio.com/etiket/15-temmuz/57a8547184ebcceb46bb75d9">15 Temmuz</a> <a href="https://onedio.com/etiket/sehit/50444e790228f609176018a7">şehit</a> ve gazileri için toplanan milyonlarca liranın nereye gittiğini bir türlü açıklayamayan saray, seviyesizliğin sınırlarını zorlayan bir dille, milletimizin bu karanlık günlerden çıkış umudu olan <a href="https://onedio.com/etiket/cumhuriyet-halk-partisi/50187b65295c0432640034ea">CHP</a>'ye saldırıyor. Saraydaki kibirli kişinin derdinin ne olduğu, bizzat kendisinin yaptığı açıklamalardan gayet güzel anlaşılıyor. Daha Mehmetçiğimiz, Barış Pınarı Harekatı'na yeni başlamışken çıkıp '<a href="https://onedio.com/etiket/millet-ittifaki/5b0d4c1a351469344c136b00">Millet İttifakı</a>'nın zayıflaması, parçalanması önemli' diyerek fikrindekini zikretmişti. En sonunda sarayın milletten kopuk lüks yaşamını sürdürmesinin önünde en büyük engel olarak gördüğü Genel Başkanımıza 'çek git' diyecek kadar gözü döndü."</p>
      <h3>"Kumpas senaryosunun müellifi saray"</h3>
      <figure>
        <img src="https://img-s1.onedio.com/id-5ddbe3a4b8dbe149368a265e/rev-0/w-500/s-6428fd138f6b9578e04999674cb41dc260e238fb.jpg"/>
      </figure>
      <p>"Neden Genel Başkanımıza 'çek git' diyor? Çünkü Türkiye'de tek adam saray rejiminin önündeki en büyük engellerden biri Sayın Genel Başkanımız ve partimizdir. Şimdi bu engeli aşmak için kendince elinden geleni ardına koymuyor." diyen Öztrak, şöyle devam etti:</p>
      <p>"Son günlerde müellifinin saray olduğu her yerinden belli olan bir kumpas senaryosu sahneye kondu. <a href="https://onedio.com/etiket/istanbul/501c48f7cc161f8ec13422a8">İstanbul</a>'u kaybeden iktidarı kaybeder psikozundaki saray, mızıkçılığa devam ediyor. Bu senaryonun sarayda yazıldığını görmek için sadece saray medyasına bakmak yeter. Aynı yerden hazırlanmış metinler üzerinden koparılan ve bir haftadır devam eden bu senkronize yayın çılgınlığını Barış Pınarı Harekatı'nda dahi görmedik. Saray arkada, kalemşörleri, kurşun askerleri önde, otuz iki kısım tekmili birden bir kumpas senaryosu milletin gündemini unutturmak için sahneleniyor. Bu kumpas senaryosu medyada bazı aktörler kullanılarak ortaya kondu."</p>
      <p>Öztrak, bu konunun Türkiye'nin bir numaralı <a href="https://onedio.com/etiket/gundem/58f74eca49780de8332c70b5">gündem</a> maddesi haline gelmesinin beklendiğini ancak bunun gerçekleşmediğini ifade ederek, "Sarayın kibirli kişisi dayanamadı, <a href="https://onedio.com/etiket/izmir/501c4904cc161f8ec13422a9">İzmir</a>'de kürsüye çıktı. Tıynetindeki yalanı doğru gibi söyleyerek siyaset yapma stratejisinin yeniden düğmesine bastı. Kumar masasında pey sürer gibi bu ülkenin Cumhurbaşkanlığı makamını ortaya koydu." dedi.</p>
      <h3>"Bu kumpas ona, buna değil CHP'ye karşı tezgahlanmıştır"</h3>
      <figure>
        <img src="https://img-s1.onedio.com/id-5ddbe382768fdd0a36685ddc/rev-0/w-500/s-8c823929a8e13c5bbe5272503e8e12624097f364.jpg"/>
      </figure>
      <p>Genel Başkan <a href="https://onedio.com/etiket/kemal-kilicdaroglu/50187b65295c0432640034e8">Kemal Kılıçdaroğlu</a>'nun da <a href="https://onedio.com/etiket/izmir/501c4904cc161f8ec13422a9">İzmir</a> de konuşarak kumpasın kime yaradığını, hangi amaçla yapıldığını anlatıp "hodri meydan" dediğini anımsatan Öztark, "O gün bu gündür <a href="https://onedio.com/etiket/adalet-ve-kalkinma-partisi/50187b65295c0432640034e9">AK Parti</a> Genel Başkanından tık yok." diye konuştu.</p>
      <p>"Matruşkalar teker teker açıldıkça, <a href="https://onedio.com/etiket/oyun/57b6f00196d8957324880f58">oyun</a> içinden oyun çıkıyor." ifadelerini kullanan Öztrak, şunları kaydetti:</p>
      <p>"Senaryosunun sarayda yazıldığı belli olan bu kumpasın açık hedefi <a href="https://onedio.com/etiket/cumhuriyet-halk-partisi/50187b65295c0432640034ea">CHP</a> ve onun Genel Başkanıdır. Bu, CHP'ye düzenlenmiş bir kumpastır. Tekrar ediyorum, bu kumpas ona, buna değil CHP'ye karşı tezgahlanmıştır. Sayın Genel Başkanımızın uyarılarının haklılığı bir defa daha ortaya çıkmıştır. Esasen gören gözler için bu olaydan ibret alınacak ciddi dersler vardır. Saray beslemesi medyanın Barış Pınarı Operasyonu'na göstermediği ilgi, alakayı, bu olaya göstermesi tezgahın müelliflerini, adresini de açıkça ortaya koymaktadır. Biz, CHP'ye karşı kurulan bu kirli kumpası sükunetle, genel hukuk ve parti hukuku içinde bozmaya kararlıyız. Bu süreçte gazeteciliğin tüm temel ilke ve değerlerinin çiğnendiğini de özellikle not etmek isterim."</p>
      <figure>
        <iframe data-src="https://twitter.com/faikoztrak/status/1198952115097526275?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Bu kumpas kimin değirmenine su taşımaktadır?" diye soran Öztrak, "Adres bellidir. Kim, <a href="https://onedio.com/etiket/cumhuriyet-halk-partisi/50187b65295c0432640034ea">CHP</a>'nin karışmasını istediyse, kim CHP Genel Başkanına 'çek git' diyecek kadar gözünü karatmışsa, onun değirmenine su taşımıştır. Kim, milletin sesi duyulmasın, ülkenin gündemi karartılsın istediyse bu kumpas onun işine yaramıştır." görüşünü savundu.</p>
      <h3>"Çete arıyorsanız saraya ve etrafına bakacaksınız"</h3>
      <figure>
        <img src="https://img-s1.onedio.com/id-5ddbe3d42415a8e1345b0a06/rev-0/w-500/s-8b7a8362459b4391939ce7fa66c0546208e06b85.jpg"/>
      </figure>
      <p>Öztrak, bu kumpasın iki amacının olduğunu ifade ederek, şu değerlendirmede bulundu:</p>
      <p>"Birincisi milletin aş, iş sorununu gizlemek, ikincisi milletin umudu haline gelen <a href="https://onedio.com/etiket/cumhuriyet-halk-partisi/50187b65295c0432640034ea">CHP</a>'ye itibar suikastı yapmaktır. Artık bu dakikadan sonra, herkes dikkatli olmalı, kimse kendine siyasi rant devşirme fırsatçılığına girmemelidir. Hiç kimse unutmasın, CHP'nin ruhunda Kuvayımilliye vardır. Bir tek, CHP ruhunu hiç anlamayanlar, bu ruhu hiçbir zaman içlerine sindiremeyenler, CHP içinde çete arama gafletine düşebilir. CHP'de çete arayanlar, her zaman karşılarında Kuvayı Milliye ruhunu bulmuşlardır. Bundan sonra da bulacaklardır. Çeteler tek adam yönetimlerini sever. Çete arıyorsanız saraya ve etrafına bakacaksınız. Kumpas CHP'ye kurulmuştur. Bunu bir olarak, beraber olarak püskürteceğiz.</p>
      <p>Sözcü yazarı Rahmi Turan, Perşembe günkü köşe yazısında bir <a href="https://onedio.com/etiket/cumhuriyet-halk-partisi/50187b65295c0432640034ea">CHP</a>’li siyasetçinin gizlice Cumhurbaşkanlığı Sarayı’na giderek <a href="https://onedio.com/etiket/recep-tayyip-erdogan/50187b65295c0432640034e7">Cumhurbaşkanı Erdoğan</a>’la görüştüğünü, Erdoğan’ın kendisine “Türkiye’nin güvenliği için senin CHP Genel Başkanı olman gerekir” dediğini söylemişti.</p>
      <p>Turan sonradan kaynağının gazeteci Talat Atilla olduğunu söylemiş ve gelişmeyi doğrulamadan bunu yazarak hata yaptığını açıklamıştı.</p>
    </article>
  </body>
</html>