<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/polska-vitezka-eurovize-kotlebovy-trable-a-uspech-rakouskych-lidovcu-83410"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-25T12:00:45+00:00"/>
    <meta property="og:title" content="Polská vítězka Eurovize, Kotlebovy trable a úspěch rakouských lidovců - Seznam Zprávy"/>
    <meta property="og:description" content="Přinášíme redakční výběr víkendových událostí a pondělního dění ve střední Evropě z 25. listopadu."/>
  </head>
  <body>
    <article>
      <h1>Polská vítězka Eurovize, Kotlebovy trable a úspěch rakouských lidovců - Seznam Zprávy</h1>
      <address>
        <time datetime="2019-11-25T12:00:45+00:00">25 Nov 2019, 12:00</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/sekce/stredni-evropa">Střední Evropa<br/></a>»<br/><a href="https://www.seznamzpravy.cz/clanek/polska-vitezka-eurovize-kotlebovy-trable-a-uspech-rakouskych-lidovcu-83410">Polská vítězka Eurovize, Kotlebovy trable a úspěch rakouských lidovců</a></p>
      <h3>Polská vítězka Eurovize, Kotlebovy trable a úspěch rakouských lidovců</h3>
      <p><a href="https://www.seznamzpravy.cz/autor/filip-harzer-649">Filip Harzer</a>, <a href="https://www.seznamzpravy.cz/autor/jiri-hosek-475">Jiří Hošek<br/></a>včera 13:00</p>
      <p>Přinášíme redakční výběr víkendových událostí a pondělního dění ve střední Evropě z 25. listopadu.</p>
      <h4>Loupež století?</h4>
      <p>Kolem pondělního poledne se objevila zpráva o vykradení drážďanské klenotnice Grünes Gewölbe (Zelená klenba). Deník Bild píše, že ukradené šperky a předměty mají hodnotu miliardy euro. Vývoj sledujeme <a href="https://www.seznamzpravy.cz/clanek/v-drazdanske-klenotnice-grunes-gewolbe-ukradli-sperky-za-miliardu-eur-83418">v samostatném článku</a>.</p>
      <related>
        <a href="https://www.seznamzpravy.cz/clanek/v-drazdanske-klenotnice-grunes-gewolbe-ukradli-sperky-za-miliardu-eur-83418?autoplay=1"/>
        <a href="https://www.seznamzpravy.cz/clanek/v-drazdanske-klenotnice-grunes-gewolbe-ukradli-sperky-za-miliardu-eur-83418"/>
      </related>
      <h4>Budoucnosti MiGů v Polsku</h4>
      <p>Po sérii nehod, z nichž poslední se stala letos v březnu, zůstalo 29 polských letounů MiG 29 sovětské výroby na zemi na základnách v Mińsku Mazowieckém a Malborku. Polským pilotům a instruktorům přitom během devíti měsíců bez létání vypršela licence. <a href="https://www.polsatnews.pl/wiadomosc/2019%E2%80%9311%E2%80%9324/mig-i-29-moga-juz-nigdy-nie-poleciec-piloci-utracili-uprawnienia/">Podle nedělního vyjádření prezidentské kanceláře</a> byly šance na opětovné vzlétnutí MiGů bídné, po pondělním jednání s ministrem obrany ale letectvo oznámilo, že se obnoví výcvik na pěti strojích. Dalších 12 jich má být k dispozici po kontrolních letech. Obnovení výcviku pilotů <a href="https://wiadomosci.onet.pl/kraj/wojsko-mig-29-znow-wystartuja-proces-przywracania-maszyn-potrwa-pol-roku/">bude podle letectva trvat půl roku</a>.</p>
      <figure>
        <iframe data-src="https://twitter.com/DGeneralneRSZ/status/1198957351132450817?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Polské letectvo má teď celkem 66 bojeschopných stíhaček: 48 amerických F-16 a 18 sovětských Su-22. V budoucnu by vzdušné síly měly posílit o 32 moderních amerických stíhaček F-35. Varšavu by mohly vyjít zhruba na 153 miliard korun.</p>
      <h4>Rumunsko volilo Evropu</h4>
      <p>Do pondělního přehledu výjimečně zařazujeme i dění v Rumunsku. <a href="https://www.seznamzpravy.cz/clanek/rumunskym-prezidentem-bude-podle-odhadu-opet-iohannis-83395">Nedělní prezidentské volby</a> tam vyhrál Klaus Iohannis, kterému se s přehledem podařilo porazit sesazenou premiérku Vioricu Dancilaovou. Iohannis chce být ve svém druhém volebním období zárukou právního státu a proevropského kurzu země. <a href="https://www.seznamzpravy.cz/clanek/rumunskym-prezidentem-bude-podle-odhadu-opet-iohannis-83395">Podrobněji zde</a>.</p>
      <related>
        <a href="https://www.seznamzpravy.cz/clanek/rumunskym-prezidentem-bude-podle-odhadu-opet-iohannis-83395"/>
      </related>
      <h4>Kotleba vysvětloval hákový kříž</h4>
      <p>Na bouřlivou debatu došlo v neděli <a href="https://videoarchiv.markiza.sk/video/na-telo/epizoda/25860-na-telo">na Markíze</a> mezi moderátorem a předsedou extremistické strany Naše Slovensko Marianem Kotlebou. Krajně pravicový politik musel vysvětlovat svůj vztah k Slovenskému národnímu povstání i problémy svých spolustraníků se zákonem: obvinění z vraždy, rasistický útok nebo <a href="https://dennikn.sk/blog/1322171/kotlebov-okresny-predseda-s-hakovym-krizom-na-hrudi/">hákový kříž</a>, který si nechal na hrudník vytetovat okresní předseda kotlebovců. Fašizujícího uskupení se týká i <a href="https://domov.sme.sk/c/22267481/prieskum-vladna-koalicia-a-podpora-lsns.html?ref=njct">průzkum agentury Focus</a>, podle kterého dvě třetiny Slováků odmítají vládu s podílem Kotlebovy strany. Proti je i 60 procent voličů Smeru Roberta Fica.</p>
      <h4>Volby ve Štýrsku ovládli lidovci. Sociální demokraté a Svobodní propadli</h4>
      <p>Nedělní hlasování do zemského sněmu v rakouské spolkové zemi Štýrsko jasně vyhráli lidovci Sebastiana Kurze. Získali 36 procent hlasů a skoro o 8 procentních bodů vylepšili svůj výsledek z roku 2015.</p>
      <figure>
        <img src="https://d39-a.sdn.szn.cz/d_39/c_img_G_N/c3sTL.jpeg?fl=cro,0,0,4008,2816%7Cres,1200,,1%7Cjpg,80,,1"/>
        <figcaption>Předsedkyně rakouských sociálních demokratů Pamela Rendiová-Wagnerová.<cite>Foto: Leonhard Foeger, Reuters</cite></figcaption>
      </figure>
      <p>Sociální demokraté s necelými 23 procenty nesplnili očekávání. Předsedkyně strany Pamela Rendiová-Wagnerová se tak podle Der Standardu dostává pod tlak. Deník Kurier má dojem, že tentokrát mají zemské volby přesah a dá se z nic ledacos vyčíst i pro spolkovou politiku. Velkým poraženým je zcela jednoznačně Strana Svobodných, která se ve své někdejší baště propadla o 10 procent. Podle partajního předsedy Norberta Hofera voliči FPÖ ještě vytrestali za aféru Ibiza.</p>
      <related>
        <h4>Přehled středoevropského dění z 22. listopadu</h4>
        <a href="https://www.seznamzpravy.cz/clanek/ovace-pro-merkelovou-krach-slovenske-opozice-i-ochrana-vcel-83275"/>
      </related>
      <h4>V Německu stoupá počet útoků ze strany současných nebo bývalých partnerů</h4>
      <p>V roce 2018 přišlo o život rukou současného nebo bývalého partnera 122 lidí. Celkem <a href="https://www.sueddeutsche.de/panorama/gewalt-gegen-frauen-maenner-1.4696121">policie za rok registruje</a> 114 000 případů domácího násilí, nebezpečných výhrůžek nebo nátlaku, kde se oběťmi staly ženy. Ministryně pro záležitosti rodiny Franziska Giffeyová z SPD označila lehce rostoucí čísla oproti předchozímu období za alarmující. Z <a href="https://www.tagesschau.de/inland/gewalttaten-frauen-deutschland-101.html">údajů </a>Spolkového kriminálního úřadu vyplývá, že je v Německu v průměru každou hodinu v partnerském vztahu nebezpečně zraněna jedna žena.</p>
      <h4>Polský úspěch</h4>
      <p>Reprezentantka Polska vyhrála na domácí půdě dětskou Eurovizi. Polská zpěvačka uspěla v hudební soutěži pro děti od 8 do 15 let už podruhé. Loni vyhrála třináctiletá Roksana Węgielová, letos dvanáctiletá Viki Gáborová s polsko-anglickou písní Superhero. Znamená to, že příští rok se soutěž uskuteční znovu v Polsku. Letos se zpívalo v Aréně Gliwice.</p>
      <figure>
        <iframe src="https://www.youtube.com/embed/dFIPnOuzSto" width="600" height="338" data-service="Youtube" scrolling="no"/>
      </figure>
      <h4>Miliony za návštěvu Erdogana</h4>
      <p>Nedávnou státní návštěvu tureckého prezidenta Recepa Tayypa Erdogana v Budapešti poznamenal dopravní chaos. Způsobily ho četné uzavírky a omezení v centru města. Teď díky interpelaci opoziční poslankyně ze strany Momentum <a href="https://index.hu/belfold/2019/11/24/kozel_68_millio_forintba_kerult_erdogan_budapesti_vedelme/">vyšlo najevo</a>, že bezpečnostní opatření stála v přepočtu přes 5 milionů korun.</p>
      <related>
        <a href="https://www.seznamzpravy.cz/clanek/po-rusku-sazi-orban-i-na-turecko-erdogana-ale-v-budapesti-cekaji-protesty-82319"/>
      </related>
    </article>
  </body>
</html>