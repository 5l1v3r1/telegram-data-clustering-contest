<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/uncategorized/etsi-pnigike-i-kineta-aytopsia-tou-kathigiti-eythymiou-lekka-pics/2922935/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T12:37:47+00:00"/>
    <meta property="og:title" content="Έτσι «πνίγηκε» η Κινέτα! – Αυτοψία του καθηγητή Ευθύμιου Λέκκα [pics]"/>
    <meta property="og:description" content="Στην Κινέτα προκειμένου να καταγράψει τις ζημιές και να βρει τα αίτια της καταστροφής που προκάλεσε η έντονη βροχόπτωση βρέθηκε νωρίς σήμερα το πρωί ο καθηγητής Δυναμικής Τεκτονικής και Εφαρμοσμένης Γεωλογίας του Πανεπιστημίου Αθηνών Ευθύμιος Λέκκας και η ομάδα του."/>
  </head>
  <body>
    <article>
      <h1>Έτσι «πνίγηκε» η Κινέτα! – Αυτοψία του καθηγητή Ευθύμιου Λέκκα [pics]</h1>
      <h2>Στην Κινέτα προκειμένου να καταγράψει τις ζημιές και να βρει τα αίτια της καταστροφής που προκάλεσε η έντονη βροχόπτωση βρέθηκε νωρίς σήμερα το πρωί ο καθηγητής Δυναμικής Τεκτονικής και Εφαρμοσμένης Γεωλογίας του Πανεπιστημίου Αθηνών Ευθύμιος Λέκκας και η ομάδα του.</h2>
      <address><time datetime="2019-11-25T12:37:47+00:00">25 Nov 2019, 12:37</time> by <a rel="author">Newsit Newsroom</a></address>
      <p>Σύμφωνα με πληροφορίες του newsit.gr μέχρι στιγμής ο καθηγητής και η ομάδα του έχουν διαπιστώσει πέρα από το κοινώς παραδεκτό ότι η βροχόπτωση ήταν ραγδαία κατά τη διάρκεια της νύχτας, πώς η λεκάνη της περιοχής έχει μορφολογικές ιδιαιτερότητες οι οποίες συνέβαλαν στις ζημιές.</p>
      <figure>
        <img src="https://www.newsit.gr/wp-content/uploads/2019/11/kinetalekkas5.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/kinetalekkas4.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/kinetalekkas3.jpg"/>
      </figure>
      <p>Εκείνο ωστόσο που σύμφωνα με πληροφορίες αποτελεί την κύρια αιτία των καταστροφών είναι ο μεγάλος όγκος των φερτών υλικών. Πρόκειται, όπως πληροφορείται το newsit.gr για καμένους κορμούς δέντρων από την πυρκαγιά της 23ης Ιουλίου 2018, οι οποίοι δεν είχαν απομακρυνθεί.</p>
      <figure>
        <img src="https://www.newsit.gr/wp-content/uploads/2019/11/kinetalekkas2.jpg"/>
      </figure>
      <p>Στενή συνεργάτης του Ευθύμιου Λέκκα τόνισε στο newsit.gr ότι υπάρχουν πάρα πολλοί κορμοί οι οποίοι έχουν μεταφερθεί σε σημεία της περιοχής δημιουργώντας προβλήματα και ζημιές οι οποίες κυρίως εστιάζονται στις υποδομές, δηλαδή κυρίως στο οδικό δίκτυο, στο δίκτυο ηλεκτροδότησης και υδροδότησης, ενώ έχουν πληγεί και περίπου δέκα κατοικίες.</p>
      <figure>
        <img src="https://www.newsit.gr/wp-content/uploads/2019/11/kinetalekkas1.jpg"/>
      </figure>
      <p>Αδιάψευστος μάρτυρας των όσων διαπίστωσε ο καθηγητής και η ομάδα του, είναι οι φωτογραφίες τις οποίες τράβηξαν στην περιοχή. Αυτήν την ώρα η αυτοψία στην περιοχή από την ομάδα του καθηγητή συνεχίζεται, ενώ αναμένεται μετά το πέρας του ελέγχου ο κ. Λέκκας να καταθέσει και προτάσεις σχετικά με τα μέτρα που πρέπει να ληφθούν ώστε στο μέλλον να αποφευχθούν ανάλογες καταστροφές.</p>
      <p>Με απόφαση του Υπουργού Υποδομών και Μεταφορών, κ. Κώστα Καραμανλή και με συντονισμό του Γενικού Γραμματέα Υποδομών, κ. Γιώργου Καραγιάννη, έχουν μεταβεί στην πληγείσα περιοχή κλιμάκια μηχανικών της Γενικής Διεύθυνσης Αποκατάστασης Επιπτώσεων Φυσικών Καταστροφών του Υπουργείου για να κάνουν αυτοψίες, να καταγράψουν το μέγεθος και την έκταση των ζημιών της περιοχής της Κινέτας προκειμένου να αντιμετωπιστούν τα προβλήματα που έχουν προκύψει από το κύμα κακοκαιρίας.</p>
      <p>ρεπορτάζ: Μάριος Αραβαντινός</p>
    </article>
  </body>
</html>