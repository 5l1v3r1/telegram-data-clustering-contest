<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90499"/>
    <meta property="og:site_name" content="Denník politika"/>
    <meta property="article:published_time" content="2019-11-25T12:35:26+00:00"/>
    <meta property="og:title" content="Ministerstvo obrany dostalo ďalšiu pokutu, úradu pre verejné obstarávanie nedodalo dokumenty"/>
    <meta property="og:description" content="25.11.2019 (Webnoviny.sk) – Úrad pre verejné obstarávanie (ÚVO) uložil Ministerstvu obrany SR ďalšiu, v poradí už druhú tisíc-eurovú pokutu. Agentúru SITA o tom informovala hovorkyňa úradu Janka Zvončeková a dodala, že rezort medzičasom pokutu uhradil. Ministerstvu vymerali pokutu za to, že stále nepredložilo príslušné dokumenty v prípade nákupu nových stíhacích lietadiel F-16."/>
  </head>
  <body>
    <article>
      <h1>Ministerstvo obrany dostalo ďalšiu pokutu, úradu pre verejné obstarávanie nedodalo dokumenty</h1>
      <address><time datetime="2019-11-25T12:35:26+00:00">25 Nov 2019, 12:35</time> by <a rel="author">Webnoviny</a></address>
      <p>25.11.2019 (Webnoviny.sk) – Úrad pre verejné obstarávanie (ÚVO) uložil Ministerstvu obrany SR ďalšiu, v poradí už druhú tisíc-eurovú pokutu. Agentúru SITA o tom informovala hovorkyňa úradu Janka Zvončeková a dodala, že rezort medzičasom pokutu uhradil. Ministerstvu vymerali pokutu za to, že stále nepredložilo príslušné dokumenty v prípade nákupu nových stíhacích lietadiel F-16.</p>
      <p>Úrad okrem toho kontroluje aj tender na armádne transportéry 4×4 a aj väčšie 8×8. Ministerstvo obrany SR sa bráni v stanovisku tým, že stíhačky boli obstarávané cez medzivládny kontrakt so Spojenými štátmi americkými, na ktorý sa vzťahuje výnimka a nie prostredníctvom zákona o verejnom obstarávaní. Agentúre SITA ho poskytla hovorkyňa ministerstva Danka Capáková.</p>
      <p><i>„Úrad uložil Ministerstvu obrany SR v poradí už druhú poriadkovú pokutu za to, že aj naďalej neplní povinnosť vyplývajúcu mu z rozhodnutia o prerušení konania úradu nedoručil kompletnú dokumentáciu v originálnom vyhotovení v súvislosti s aplikáciou výnimky z pravidiel a postupov vo verejnom obstarávaní pri uzatváraní zmluvy na dodanie 14 lietadiel F-16 Block 70/72 z 12. decembra 2018. Pokutu vo výške tisíc eur úrad uložil dňa 4. novembra tohto roka. Kontrolovaný pokutu zaplatil v lehote,“</i> uviedla Zvončeková.</p>
      <p>Ministerstvo tvrdí, že všetky relevantné dokumenty poskytlo.<i> „Ide o pokutu vo výške tisíc eur, v rovnakej veci ako v prípade predchádzajúcej pokuty (zmluvné dokumenty k F-16). Ministerstvo obrany SR totiž s predmetným rozhodnutím ÚVO o udelení poriadkovej pokuty nesúhlasí z dôvodu, že Úradu pre verejné obstarávanie poskytlo relevantnú dokumentáciu. V súčasnosti analyzujeme zákonné možnosti procesnej obrany v predmetnej právnej veci,“</i> uviedla Capáková.</p>
      <p>Viac k témam: <a href="https://www.webnoviny.sk/tag/minister-obrany-sr/"><u>minister obrany SR</u></a>, <a href="https://www.webnoviny.sk/tag/pokuta/"><u>pokuta</u></a>, <a href="https://www.webnoviny.sk/tag/stihacky-f-16-block-70-72/"><u>stíhačky F-16 Block 70/72</u></a>, <a href="https://www.webnoviny.sk/tag/verejne-obstaravanie/"><u>verejné obstarávanie</u></a><br/>Zdroj: Webnoviny.sk – <a href="https://www.webnoviny.sk/ministerstvo-obrany-dostalo-dalsiu-pokutu-uradu-pre-verejne-obstaravanie-nedodalo-dokumenty/"><u>Ministerstvo obrany dostalo ďalšiu pokutu, úradu pre verejné obstarávanie nedodalo dokumenty</u></a> © SITA Všetky práva vyhradené.</p>
    </article>
  </body>
</html>