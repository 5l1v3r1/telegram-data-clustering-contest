<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://napoli.repubblica.it/cronaca/2019/11/25/news/portici_picchia_la_compagna_davanti_al_figlio_arrestato_lei_riporta_ferite_guaribili_in_20_giorni-241883277/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T12:00:00+00:00"/>
    <meta property="og:title" content="Portici, picchia la compagna davanti al figlio, arrestato"/>
    <meta property="og:description" content="È accaduto propro nella Giornata contro la violenza sulle donne: vittima guaribile in venti giorni"/>
  </head>
  <body>
    <article>
      <h1>Portici, picchia la compagna davanti al figlio, arrestato</h1>
      <h2>È accaduto propro nella Giornata contro la violenza sulle donne: vittima guaribile in venti giorni</h2>
      <address>
        <time datetime="2019-11-25T12:00:00+00:00">25 Nov 2019, 12:00</time>
      </address>
      <p>Ancora una storia di maltrattamenti ai danni della propria compagna, nel giorno in cui ricorre la Giornata mondiale contro la violenza sulle donne. A Portici, in provincia di Napoli, un 33enne è stato arrestato dai carabinieri mentre aggrediva in casa la convivente, sua coetanea, davanti al figlio di 9anni, al culmine di una lite.<br/><br/>Dalle parole, lui, che probabilmente fa uso di alcool e droga, è passato ai fatti, colpendola più volte con calci e pugni. Le urla disperate sono state udite, dalla propria abitazione, dalla madre della giovane vittima che ha chiesto l'intervento dei carabinieri. Sul posto sono giunti i militari della tenenza di Ercolano che hanno bloccato e arrestato il compagno, adesso in attesa di giudizio per direttissima, con l'accusa di maltrattamenti in famiglia e lesioni personali. La donna è stata medicata all'ospedale Maresca di Torre del Greco per frattura al braccio ed escoriazioni giudicate guaribili in venti giorni. Dopo aver medicato le ferite, ha presentato denuncia ai Carabinieri  ai quali ha raccontato che subiva violenze da mesi, sebbene non avesse mai denunciato.<br/><br/>E un invito a denunciare viene oggi dall'Arma dei Carabinieri che, con personale esperto e formato, organizza cicli di conferenze nelle scuole dove agli studenti si insegna  in che modo debbano agire quando sono testimoni di episodi di violenza e come possano aiutare una vittima senza esporsi. Altra forma di contrasto è la sperimentazione  del "Mobile Angel" ovvero uno smartwatch che la vittima può indossare, se acconsente, dal momento in cui sporge la denuncia. Grazie all'"orologio intelligente", la vittima è geolocalizzata dalla centrale operativa dei carabinieri e, se in difficoltà perché perseguitata, deve solo premere un pulsantino per chiedere aiuto.<br/><br/>Se impossibilitata,  perché l'aggressore le impedisce di muoversi, l'orologio grazie a un sensore di movimento tarato ad personam, lancia l'allarme al 112 appena registra un movimento brusco e anomalo. Vi è poi "La stanza tutta per sé" nella stazione carabinieri di Capodimonte, dedicata all'ascolto di vittime di abusi con arredi accoglienti e clima sereno che mette chi ha subito violenza a proprio agio.<br/> </p>
    </article>
  </body>
</html>