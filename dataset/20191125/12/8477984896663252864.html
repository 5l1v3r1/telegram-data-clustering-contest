<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/bollywood/news/news/akshay-kumar-will-do-a-film-with-priyadarshan-after-the-span-of-10-years-director-himself-confirmed-126134527.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-25T12:59:00+00:00"/>
    <meta property="og:title" content="री-यूनाइट / 10 साल बाद प्रियदर्शन की कॉमेडी फिल्म में नजर आएंगे अक्षय कुमार, डायरेक्टर ने खुद की पुष्टि"/>
    <meta property="og:description" content="बॉलीवुड डेस्क. अक्षय कुमार करीब 10 साल बाद निर्देशक प्रियदर्शन के साथ फिल्म करने जा रहे हैं। इस बात की पुष्टि खुद डायरेक्टर ने एक एजेंसी से बातचीत में की। | Akshay Kumar to be seen in Priyadarshan's comedy film after 10 years, the director confirmed himself"/>
  </head>
  <body>
    <article>
      <h1>री-यूनाइट / 10 साल बाद प्रियदर्शन की कॉमेडी फिल्म में नजर आएंगे अक्षय कुमार, डायरेक्टर ने खुद की पुष्टि</h1>
      <address><time datetime="2019-11-25T12:59:00+00:00">25 Nov 2019, 12:59</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/25/akshay-kumar145_1574687164.jpg"/>
        <figcaption>प्रियदर्शन और अक्षय कुमार। फोटो क्रेडिट- ट्विटर।</figcaption>
      </figure>
      <h4>Dainik Bhaskar</h4>
      <p>Nov 25, 2019, 06:29 PM IST</p>
      <p><b>बॉलीवुड डेस्क. </b> अक्षय कुमार करीब 10 साल बाद निर्देशक प्रियदर्शन के साथ फिल्म करने जा रहे हैं। इस बात की पुष्टि खुद डायरेक्टर ने एक एजेंसी से बातचीत में की। उन्होंने कहा, "यह एक कॉमेडी फिल्म है। फिलहाल, मैं इसकी कहानी लिख रहा हूं।  अगले साल सितंबर-अक्टूबर में इस पर काम शुरू करूंगा। सौभाग्य से अक्षय ज्यादा कॉमेडी फिल्में नहीं कर रहे हैं। उन्होंने 'हाउसफुल 4' की, लेकिन यह वैसी नहीं रही, जैसी वे चाहते थे।"</p>
      <p>
        <b>अक्षय को सबसे सहज एक्टर मानते हैं प्रियदर्शन</b>
      </p>
      <p>अक्षय को लेकर 'हेरा फेरी', 'गरम मसाला', 'भूल भुलैया',  'दे दनादन' और 'खट्टा मीठा' जैसी फिल्में निर्देशित कर चुके प्रियदर्शन उन्हें सबसे सहज अभिनेता मानते हैं। वे कहते हैं, "मैंने उनके साथ कई फिल्मों में काम किया है। मैंने सबसे ज्यादा 47 फिल्में मोहनलाल (मलयालम सिनेमा के सुपरस्टार) के साथ की हैं और उसके बाद अक्षय के साथ। अक्षय काम के लिहाज से मेरे लिए सबसे सहज इंसान बन गए हैं, क्योंकि वे मुझ पर पूरी तरह भरोसा करते हैं। वे मुझसे यह नहीं पूछते कि मैं क्या बना रहा हूं। वे यह नहीं जानना चाहते कि मैं क्या कर रहा हूं। वे बस इतना पूछते हैं कि सर आप उत्साहित तो हैं न?  मैं हां कह देता हूं और हम काम शुरू कर देते हैं।"</p>
      <p>
        <b>अक्षय के प्रति मेरी जिम्मेदारी ज्यादा : प्रियदर्शन</b>
      </p>
      <p>प्रियदर्शन आगे कहते हैं, "उनका विश्वास है। इसलिए उनके प्रति मेरी जिम्मेदारी बढ़ जाती है। वे मुझ पर बहुत भरोसा करते हैं। इसलिए मुझे फिल्म का चलना सुनिश्चित करना होता है। यह विश्वास हमारे लिए बेहतर काम करता है। वे हमेशा कहते हैं कि उन्होंने मेरे साथ काम करते हुए बहुत कुछ सीखा है। उनकी बॉडी लैंग्वेज बेहतर हो गई है। वे बहुत विकसित हो चुके हैं। हमने 'खट्टा मीठा' की थी और उसके बाद उन्होंने 'पैडमैन' और कई दूसरे मिडिल क्लास किदार निभाने शुरू कर दिए।" प्रियदर्शन की मानें तो वे 'हंगामा 2' पूरी होते ही अक्षय के साथ काम शुरू कर देंगे। </p>
      <p>
        <b>शिल्पा शेट्टी की कमबैक फिल्म होगी 'हंगामा 2'</b>
      </p>
      <p>बातचीत में प्रियदर्शन ने यह भी कहा कि 'हंगामा 2' से शिल्पा शेट्टी बड़े पर्दे पर वापसी करेंगी। वे कहते हैं, "इसकी कहानी बिल्कुल अलग होगी। मैंने स्क्रिप्ट लिख ली है। जनवरी में इसकी शूटिंग शुरू करूंगा। एक सप्ताह में फिल्म का लीड पेयर कन्फर्म हो जाएगा। शिल्पा शेट्टी भी इस फिल्म से वापसी कर रही हैं।" गौरतलब है कि शिल्पा आखिरी बार 'ढिश्कियाऊं' में नजर आई थीं, जो 2014 में रिलीज हुई थी। फिल्म के गाने 'तू मेरे टाइप का नहीं है' में शिल्पा का स्पेशल अपीयरेंस था। वे इस फिल्म की प्रोड्यूसर भी थीं। <br/> </p>
      <related>
        <h4>Recommended News</h4>
        <a href="https://www.bhaskar.com/bollywood/news/good-news-akshay-kumar-reveals-the-poster-of-upcoming-goof-up-drama-01686653.html?ref=rlreco"/>
        <a href="https://www.bhaskar.com/bollywood/news/manushi-chillar-will-become-a-sanyogita-in-prithviraj-chauhan-01687417.html?ref=rlreco"/>
        <a href="https://www.bhaskar.com/bollywood/news/good-news-traler-akshay-kumar-wrote-celebrate-this-christmas-with-the-biggest-goof-up-01689763.html?ref=rlreco"/>
        <a href="https://www.bhaskar.com/bollywood/news/akshay-kumar-donation-ayodhya-ram-mandir-no-fake-news-01691501.html?ref=rlreco"/>
      </related>
    </article>
  </body>
</html>