<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kosmos-nea/1561197/ispania-stoiheia-sok-gia-ti-via-1027-gunaikes-ehoun-dolofonithei/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T12:17:00+00:00"/>
    <meta property="og:title" content="Ισπανία: Στοιχεία σοκ για τη βία - 1.027 γυναίκες έχουν δολοφονηθεί από συντρόφους"/>
    <meta property="og:description" content="Παρά τη βία κατά των γυναικών, οι 6 στους 10 δεν είχαν καταγγείλει κακοποίηση"/>
  </head>
  <body>
    <article>
      <h1>Ισπανία: Στοιχεία σοκ για τη βία - 1.027 γυναίκες έχουν δολοφονηθεί από συντρόφους</h1>
      <address>
        <time datetime="2019-11-25T12:17:00+00:00">25 Nov 2019, 12:17</time>
      </address>
      <p>
        <b>Παρά τη βία κατά των γυναικών, οι 6 στους 10 δεν είχαν καταγγείλει κακοποίηση</b>
      </p>
      <p>Τραγικά είναι τα στοιχεία για τη βία κατά των γυναικών στην Ισπανία αφού 1.027 γυναίκες έχουν δολοφονηθεί από τον σύζυγο, ή τον σύντροφό τους, νυν και πρώην, από το 2013, 51 από αυτές μέσα στο 2019. Τα επίσημα στοιχεία δημοσιεύθηκαν από τις αντίστοιχες αρχές στην Ισπανία, με την ευκαιρία της σημερινής Ημέρας για την Καταπολέμηση της Βίας κατά των Γυναικών.</p>
      <p>Συνολικά 275 ανήλικοι έχουν μείνει ορφανοί, λόγω της δολοφονίας της μητέρας τους, από το 2013: 42 το 2013, 43 το 2014, 51 το 2015, 29 το 2016, 26 το 2017, 39 το 2018 και ήδη 43 φέτος. Σύμφωνα με τα στοιχεία, που επικαλείται το ισπανικό πρακτορείο ΕFE, το χειρότερο έτος από πλευράς στατιστικών στοιχείων για φόνους γυναικών υπήρξε το 2008 με 76 νεκρές γυναίκες. Παράλληλα, το όριο των 70 θανάτων έχει ξεπερασθεί και σε άλλες τέσσερις «αποφράδες» χρονιές: το 2010 (73), το 2003 (71), το 2004 (72) και το 2007 (71).</p>
      <p>
        <b>Οι 6 στους 10 δεν είχαν καταγγείλει κακοποίηση</b>
      </p>
      <p>Το 64% εξ αυτών σύμφωνα με το ΑΠΕ-ΜΠΕ συμβίωνε με τον δράστη (οι 660 από τις δολοφονίες τελέσθηκαν στην οικογενειακή εστία και σε 10 περιπτώσεις συζούσαν). Στις 624 περιπτώσεις δολοφονίας, οι γυναίκες διατηρούσαν ακόμη σχέση με τον δράστη, στις 231 είχαν διακόψει τη σχέση και στις 172 βρίσκονταν σε διάσταση.</p>
      <p>Σχεδόν οι 6 από τις 10 δολοφονηθείσες γυναίκες δεν είχαν καταγγείλει την κακοποίησή τους και τον αυτουργό της. Μόνον το 21% των περιπτώσεων το είχε καταγγείλει, ενώ για 201 περιπτώσεις δεν υπάρχουν στοιχεία.</p>
      <p>Σύμφωνα με τις αναλύσεις, οι δράστες χρησιμοποιούν επίσης τη βία κατά των παιδιών για να επιτεθούν στις συζύγους, ή τις συντρόφους τους. Η Ισπανία έχει αρχίσει να συμπεριλαμβάνει τις δολοφονίες ανηλίκων στα κρούσματα της έμφυλης βίας μόλις από το 2013. Μέσα στο διάστημα τούτο, έχουν καταγραφεί 34 δολοφονίες ανηλίκων.</p>
      <p>Σύμφωνα με τα στοιχεία της Επιτροπής της κυβέρνησης για τη Βία κατά των Γυναικών, οι 667 από τις δολοφονηθείσες ήταν Ισπανίδες, οι 332 ξένης υπηκοότητας, ενώ δεν έχει διευκρινισθεί η εθνικότητα σε 18 περιπτώσεις.</p>
      <p>Όσον αφορά το ηλικιακό φάσμα των θυμάτων, η συντριπτική πλειονότητά τους εντάσσεται στις τρεις κατηγορίες των γυναικών ηλικίας 21-30 ετών (206), 31-40 (279) και 41-50 (233). Ηλικίας μικρότερης των 17 ετών ήσαν 10 από τα θύματα, 33 μεταξύ 18-20 ετών, 119 μεταξύ 51 και 60, άλλες 50 γυναίκες ήταν από 71-84, οι 6 άνω των 85 ετών, ενώ για 15 περιπτώσεις δεν υπάρχουν στοιχεία για ηλικία.</p>
      <p>Όσον αφορά τις περιοχές, τα θλιβερά πρωτεία διατηρεί η Ανδαλουσία, με 205 δολοφονίες, ακολουθεί η Καταλονία (160), η Περιφέρεια της Βαλένθιας (131) και αυτή της Μαδρίτης (107), ενώ έπονται οι Κανάριες Νήσοι (70), η Γαλικία (61) και οι άλλες αυτόνομες περιοχές.</p>
      <p>Τα στοιχεία για το τρέχον έτος, επισημαίνουν οι ίδιες πηγές, ενδέχεται να επιβαρυνθούν καθώς δεν έχουν περαιωθεί ακόμη οι έρευνες για τη δολοφονία μίας 29χρονης στο Αγιαμόντε της Ουέλβα, μίας 63χρονης στο Σάντα Κρουθ της νήσου Τενερίφης, όπως και μίας 53χρονης επίσης από την Τενερίφη.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1561195/suglonistiko-video-tis-elas-gia-tin-kakopoiisi/"/>
      </related>
    </article>
  </body>
</html>