<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/oncologia/news/2019/11/25/news/tumore_del_polmone_e_mutazioni_genetiche_quello_che_vogliono_i_pazienti-241886042/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T12:48:00+00:00"/>
    <meta property="og:title" content="Tumore del polmone e mutazioni genetiche: i pazienti si incontrano"/>
    <meta property="og:description" content="Si apre oggi a Roma “Be MUT-ual Days”, evento dedicato ai malati che presentano alterazioni molecolari e ai loro caregiver. Per la prima volta,"/>
  </head>
  <body>
    <article>
      <h1>Tumore del polmone e mutazioni genetiche: i pazienti si incontrano</h1>
      <h2>Si apre oggi a Roma “Be MUT-ual Days”, evento dedicato ai malati che presentano alterazioni molecolari e ai loro caregiver. Per la prima volta, persone con neoplasia “mutata” si incontrano e si confrontano</h2>
      <address><time datetime="2019-11-25T12:48:00+00:00">25 Nov 2019, 12:48</time> by <a rel="author">TIZIANA MORICONI</a></address>
      <p>DEL 29% in 10 anni. Di tanto è aumentato il numero delle persone che vivono dopo una diagnosi di tumore del polmone: nel 2010 erano 82.795 e oggi sono quasi 107 mila. Un risultato notevole in una malattia aggressiva e difficile da trattare. Merito di una medicina sempre più precisa, in grado di trovare e sfruttare le mutazioni. Proprio ai bisogni dei pazienti colpiti da tumore del polmone non a piccole cellule caratterizzato da alterazione molecolare è dedicato<a href="http://www.womenagainstlungcancer.eu/be-mut-ual-days/"> <i><b>Be MUT-ual Days</b></i></a>, un evento unico nel suo genere che si apre oggi a Roma: per due giorni, 80 pazienti provenienti da molti centri oncologici italiani, 60 caregiver e 30 medici si incontrano per confrontarsi sulle nuove possibilità e sui nuovi bisogni determinati dalle terapie innovative. E sulle azioni da intraprendere per colmare le lacune esistenti.<br/> </p>
      <h3>L’importanza di incontrarsi</h3>
      <p>“A differenza di quanto avviene negli Stati Uniti e in alcuni Paesi europei, le persone che oggi in Italia vivono con una diagnosi di tumore del polmone continuano ad essere reticenti rispetto al riunirsi o al far parte di associazioni di pazienti, e difficilmente vogliono essere protagoniste attive nel proprio percorso di malattia e di cura”, spiega <b>Silvia Novello</b>, Ordinario di Oncologia Medica all’Università di Torino, responsabile della Struttura Semplice Dipartimentale di Oncologia Toracica del San Luigi di Orbassano e presidente di Walce, (Women Against Lung Cancer in Europe - Donne Contro il Tumore del Polmone in Europa, l’associazione che ha organizzato l’evento, con il patrocinio di CittadinanzAttiva, Favo, Insieme contro il Cancro, Salute Donna e Salute Uomo e Walce Puglia.<br/> </p>
      <h3>Tumori mutati nel 15-20% dei pazienti</h3>
      <p>Grazie ai nuovi approcci terapeutici, però, molti pazienti iniziano ad acquisire maggiori competenze e ad avere maggior interesse per tutto ciò che riguarda la propria salute, e sono quindi più coinvolti nelle decisioni riguardanti la malattia. “In particolare - continua Novello - in gruppi selezionati di malati, in cui esistono specifiche alterazioni molecolari, sono stati raggiunti risultati importanti con i farmaci a bersaglio molecolare che hanno sensibilmente migliorato la storia naturale e la prognosi”.<br/><br/>Oggi queste terapie riescono a controllare la malattia per un lungo periodo di tempo, ma sono efficaci solo in quei pazienti che presentano specifiche mutazioni genetiche, ossia ancora una minoranza dei casi di malattia avanzata - dal 15 al 20% - presenti soprattutto tra non fumatori o ex fumatori. “Ancora oggi l’85% dei casi di tumore del polmone interessa i tabagisti che meno frequentemente presentano queste alterazioni molecolari bersaglio dei nuovi farmaci, e che beneficiano quindi di altre strategie terapeutiche, quali la chemioterapia oppure l’immunoterapia, che si è aggiunta alle armi disponibili”.<br/> </p>
      <h3>Servono test per individuare le mutazioni</h3>
      <p>I biomarcatori utilizzati nella pratica clinica, a cui ad oggi si abbinano terapie mirate già considerate standard di cura, sono la <b>mutazione del gene EGFR </b>e il <b>riarrangiamento dei geni ALK e ROS1</b>. La mutazione di EGFR si ritrova nel 10-15% dei pazienti con adenocarcinoma polmonare. Quasi il 50% dei tumori polmonari con questa mutazione viene diagnosticato in persone che non hanno mai fumato. L’alterazione di ALK è presente nel 5% dei pazienti affetti da carcinoma polmonare, soprattutto nell’adenocarcinoma. E l’alterazione di ROS1 è presente nell’1% circa dei malati, anche in questo caso soprattutto nell’adenocarcinoma. “Servono test molecolari specifici per individuare queste alterazioni”, sottolinea Novello.<br/> </p>
      <h3>Bisogni diversi</h3>
      <p>“Le persone che ricevono una diagnosi di tumore del polmone non a piccole cellule con alterazione molecolare, spesso, poiché più giovani e con una migliore qualità di vita, hanno esigenze diverse rispetto agli altri pazienti, dal punto di vista sia clinico, sia dell’informazione sia emozionale”, sottolinea <b>Annamaria Catino</b>, presidente di WALCE Puglia: “Questo è uno dei motivi per incoraggiare la creazione di network di condivisione e fornire risorse educazionali specifiche”.<br/> </p>
      <h3>I Be MUT-ual Days</h3>
      <p>La prima giornata di Be MUT-ual Days si apre con la proiezione di “Apolide”, corto vincitore, quest’anno, del 3° premio del Bando di Aiom (Associazione Italiana di Oncologia Medica) e Fondazione Aiom 2019 ‘Oncologia e Cinema’. A seguire, Benjamin Besse, uno dei più importanti esperti in oncologia toracica a livello internazionale, offre una lettura magistrale dedicata allo stato dell’arte e alle prospettive future del trattamento del tumore del polmone. A chiudere, la testimonianza di una paziente olandese con diagnosi di tumore del polmone non a piccole cellule (con mutazione di ROS1), che condividerà la sua esperienza non solo come paziente, ma anche come membro di un’associazione attiva a livello nazionale e internazionale. Nella seconda giornata, pazienti e caregiver avranno uno spazio dedicato: verranno divisi in due gruppi e, guidati da due moderatori (il prof. Gianluigi De Gennaro del Dipartimento di Biologia dell’Università degli Studi di Bari e la dott.ssa Maria Vittoria Pacchiana, psiconcologa presso la Struttura Semplice Dipartimentale di Oncologia Polmonare del San Luigi di Orbassano) coadiuvati anche dall’avvocato Elisabetta Iannelli (Segretario Generale FAVO), si confronteranno su diversi temi, relativi a criticità quotidiane e azioni da intraprendere, i cui risultati verranno riportati e condivisi durante la tavola rotonda, alla presenza di rappresentanti di AIFA (Agenzia Italiana del Farmaco), AIOM, SIAPEC-IAP (Società Italiana di Anatomia Patologica e di Citologia Diagnostica), ISS (Istituto Superiore di Sanità), Ricerca e Innovazione in Sanità e Associazioni, quali CittadinanzAttiva, FAVO, Insieme contro il Cancro, Salute Donna e WALCE. “L’obiettivo – conclude Novello - è cercare un confronto per trovare risposte forti e concrete ai crescenti bisogni di tipo sanitario ed extra sanitario, che, ancora oggi, i pazienti considerano irrisolti”.<br/> </p>
      <h3>Novembre, il mese dedicato alla sensibilizzazione sul tumore del polmone</h3>
      <p>L'evento è uno dei molti organizzati da Walce per novembre, il mese dedicato alla prevenzione, alla diagnosi e alla cura di questa neoplasia, che in Italia colpisce migliaia di persone ogni anno (per il 2019 sono 42.500 diagnosi). Tra le iniziative: una mostra itinerante e una<a href="http://www.womenagainstlungcancer.eu/immunoterapia-graphic-motion/#more"> graphic motion</a> realizzata in collaborazione con lo IED di Milano. Proseguono, inoltre, le sedute di trucco per pazienti, la Pet Therapy in collacorazione con Te.C.A per i pazienti operati o sottoposti a trattamento chemio e radioterapico, l’arteterapia, i corsi di cucina con lo chef Giovanni Allegro e la campagna "<a href="http://www.womenagainstlungcancer.eu/prevenzione-fumo-scuole/">Questa non me la fumo</a>" per la prevenzione del tabagismo nelle scuole.<br/><br/>LEGGI - <a href="https://www.repubblica.it/oncologia/qualita-di-vita/2019/03/14/news/passeggiate_con_il_cane_per_i_pazienti_con_tumore_al_polmone-221544673/">Passeggiate con il cane per i pazienti con tumore al polmone</a><br/><a href="https://www.repubblica.it/salute/medicina-e-ricerca/2019/09/13/news/in_famiglia_all_improvviso_web_fiction-235840033/">"In famiglia all’improvviso", una web fiction per raccontare il tumore</a><br/> </p>
    </article>
  </body>
</html>