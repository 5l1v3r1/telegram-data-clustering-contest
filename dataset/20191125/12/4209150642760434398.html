<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Dacic-Srbija-ne-izvozi-oruzje-u-Ukrajinu/570405?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T12:58:15+00:00"/>
    <meta property="og:title" content="Dačić: Srbija ne izvozi oružje u Ukrajinu"/>
    <meta property="og:description" content="BEOGRAD - Ministar spoljnih poslova Srbije Ivica Dačić izjavio je danas da Srbija nije izvozila oružje u Ukrajinu, niti izdavala dozvole za prodaju oružja zemljama koje su na crnoj listi."/>
  </head>
  <body>
    <article>
      <h1>Dačić: Srbija ne izvozi oružje u Ukrajinu</h1>
      <address><time datetime="2019-11-25T12:58:15+00:00">25 Nov 2019, 12:58</time> by <a rel="author">Srna</a></address>
      <p>BEOGRAD - Ministar spoljnih poslova Srbije Ivica Dačić izjavio je danas da Srbija nije izvozila oružje u Ukrajinu, niti izdavala dozvole za prodaju oružja zemljama koje su na crnoj listi.</p>
      <p>Dačić je, komentarišući navode da je ukrajinska vojska koristila krijumčareno oružje proizvedeno u Srbiji, objasnio da je potrebno nekoliko dozvola da bi neko izvozio oružje iz Srbije i da jednu od tih dozvola daje Ministarstvo spoljnih poslova.</p>
      <p>On je za televiziju "Happy" precizirao da se Ministarstvo bavi time da li je krajnji korisnik na listi zabranjenih zemalja, odnosno gdje oružje odlazi.</p>
      <p>"Nijedna dozvola nije izdata za Ukrajinu, upravo zbog sukoba. Mi sigurno nismo izdali dozvolu za izvoz naoružanja za neke zemlje koje se nalaze na crnoj listi", rekao je on.</p>
      <p>Prema njegovim riječima, interes Srbije je da proda oružje, a da se zna na koji način se to radi.</p>
      <p>Predsjednik Srbije Aleksandar Vučić rekao je u subotu, 23. novembra, da njegovi politički protivnici Dragan Đilas i Marinika Tepić, koji su u javnost iznijeli navodne dokaze o tome da Srbija izvozi oružje u Ukrajinu, žele da nanesu ogromnu štetu Srbiji.</p>
      <p>On je naveo da su Đilas i Tepićeva sakrili dvije stranice dokumenta, koje pokazuju da je Srbija uradila sve po zakonu i da ništa nije izvezla u Ukrajinu.</p>
    </article>
  </body>
</html>