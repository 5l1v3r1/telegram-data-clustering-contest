<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426423/h-perifereiakh-anaptyxh-apaitei-thn-axiopoihsh-twn-limaniwn-ths-kameiroy-skalas-alla-kai-ths-lardoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-25T12:15:01+00:00"/>
    <meta property="og:title" content="Η περιφερειακή ανάπτυξη απαιτεί την αξιοποίηση των λιμανιών της Καμείρου Σκάλας αλλά και της Λάρδου"/>
    <meta property="og:description" content="Γράφει ο"/>
  </head>
  <body>
    <article>
      <h1>Η περιφερειακή ανάπτυξη απαιτεί την αξιοποίηση των λιμανιών της Καμείρου Σκάλας αλλά και της Λάρδου</h1>
      <address>
        <time datetime="2019-11-25T12:15:01+00:00">25 Nov 2019, 12:15</time>
      </address>
      <p>
        <b>Γράφει ο<br/>Γεώργιος Β. Παπαγεωργίου</b>
      </p>
      <p>
        <b>Το νησί αναπτύσσεται περιφερειακά και περιμετρικά με έργα κυρίως τουριστικής υποδομής του ιδιωτικού τομέα: ξενοδοχεία, εξοχικά που πωλούνται σε ξένους, εστιατόρια, μπαρ, καταστήματα και πολυκαταστήματα, αλλά και ιδιωτικές εξοχικές κατοικίες ή και μόνιμες των κατοίκων της περιοχής.</b>
      </p>
      <p>Eπίσης, στο νησί έχουν αναληφθεί και πρωτοβουλίες σε διάφορες καλλιέργειες του πρωτογενούς τομέα: γεωργία, κτηνοτροφία, μελισσοκομία, αμπελουργία, αλλά και ιχθυοκαλλιέργειες και μικρές οικιακές παραδοσιακές βιοτεχνίες.</p>
      <p>Στη βόρεια πλευρά της Ρόδου και στο μέσο περίπου αυτής, υπάρχει και λειτουργεί με υποτυπώδεις υποδομές, το υπήνεμο, ασφαλές, φυσικό σχεδόν λιμάνι της Καμείρου Σκάλας που έστω και με αυτές τις βασικές ελλειπείς υποδομές, εξυπηρετεί τουριστικά, εμπορικά, επιβατικά και αλιευτικά σκάφη κυρίως των νησιών της Δωδεκανήσου, με τα οποία γειτνιάζει, ενώ αν βελτιωθούν οι υπάρχουσες υποδομές, αν αξιοποιηθεί ως βασικό λιμάνι, είναι βέβαιο ότι θα συμβάλλει ουσιαστικά, αποφασιστικά και πρακτικά στην ανάπτυξη της περιοχής. Είναι αναγκαίο και το ζητούν εδώ και πολλά χρόνια δικαίως οι κάτοικοι της Κρητηνίας.</p>
      <p>Στην νότια πλευρά της Ρόδου και εδώ επίσης στο μέσον αυτής και σε επίκαιρο, υπήνεμο και ασφαλές σημείο, λειτουργεί και εξυπηρετεί ανάγκες και προοπτικές όμοιες με αυτές της Καμείρου Σκάλας, το λιμάνι της Λάρδου.</p>
      <p>Το λιμάνι αυτό έχει τις προδιαγραφές αλλά έχει και ελλειπείς υποδομές που χρειάζονται βελτίωση και αξιοποίηση για να καλύψει όλες τις ανάγκες της ολοένα αναπτυσσόμενης περιοχής αλλά και των γειτονικών νησιών, αφού το λιμάνι της Λάρδου και σήμερα λειτουργεί υποτυπωδώς, όμως αποτελεσματικά.</p>
      <p>Και τα δύο λιμάνια της Λάρδου αλλά και της Καμείρου Σκάλας, πρέπει να δεχθούν βελτιώσεις των εγκαταστάσεών τους, και να αξιοποιηθούν σε τέτοιο μεγάλο βαθμό, που να αποτελέσουν αναγκαίως συμπληρωματικά των υπάρχουσων λιμανιών της Ρόδου, τα οποία σε πολλές περιπτώσεις και σε πολλές μέρες δεν μπορούν να καλύψουν τις ανάγκες του νησιού σε τουριστικές αφίξεις επιβατικών πλοίων, ιδιωτικών αλλά και εμπορικών σκαφών, χωρίς καθυστερήσεις και παλινωδίες.</p>
    </article>
  </body>
</html>