<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402616/%D9%87%D8%B1-%DA%AF%D9%88%D9%86%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%A9%D8%A7%D9%84%D8%A7-%D8%AF%D8%B1-%D8%A8%D8%A7%D8%B2%D8%A7%D8%B1-%D9%85%D9%85%D9%86%D9%88%D8%B9-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:56:41+00:00"/>
    <meta property="og:title" content="هر گونه افزایش قیمت کالا در بازار ممنوع است"/>
    <meta property="og:description" content="ایسنا/چهارمحال و بختیاری معاون هماهنگی امور اقتصادی استاندار چهارمحال و بختیاری گفت: هر گونه افزایش قیمت کالا در بازار ممنوع بوده و اگر افزایش قیمتی مشاهده شود برخورد جدی صورت می‌گیرد و تعزیرات حکومتی استان معرفی خواهد شد."/>
  </head>
  <body>
    <article>
      <h6 class="kicker">معاون امور اقتصادی استاندار چهارمحال و بختیاری:</h6>
      <h1>هر گونه افزایش قیمت کالا در بازار ممنوع است</h1>
      <address><time datetime="2019-11-25T12:56:41+00:00">25 Nov 2019, 12:56</time> by <a rel="author">ساناز صیدی</a></address>
      <p>ایسنا/چهارمحال و بختیاری معاون هماهنگی امور اقتصادی استاندار چهارمحال و بختیاری گفت: هر گونه افزایش قیمت کالا در بازار ممنوع بوده و اگر افزایش قیمتی مشاهده شود برخورد جدی صورت می‌گیرد و تعزیرات حکومتی استان معرفی خواهد شد.</p>
      <p>الله‌کرم نصیری ۴ آذرماه در ستاد تنظیم بازار استان، اظهار کرد: با توجه به افزایش قیمت بنزین، وضعیت بازار نسبتا مطلوب است ولی در چندین بخش مسائل و مشکلاتی وجود دارد.</p>
      <p>وی با اشاره به اینکه کالا به اندازه کافی در بازار موجود است و کمبودی وجود ندارد، افزود: هیچ‌گونه افزایش قیمتی در بازار وجود ندارد، زیرا ستاد تنظیم بازار کشور مصوب کرده هر گونه افزایش قیمت کالا ممنوع بوده و در صورتی که مجوز افزایش قیمت صادر شده باشد، لغو خواهد شد.</p>
      <p>نصیری تاکید کرد: هرگونه افزایش قیمت کالا در بازار ممنوع بوده و اگر افزایش قیمتی در بازار مشاهده شود، برخورد جدی صورت می‌گیرد و به تعزیرات حکومتی استان معرفی خواهد شد.</p>
      <p>وی با اشاره به اینکه کشتارگاه‌های مرغ استان درخواست افزایش قیمت داشتند، تصریح کرد: مرغ به اندازه کافی در سطح بازار موجود است و نباید فعلا قیمت مرغ افزایش یابد زیرا افزایش آن ممنوع است، بنابراین باید کشتارگاه‌ها توجیه شوند.</p>
      <p>معاون هماهنگی امور اقتصادی استاندار در خصوص افزایش قیمت خیار و گوجه در بازار، گفت: سرمای هوا و کاهش تولید محصولاتی همچون خیار و گوجه دلیلی بر افزایش قیمت نیست، قطعا در هفته آینده میوه و سبزی از مناطق جنوبی استان روانه بازار خواهد شد.</p>
      <p>وی خاطرنشان کرد: کمیته‌ای اعم از سازمان صمت، جهاد کشاورزی، تعزیرات حکومتی، فرمانداری، دفتر امور اقتصادی و اصناف تشکیل شود و تصمیمی جامع‌الاطراف و متناسب با تصمیم کلان در بحث میوه و تره‌بار گرفته شود تا مردم در این زمینه احساس نگرانی نکنند.</p>
      <p>انتهای پیام</p>
    </article>
  </body>
</html>