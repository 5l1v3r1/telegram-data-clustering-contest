<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/575321/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-25T12:02:33+00:00"/>
    <meta property="og:title" content="בנט: &quot;יש לנו איום מבפנים – רוח הפלגנות והקיטוב&quot;"/>
    <meta property="og:description" content="שר הביטחון נפתלי בנט, השתתף בטקס הזיכרון השנתי לחללי מבצע קדש בהר הרצל ונשא דברים | בדבריו התייחס בנט לפילוג בעם: &quot;אין אויב בעולם שמסוגל לפגוע בנו כמו שהמלחמות בינינו פוגעות בנו&quot;"/>
  </head>
  <body>
    <article>
      <h1>בנט: "יש לנו איום מבפנים – רוח הפלגנות והקיטוב"</h1>
      <address><time datetime="2019-11-25T12:02:33+00:00">25 Nov 2019, 12:02</time> by <a rel="author">קובי פינקלר</a></address>
      <p>
        <b>שר הביטחון נפתלי בנט, השתתף בטקס הזיכרון השנתי לחללי מבצע קדש בהר הרצל ונשא דברים | בדבריו התייחס בנט לפילוג בעם: "אין אויב בעולם שמסוגל לפגוע בנו כמו שהמלחמות בינינו פוגעות בנו"</b>
      </p>
      <figure>
        <img src="http://www.93fm.co.il/wp-content/uploads/2018/08/F170830ADFF05.jpg"/>
        <figcaption>נפתלי בנט<cite>צילום: פלאש 90</cite></figcaption>
      </figure>
      <p>שר הביטחון, נפתלי בנט, השתתף כעת בטקס הזיכרון השנתי לחללי מבצע קדש בהר הרצל, בו השתתף גם נשיא המדינה, רובי ריבלין ובכירים נוספים. השר נשא דברים והניח זר לזכר הנופלים.</p>
      <p>בנט התייחס להלך הרוח הציבורי בעת האחרונה ואמר: "לא רק אויבינו מבחוץ מאיימים עלינו, אלא יש לנו גם איום מבפנים – רוח הפלגנות והקיטוב. אין אויב בעולם שמסוגל לפגוע בנו כמו שהמלחמות בינינו פוגעות בנו".</p>
      <p>"אנו עומדים בפני שבועות קשים. ויהיו אשר יהיו תוצאותיהם", הוסיף בנט, והתכוון למצב הפוליטי והציבורי ולפילוג בעם – "צריך לנקות את האוויר המורעל שאנו נושמים. הנופלים שלזכרם אנו עורכים טקס זה ראויים לכך".</p>
      <p>בנוגע למתיחות הביטחונית ולאירועי השבועיים האחרונים, אמר בנט: "מפת המזרח התיכון השתנתה, אבל האיומים נותרו, אף שחלקם שינו את פניהם. לאויבינו ברור שאנו נגיב לכל ניסיון למנוע מאיתנו לחיות. ברור להם שהתגובה שלנו תהיה מדויקת מאוד, וכואבת מאוד. את הדברים האלה אני מכוון לא רק למי שמבקש את נפשנו בזירה הדרומית, אלא גם בצפון".</p>
      <p>"צה"ל ימשיך לעמוד בנחישות מול איומים מקרוב ומרחוק. נעמוד איתנים, בתבונה, בתעוזה, ובאמצעים החדישים ביותר שיש בידינו מול כל הסכנות והאיומים", אמר השר לסיום.</p>
      <related>
        <a href="http://www.93fm.co.il/radio/575278/"/>
        <a href="http://www.93fm.co.il/radio/575187/"/>
        <a href="http://www.93fm.co.il/radio/575080/"/>
      </related>
    </article>
  </body>
</html>