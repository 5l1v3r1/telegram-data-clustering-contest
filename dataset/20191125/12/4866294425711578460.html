<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21899/megint-elkezdtek-okostelefonokat-vasarolni-az-emberek"/>
    <meta property="og:site_name" content="PC Forum"/>
    <meta property="article:published_time" content="2019-11-25T12:00:00+00:00"/>
    <meta property="og:title" content="Megint elkezdtek okostelefonokat vásárolni az emberek"/>
    <meta property="og:description" content="Történetének legnagyobb, 8 százalékos forgalomnövekedését érte el az európai piac"/>
  </head>
  <body>
    <article>
      <h1>Megint elkezdtek okostelefonokat vásárolni az emberek</h1>
      <address><time datetime="2019-11-25T12:00:00+00:00">25 Nov 2019, 12:00</time> by <a rel="author">[hírszerkesztő]</a></address>
      <p>[MTI] Történetének a legnagyobb, 8 százalékos harmadik negyedévi forgalomnövekedését érte el az európai okostelefon piac a Canalys piackutató cég felmérése alapján. Nyolc százalékos növekedésével az európai piac nyújtotta a legjobb teljesítményt az idei harmadik negyedévben, megelőzve az ázsiai-csendes-óceáni térség hat százalékos piaci növekedését is.<br/><br/>A forgalomnövekedés elsősorban a piacvezető dél-koreai Samsungnak volt köszönhető, amely az előző évinél 26 százalékkal több okostelefont értékesített. Az értékesítési rangsorban második kínai Huawei a második negyedévi "katasztrofális" 8,5 millióról 11,6 millióra növelte a harmadik negyedévben az eladásait, korrigálva az ellene életbe léptetett amerikai szankciók hatását. Az egy évvel korábbihoz képest viszont a Huawei harmadik negyedévi eladásai nem mutattak lényeges változást.<br/><br/>Az átlagos piaci növekedéstől elmaradó Huawei által szabadon hagyott vásárlói kapacitásra a Samsung mellett elsősorban a többi kínai gyártó "ugrott rá". A legnagyobb mértékben így az eladási rangsorban egyébként a Samsung mögött messze a negyedik kínai Xiaomi növelte eladásait a harmadik negyedévben, 73 százalékkal. Nagy erőkkel igyekeznek ugyanakkor az európai piacra behatolni a kínai Oppo, Oneplus, Realme és Vivo cégek is.<br/><br/>Az új belépőknek és az 5G hálózati fejlesztéseknek köszönhetően így 2020-ban izgalmas piaci fejleményekre lehet számítani Európában a Canalys szakértői szerint. Megjegyzik ugyanakkor, hogy mivel az európai mobil szolgáltatói piac jóval több szereplős, mint az amerikai vagy a kínai, az 5G hálózatok fejlesztése is lassúbb ütemben halad majd. Az okostelefon gyártók számára viszont a többi hálózati szolgáltató egyúttal több potenciális üzleti partnert, azaz több belépési lehetőséget jelent.<br/><br/>A harmadik negyedévben 52,5 millió okostelefon fogyott az európai piacon, nyolc százalékkal több a 2018 harmadik negyedévi 48,8 milliónál.<br/><br/>Az eladási listát a harmadik negyedévben a Samsung vezette 18,7 millió, az egy évvel korábbinál 26 százalékkal több okostelefon eladásával Európában. A Samsung piaci részesedése 35,7 százalékra duzzadt 30,4 százalékról.<br/><br/>A Huawei 11,6 millió okostelefont értékesített a harmadik negyedévben a 2018 harmadik negyedévi 11,7 millió után, ami 0,01 százalékos csökkenésnek felel meg. A piaci részesedés 22,2 százalékra csökkent 23,9 százalékról. Az Apple eladásai 4 százalékkal 9,8 millióra csökkentek 10,2 millióról, piaci részesedése 18,6 százalékra zsugorodott 20,8 százalékról.<br/><br/>A Xiaomi 5,5 millió okostelefont adott el, 73 százalékkal többet az egy évvel korábbi 3,2 milliónál, piaci részesedése pedig 10,5 százalékra duzzadt 6,5 millióról. Az öt legnagyobb piaci szereplő között a HMD Global Oy (a Nokia utódja) 0,9 millió készüléket értékesített az idei harmadik negyedévben, 21 százalékkal kevesebbet a tavalyi harmadik negyedévi 1,2 milliónál, piaci részesedése így 1,8 százalékra csökkent 2,4 százalékról.<br/><br/>Az összes többi gyártó együtt 5,9 millió készüléket értékesített a harmadik negyedévben Európában, 24 százalékkal kevesebbet a 2018 harmadik negyedévinél. Piaci részesedésük 11,2 százalékra csökkent 16,0 százalékról.</p>
    </article>
  </body>
</html>