<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549896.html/%D8%A7%D9%81%D8%AA%D8%AA%D8%A7%D8%AD-%D8%AE%D8%A7%D9%86%D9%87-%D9%87%D8%A7%DB%8C-%D8%B3%DB%8C%D9%84-%D8%B2%D8%AF%DA%AF%D8%A7%D9%86-%D9%84%D8%B1%D8%B3%D8%AA%D8%A7%D9%86-%D8%AF%D8%B1-%D9%87%D9%81%D8%AA%D9%87-%D8%A8%D8%B3%DB%8C%D8%AC-----%D9%85%DB%8C%D9%84%DB%8C%D8%A7%D8%B1%D8%AF-%D8%AA%D8%B3%D9%87%DB%8C%D9%84%D8%A7%D8%AA-%D8%A7%D9%82%D8%AA%D8%B5%D8%A7%D8%AF%D9%85%D9%82%D8%A7%D9%88%D9%85%D8%AA%DB%8C-%D8%AF%D8%B1-%D8%A7%D8%B3%D8%AA%D8%A7%D9%86-%D9%BE%D8%B1%D8%AF%D8%A7%D8%AE%D8%AA-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T12:18:00+00:00"/>
    <meta property="og:title" content="افتتاح خانه‌های سیل‌زدگان لرستان در هفته بسیج/ ۵۰ میلیارد تسهیلات اقتصادمقاومتی در استان پرداخت شد"/>
    <meta property="og:description" content="مسئول سازمان بسیج سازندگی قزوین گفت: از سال 93 تا کنون نزدیک به 3 هزار و 300 نفر در استان از این تسهیلات بهره‌مند شدند و طی این مدت حدود 50 میلیارد تومان وام پرداخت کردیم که در ایجاد اشتغال کمک کرده است."/>
  </head>
  <body>
    <article>
      <h1>افتتاح خانه‌های سیل‌زدگان لرستان در هفته بسیج/ ۵۰ میلیارد تسهیلات اقتصادمقاومتی در استان پرداخت شد</h1>
      <h2>مسئول سازمان بسیج سازندگی قزوین خبر داد</h2>
      <address>
        <time datetime="2019-11-25T12:18:00+00:00">25 Nov 2019, 12:18</time>
      </address>
      <p>مسئول سازمان بسیج سازندگی قزوین گفت: از سال 93 تا کنون نزدیک به 3 هزار و 300 نفر در استان از این تسهیلات بهره‌مند شدند و طی این مدت حدود 50 میلیارد تومان وام پرداخت کردیم که در ایجاد اشتغال کمک کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سرهنگ مهدی صادق پور در گفت‌وگو با <a href="https://sobheqazvin.ir/">صبح قزوین</a><a href="http://shakhesnews.com/">،</a> با گرامیداشت هفته بسیج اظهار کرد: با توجه به منحل شدن جهاد سازندگی نیز سازمان بسیج سازندگی از سال ۷۹ به فرمان مقام معظم رهبری تشکیل شد که با اقدامات خودجوش گروه‌های جهادی کلید خورده بود.</p>
      <p>وی افزود: سازمان بسیج سازندگی از ظرفیت و پتانسیل جوانان با توجه به توانایی که دارند بهره می‌گیرد تا از اوقات فراغت این نیروهای توانمند استفاده بهینه شود.</p>
      <p>مسئول سازمان بسیج سازندگی استان قزوین با بیان اینکه ما اکنون سه موضوع را دنبال می‌کنیم، گفت: بحث اعطای تسهیلات اقتصاد مقاومتی و ارائه آموزش‌ها است و موضوعات اقتصاد مقاومتی هم حدود ۱۸عرصه از جمله داربستی کردن باغات انگور، صنایع دستی، گوهر تراشی، پرورش دام سبک و سنگین و پرورش ماکیان است.</p>
      <p>صادق پور اضافه کرد: طرح‌های اقتصاد مقاومتی کمک می‌کند تا خانوارها در شرایط اقتصادی روی پای خود بایستند به طوری که از سال ۹۳ تا کنون نزدیک به ۳ هزار و ۳۰۰ نفر در استان از این تسهیلات بهره‌مند شدند و طی این مدت حدود ۵۰ میلیارد تومان وام پرداخت کردیم که در ایجاد اشتغال کمک کرده است.</p>
      <p>این مقام مسئول بیان کرد: دومین حوزه مربوط به حرکت‌های جهادی و تشکیل گروه‌های جهادی است که یکی از عرصه‌هایی که بسیجیان می‌توانند خدمت کنند نیز بحث بسیج سازندگی است.</p>
      <p>وی عنوان کرد: اکنون حدود ۷هزار نفر از بسیجیان استان قزوین در قالب گروه‌های جهادی سازماندهی شدند و نقاط هدفی را مشخص کردیم که حدود ۱۰۰ نقطه در استان قزوین است که کم‌برخوردارند و نیاز به کمک دارند.</p>
      <p>
        <b>۴۵۰ واحد سیل‌زده در استان لرستان به بسیج سازندگی قزوین واگذار شد</b>
      </p>
      <p>مسئول سازمان بسیج سازندگی استان قزوین ادامه داد: سه سال نقطه هدف هر گروه جهادی است که در این مدت به صورت متناوب در این مناطق حاضر می‌شوند تا خدمات عمرانی، اجتماعی، فرهنگی، بهداشتی، آموزشی و درمانی ارائه کنند.</p>
      <p>صادق پور عنوان کرد: سازمان بسیج سازندگی هم به عنوان یک دستگاه اجرایی از سال ۸۴ طبق مصوبه مجلس قانون ترک مناقصات را شامل شد به طوری که می‌تواند پروژه‌های عمرانی را از دستگاه‌ها دریافت و جایگزین آن دستگاه اجرا کند.</p>
      <p>این مقام مسئول در ادامه گفت: که در همین راستا اکنون پروژه‌های ساخت ساختمان جدید جهاد دانشگاهی و باغ موزه دفاع مقدس استان را در دست اجرا داریم؛ همچنین سد ۴۰۰ هزار مکعبی آقابابا را هم در دست ساخت داریم که یک افتتاح ملی است.</p>
      <p>وی خاطرنشان کرد: کانال‌کشی و ساخت مخزن آب شرب و پروژه‌های مربوط به سیل که امسال ساخت و تعمیر ۴۵۰ واحد سیل‌زده در استان لرستان به بسیج سازندگی قزوین واگذار شده بود.</p>
      <p>
        <b>المان شهدای گمنام ناحیه شهری مهرگان افتتاح می‌شود</b>
      </p>
      <p>مسئول سازمان بسیج سازندگی استان قزوین افزود: بازسازی ۴۲۰ واحد را در هفته دفاع مقدس تحویل دادیم و  برای هفته بسیج ۲۸ واحد که ساخته شده است را افتتاح می‌کنیم که در پنج ماه توسط گروه‌های جهادی انجام شده است.</p>
      <p>صادق پور یادآور شد: نزدیک به هزار نفر گروه‌های جهادی برای ساخت و بازسازی واحدهای سیل‌زده روستای کهریز واقع در شهرستان دلفان لرستان اعزام شدند که در مدت پنج ماه خانه‌های ۷۵ متری برای سیل‌زدگان ساخته شد.</p>
      <p>این مقام مسئول عنوان کرد: در استان قزوین پروژه‌های مربوط به ساخت خانه برای افراد دارای دو معلولی طبق تفاهمنامه‌ای که با بهزیستی داریم باید انجام دهیم و امسال در بحث کانال‌کشی آب بیشتر ورود خواهیم کرد چراکه یکی از معظلات استان بحث هدررفت آب است.</p>
      <p>وی در پایان خاطرنشان کرد: المان شهدای گمنام ناحیه شهری مهرگان در هفته بسیج افتتاح خواهد شد که یکی از پروژه‌های بسیج سازندگی به شمار می‌رفت.</p>
      <p>انتهای پیام/ </p>
    </article>
  </body>
</html>