<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402576/%DA%A9%D8%B1%D8%AF%D9%87%D8%A7-%D9%87%D9%85-%D8%A8%D9%87-%D8%AF%D8%B1%D8%AE%D9%88%D8%A7%D8%B3%D8%AA-%D9%BE%D9%86%D8%B3-%D8%AC%D9%88%D8%A7%D8%A8-%D8%B1%D8%AF-%D8%AF%D8%A7%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T12:16:25+00:00"/>
    <meta property="og:title" content="کردها هم به درخواست پنس جواب رد دادند"/>
    <meta property="og:description" content="پایگاه خبری بغداد الیوم به نقل از یک فرمانده اقلیم کردستان فاش کرد که مایک پنس علاوه بر مسئولان دولت مرکزی عراق، از مسئولان اقلیم هم خواسته در راستای کاهش نفوذ ایران در عراق حرکت کنند که پاسخ منفی گرفته است."/>
  </head>
  <body>
    <article>
      <h6 class="kicker">پس از دولت عراق؛</h6>
      <h1>کردها هم به درخواست پنس جواب رد دادند</h1>
      <address><time datetime="2019-11-25T12:16:25+00:00">25 Nov 2019, 12:16</time> by <a rel="author">سبحان ثقفی‌نیا</a></address>
      <p>پایگاه خبری بغداد الیوم به نقل از یک فرمانده اقلیم کردستان فاش کرد که مایک پنس علاوه بر مسئولان دولت مرکزی عراق، از مسئولان اقلیم هم خواسته در راستای کاهش نفوذ ایران در عراق حرکت کنند که پاسخ منفی گرفته است.</p>
      <p>به گزارش ایسنا، یک فرمانده کرد در گفت‌وگو با پایگاه خبری بغداد الیوم گفت: مایک پنس، معاون رئیس جمهور آمریکا با همه طرف‌های کرد از جمله نچیروان بارزانی، رئیس اقلیم و مسرور بارزانی، نخست وزیر اقلیم دیدار کرد.</p>
      <p>وی گفت: پنس به مقامات حاضر در نشست گفت که واشنگتن به شدت از سیطره ایران بر تصمیمات دولت عراق نگران است و این مسئله به هیچ عنوان نباید ادامه پیدا کند.</p>
      <p>این مقام که خواست نامش فاش نشود در ادامه گفت: رهبران اقلیم کردستان عراق به پنس گفتند که کردستان تنها می‌تواند بین روابط خود با تهران و واشنگتن توازن برقرار کند زیرا مرزهای مشترکی با ایران دارد و هرگونه دشمنی مشکلات سیاسی و امنیتی به دنبال خواهد داشت.</p>
      <p>به گزارش ایسنا، پیش از این نیز روزنامه الاخبار لبنان در گزارشی نوشته بود پنس در سفر خود به عراق از مسئولان دولت مرکزی این کشور خواسته بود در راستای کاهش سطح روابط خود با ایران گام بردارند که این خواسته طرف آمریکایی با پاسخ منفی عراقی‌ها مواجه شده است. در این راستا برخی مسئولان آمریکایی می‌گویند مایک پنس عادل عبدالمهدی را به فاصله گرفتن از ایران تشویق کرده است.</p>
      <p>این روزنامه لبنانی می نویسد، آمریکایی‌ها به دنبال استفاده از گزینه های دیگر در واکنش به این رخدادها هستند و تلاش می کنند با ایجاد برخی فشارها "معامله قرن" را تداوم دهند.</p>
      <p>انتهای پیام</p>
    </article>
  </body>
</html>