<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/nemzetkozi-sport/a-real-a-tovabbjutasert-a-psg-a-csoportelsosegert-jatszik-madridban-2051328/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T12:00:00+00:00"/>
    <meta property="og:title" content="A Real a továbbjutásért, a PSG a csoportelsőségért játszik Madridban"/>
    <meta property="og:description" content="A keddi játéknap egyértelmű rangadója a Real Madridnak a Paris Saint-Germain elleni hazai találkozója lesz."/>
  </head>
  <body>
    <article>
      <h6 class="kicker">BAJNOKOK LIGÁJA</h6>
      <h1>A Real a továbbjutásért, a PSG a csoportelsőségért játszik Madridban</h1>
      <address>
        <time datetime="2019-11-25T12:00:00+00:00">25 Nov 2019, 12:00</time>
      </address>
      <h4>A keddi játéknap egyértelmű rangadója a Real Madridnak a Paris Saint-Germain elleni hazai találkozója lesz.</h4>
      <p>A Real gyengén kezdte a szezont, két forduló után egyetlen ponttal állt az A csoportban, a folytatásban viszont a Galatasaray elleni dupla sikerrel a továbbjutás szempontjából kedvező helyzetbe kerültek Zinedine Zidane tanítványai. Kedden este egy újabb győzelemmel bebiztosítanák helyüket a legjobb 16 között, de az is elképzelhető, hogy a kezdésig a győzelmi kényszer lekerül a madridi futballisták válláról, ugyanis</p>
      <blockquote>ha a harmadik Club Brugge nem nyer a sereghajtó isztambuliak vendégeként, biztossá válik a Real továbbjutása.</blockquote>
      <p>Madridban ugyanakkor a másik meccs eredményétől függetlenül is izgalmas találkozó várható, Luka Modricékat minden bizonnyal hajtja majd a bizonyítási vágy, mivel az első körben csúnya, 3-0-s vereséget szenvedtek a francia fővárosban.</p>
      <blockquote>A PSG kényelmes helyzetben van, mivel már egy döntetlennel is eldönti az első hely sorsát.</blockquote>
      <h3>B csoport</h3>
      <p>A B csoportban a Bayern München már továbbjutott, s ha győz a Crvena zvezda arénájában, akkor az első helyet is bebiztosítja. A második Tottenham Hotspur első BL-meccsére készül José Mourinho irányításával, akinek a sereghajtó Olimpiakosz ellen hazai pályán kell irányítania a londoniakat. Az angol gárda győzelemmel biztosan ott lesz a tavaszi folytatásban, de még a vereség is belefér a számára, ha a Bayern érvényesíti a papírformát Szerbiában.</p>
      <h3>C csoport</h3>
      <p>A C jelű négyesben még nincs továbbjutó, ám kedden minden bizonnyal már lesz, a továbblépéshez az éllovas Manchester Citynek egy pont is elég a második Sahtar elleni hazai meccsen. Josep Guardiola együttese győzelemmel a csoportelsőséget is megszerzi, de úgy is biztosan az élen végez, ha döntetlent játszik, a Dinamo Zagreb pedig nem nyer az Atalanta ellen Milánóban.</p>
      <p>Matematikai esély a Sahtar továbbjutására is van kedden: a Donyecknek ehhez nyernie kell Manchesterben, miközben a zágrábiak nem szerezhetnek három pontot Olaszországban.</p>
      <h3>D csoport</h3>
      <p>A D csoportban a már nyolcaddöntős Juventus a vendég Atlético Madrid ellen egy döntetlennel lezárná az elsőségért folytatott párharcot a spanyolokkal, akik viszont egy győzelemmel a 16 közé kerülést vívnák ki. Ehhez egy döntetlen is elég nekik, ha a mögöttük egyaránt négy pont hátránnyal álló Lokomotiv Moszkva és Bayer Leverkusen csatájának nem lesz győztese.</p>
      <p>Forrás: MTI</p>
    </article>
  </body>
</html>