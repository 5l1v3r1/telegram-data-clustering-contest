<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546040.html/%DB%8C%D8%A7%D8%B1%D8%A7%D9%86%D9%87--%DA%A9%D8%AF%D8%A7%D9%85-%D8%AE%D8%A7%D9%86%D9%88%D8%A7%D8%B1%D9%87%D8%A7-%D8%AA%D8%A7-%D9%BE%D8%A7%DB%8C%D8%A7%D9%86-%D8%A2%D8%A8%D8%A7%D9%86-%D9%82%D8%B7%D8%B9-%D9%85%DB%8C-%D8%B4%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T08:50:00+00:00"/>
    <meta property="og:title" content="یارانه‌ کدام خانوارها تا پایان آبان قطع می‌شود؟"/>
    <meta property="og:description" content="مرور ایام سپری شده آبان ماه نشان می دهد که هشت روز تا زمان واریز یارانه نقدی این ماه باقی مانده، در حالی که پیش از این از حذف میلیونی یارانه خانوارهای با درآمد بالا سخن به میان آمده بود، اما خبری از حذف یارانه این گروه نیست."/>
  </head>
  <body>
    <article>
      <h1>یارانه‌ کدام خانوارها تا پایان آبان قطع می‌شود؟</h1>
      <address>
        <time datetime="2019-11-10T08:50:00+00:00">10 Nov 2019, 08:50</time>
      </address>
      <p>مرور ایام سپری شده آبان ماه نشان می دهد که هشت روز تا زمان واریز یارانه نقدی این ماه باقی مانده، در حالی که پیش از این از حذف میلیونی یارانه خانوارهای با درآمد بالا سخن به میان آمده بود، اما خبری از حذف یارانه این گروه نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از ایرنا، حذف یارانه سه دهک‌ بالای جامعه از شهریورماه امسال شروع و مقرر شد، یارانه این افراد که بنا به ملاحظات سیاسی و اجتماعی به تعویق افتاده بود، پس از چهار سال اجرایی شود و یارانه نقدی به دست نیازمندان واقعی برسد.</p>
      <p>  براساس مرحله نخست (شهریورماه امسال مصادف با یکصد و سومین مرحله واریز یارانه نقدی) ۲۰۰ هزار خانوار از خانواده‌های با درآمد بالا (معادل ۷۰۰ هزار نفر) از لیست خارج شدند و در مرحله دوم نیز یارانه ۱۷۰ هزار نفر دیگر قطع شد.   بنابراین در مجموع در دو مرحله یارانه نزدیک به یک میلیون نفر از خانواده‌های با درآمد بالا قطع شد. پس از آن بود که در خبرها از حذف میلیونی خانواده‌های با درآمد بالا در آبان ماه شنیده شد و اعضای کابینه دولت دوازدهم در برنامه‌های مختلف از دقت در حذف خانواده‌ها و وجود زیرساخت‌های لازم برای شناسایی افراد خبر دادند.   با وجود اینکه هشت روز تا واریز یکصد و پنجمین دوره یارانه نقدی به حساب خانوارها باقی مانده، «حسین میرزایی» سخنگوی ستاد اجرای تبصره (۱۴) قانون بودجه ۱۳۹۸ در گفت و گو با ایرنا درباره تعداد حذفیات در این دوره افزود: خبری از تعداد حذفیات در این دوره نیست و منتظر دستور مجلس شورای اسلامی هستند.   وی تصریح کرد: اکنون در مرحله توجیه نمایندگان مجلس شورای اسلامی درباره حذف یارانه خانوارهای با درآمد بالا هستیم، هرچند که تکلیف قانونی برای این حذف به دولت محول شده است.   براساس این گزارش مدیر عامل سازمان هدفمندی یارانه ها پیش از در مصاحبه‌ با رسانه‌های همگانی اعلام کرد: هر ماه ۷۸ میلیون و ۲۰۰ هزار نفر یارانه نقدی دریافت می‌کنند و براین اساس هر ماه سه هزار و ۵۵۰ میلیارد تومان واریز می‌شود و تا کنون ۱۰۴ مرحله یارانه نقدی و هر ماه سه هزار و ۵۵۰ میلیارد تومان واریز شده است.</p>
    </article>
  </body>
</html>