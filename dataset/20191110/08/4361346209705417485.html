<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/hetkoznapi-hos-viki-a-legdragabbat-adja-ingyen-az-idejet/186182"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-10T08:00:00+00:00"/>
    <meta property="og:title" content="Hétköznapi hős – Viki a legdrágábbat adja ingyen: az idejét"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Hétköznapi hős – Viki a legdrágábbat adja ingyen: az idejét</mark>
      </h1>
      <address><time datetime="2019-11-10T08:00:00+00:00">10 Nov 2019, 08:00</time> by <a rel="author">B. Bredák Alexandra</a></address>
      <p>Egy romantikus vacsora, beülni a fodrászhoz, vagy épp hivatali ügyeket intézni – legtöbbször ezt választják azok a kisgyermekes anyák, akik élnek a nem mindennapi lehetőséggel, amit a Pest megyei Páncél Viktória kínál fel számukra: ingyen vigyáz a gyermekeikre néhány órán át.</p>
      <p>A legtöbb szülőnek ismerős lehet a szituáció, amikor egyszerre kellene több helyen lenni, de nagyszülők vagy éppen segítség hiányában nem tudnak egyik helyről a másikra eljutni egy kisbabával, de sokszor egy óvodás korú gyermekkel sem egyszerű. Viktória évek óta bébiszitterként dolgozik, így nála jobban talán senki sem lát bele abba, milyen nehézségekkel küzdenek meg a szülők, esetenként az egyedülálló anyák nap mint nap. Régóta gondolkodott már azon, hogyan tudná őket valamilyen formában segíteni, míg nem megálmod­ta: az egyik legdrágább dolgot tudja nekik tiszta szívből felajánlani: az idejét, ráadásul fizetség nélkül.</p>
      <figure>
        <img src="http://media.borsonline.hu/cikk/20/191748/gallery-picture/645w/2017703_viki.jpg"/>
        <figcaption>Viki mindig ilyen mosolygósan várja a gyerekeket. Nem csoda, hogy azonnal megtalálja a kicsikkel a közös hangot</figcaption>
      </figure>
      <p>– Rájöttem, mi az, ami nem pénz vagy egy kézzel fogható dolog, de a másik ember mégis tud neki örülni. Arra jutottam, annál nagyobb öröm nem érhet egy anyukát, mint ha időt adok neki ajándékba – magyarázta el a Vasárnapi Borsnak Viki, aki havonta három órát ajánl fel egy-egy családnak.</p>
      <p>Vannak olyan családok, amelyek azért élnek ezzel a lehetőséggel, mert nincsenek nagyszülők, akik vigyáznának a gyerekre, ez idő alatt viszont el tudnak menni kettesben valamilyen programra. Viki azt mondja, nem olyan egyszerű ez a hivatás, mint amennyire elsőre gondolja az ember. Sok szülő például szinte látatlanul is annyira megbízik benne, hogy egy telefonos beszélgetés, vagy egy videóhívás után már el is viszi hozzá a gyermekét. Ez viszont óriási felelősséggel jár, mert a kicsit ugyanolyan fizikai és mentális állapotban kell visszaadni a szülőnek, ahogy otthagyta.</p>
      <figure>
        <img src="http://media.borsonline.hu/cikk/20/191748/gallery-picture/645w/2017701_shutterstock-122884522.jpg"/>
        <figcaption>A gyerkőcök jó kezekben vannak az önkénteskedő bébiszitternél © Shutterstock</figcaption>
      </figure>
      <p>– Lenyűgöző sokszor, hogy a szülők milyen bizalommal állnak hozzám. Sok anyuka olyan szabad kezet ad, ami számomra a legnagyobb elismerés részükről – mesélte el az önkéntességet is vállaló bébiszitter. – Nagyon sok empátia, de ugyanakkor határozottság is kell ahhoz, hogy gyerekekkel foglalkozzon az ember. A legfontosabb mégis az, hogy a gyerek tudja, biztonságban van és figyelek rá. Nem szokott olyan gond lenni, hogy ne akarnának velem maradni.</p>
      <p>Sokan úgy jelentkeznek Vikinél, hogy alapvetően nem gondolnak arra, bébiszitterre lenne szükségük, de aztán kedvet kapnak, és kipróbálják. Viki az esetek nagy százalékában saját, zuglói otthonában vigyáz a kicsikre. Van egy erre a célra kialakított szobája, ami tele van játékokkal, például egy nagy barna macival. Előfordul az is, hogy a kicsik egyedül szeretnének játszani. A bébiszitter erre is biztosít lehetőséget, de csakis egy kis furfanggal megspékelve.</p>
      <p>– Ha egyedül akar játszani valaki, természetesen semmi akadálya, kimegyek a szobából, de úgy van kialakítva a helyiség, hogy kintről rálássak. Ezt ugyan ők nem tudják, de fő a biztonság – mosolyogja el magát Viki, akinek ugyan nincs gyermeke, mégis úgy törődik minden kicsivel, mintha a sajátja lenne. Ugyan a naptárja már eléggé betelt, mivel rengetegen jelentkeznek hozzá, de aki jelentkezni szeretne, az megteheti a <i>bodza@gmail.com</i> címen.</p>
    </article>
  </body>
</html>