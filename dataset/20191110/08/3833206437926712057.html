<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Borisov-Butnahme-stenata-mezhdu-Bulgariya-i-bivsha-Yugoslaviya-912584"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-10T08:50:00+00:00"/>
    <meta property="og:title" content="Борисов: Бутнахме стената между България и бивша Югославия"/>
    <meta property="og:description" content="Мисля, че и ние като германците можем да кажем, че Берлинската стена между България и бивша Югослави..."/>
  </head>
  <body>
    <article>
      <h1>Борисов: Бутнахме стената между България и бивша Югославия</h1>
      <address>
        <time datetime="2019-11-10T08:50:00+00:00">10 Nov 2019, 08:50</time>
      </address>
      <p>Мисля, че и ние като германците можем да кажем, че Берлинската стена между България и бивша Югославия днес падна. Това заяви премиерът <a href="https://www.plovdiv24.bg/novini/persons/260.html">Бойко Борисов</a> по време на официалната церемония по откриването на автомагистралния участък по Коридор №10 от българската граница до Ниш.</p>
      <p>,,От днес Сърбия има пристанище Бургас, Варна и до Истанбул няма нито един светофар, а цялата българска промишленост ще ползва този път за Западна Европа, така че днес свързваме Азия и Европа чрез България и Сърбия'', допълни още българският министър-председател.</p>
      <p>Сръбският президент Александър Вучич благодари днес на всички, които са участвали в строителството на източното разклонение на Коридор 10 от Ниш до българската граница.</p>
      <p>,,Благодаря на всички прекрасни и способни хора, които работиха за осъществяването на тази мечта. За Сърбия тази автомагистрала не означава само километри, а и свързване, нови инвестиции, нови работни места. Това е бъдещето, което желаем да оставим на нашите деца", написа Вучич в Инстаграм, предава БТА.</p>
      <p>Заедно с текста Вучич публикува и снимка на автомагистралата и на тунела Банцарево. Изграждането на източното разклонение на Коридор 10 започна през 2010 г.</p>
    </article>
  </body>
</html>