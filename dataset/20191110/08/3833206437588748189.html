<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Rumuniya-izbira-prezident-912556"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-10T08:00:00+00:00"/>
    <meta property="og:title" content="Румъния избира президент"/>
    <meta property="og:description" content="умъния гласува днес на първи кръг за избор на президент през следващите пет години. 14 кандидати са ..."/>
  </head>
  <body>
    <article>
      <h1>Румъния избира президент</h1>
      <address>
        <time datetime="2019-11-10T08:00:00+00:00">10 Nov 2019, 08:00</time>
      </address>
      <p>умъния гласува днес на първи кръг за избор на президент през следващите пет години. 14 кандидати са се включили в надпреварата.</p>
      <p>Традиционно оспорваната надпревара този път беше засенчена от политическата криза, довела до встъпване в длъжност на правителство на малцинството само преди няколко дни, отбелязва Асошиейтед прес.</p>
      <p>Социологическите проучвания сочат, че настоящият десноцентристки президент Клаус Йоханис води с около 40 процента. Залогът сега е по-скоро битката между следващите трима кандидати за влизане във втория тур: левия кандидат - Виорика Дънчила, която до октомври беше премиер на страната, Дан Барна, оглавяващ третата по големина партия в страната - десноцентристкия Съюз за спасение на Румъния, и независимият бивш актьор и директор на театър в Букурещ Мирча Дякону. Между тях тримата сондажите показват разлики в рамките на статистическата грешка.</p>
      <p>Социалдемократическото правителство на Дънчила беше принудено да се оттегли след вот на недоверие в парламента миналия месец. Йоханис е бивш лидер на Национално-либералната партия, която в понеделник сформира правителство, оглавявано от премиера Лудовик Орбан.</p>
      <p>Румънците, живеещи в чужбина, могат да гласуват в продължение на три дни - в петък, събота и неделя, но на територията на Румъния гласуването започва днес. Ако никой от кандидатите не събере над 50 процента, следващият кръг ще бъде на 24 ноември.</p>
      <p>Над 18 милиона души имат право на глас. Това са най-скъпите избори в историята на Румъния - вотът ще струва на данъкоплатците около 35 милиона долара.</p>
    </article>
  </body>
</html>