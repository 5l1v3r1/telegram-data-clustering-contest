<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Izgoryaha-dve-koli-na-shefa-na-Mitnicite-Umishlen-palezh-ili-samozapalvane-912578"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-10T08:38:00+00:00"/>
    <meta property="og:title" content="Изгоряха две коли на шефа на Митниците! Умишлен палеж или самозапалване?"/>
    <meta property="og:description" content="Две коли на шефа на митниците и бивш главен секретар на МВР Георги Костов изгоряха в нощта срещу съб..."/>
  </head>
  <body>
    <article>
      <h1>Изгоряха две коли на шефа на Митниците! Умишлен палеж или самозапалване?</h1>
      <address>
        <time datetime="2019-11-10T08:38:00+00:00">10 Nov 2019, 08:38</time>
      </address>
      <p>Две коли на шефа на митниците и бивш главен секретар на МВР Георги Костов изгоряха в нощта срещу събота. Те били паркирани пред вилата му в с. Опицвет, а според официалната версия самозапалване е по-вероятната причина.</p>
      <p>Костов и семейството му отишли на вилата си след края на работния ден в петък. Шефът на митниците бил със служебното си беемве 7-а серия. Двете му дъщери Радина и Лилия също били там. Паркирали автомобилите си пред бялата вила, точно преди края на асфалта по улицата.</p>
      <p>Около 5,35 часа семейството се събудило от силната светлина и мощен гърмеж. Оказало се, че две от колите горели, а силният шум бил от спуканата гума на автомобила на дъщерята на бившия главен секретар на МВР.</p>
      <p>Костов излязъл да види какво се случва. Сайтове написаха, че е видял подпалвачи и е стрелял по тях, но тази версия бе категорично отречена както от полицията, така и от близки до шефа на митниците. Самият Костов не отговори на позвъняванията от репортери на “<a href="https://www.24chasa.bg/novini/article/7857195">24 часа</a>".</p>
      <p>Веднага бил подаден сигнал, а пожарната пристигнала за по-малко от 10 минути. Полицията също дошла за минути. Криминалистите проверили записи от камери, които гледат към мястото на инцидента. На тях обаче не се виждат подпалвачи.</p>
      <p>“Засега версиите клонят към 60 процента самозапалване и 40 на сто за подпалвачи", казаха криминалисти.</p>
      <p>На мястото не са били открити следи от запалителни продукти, нито от разбит съд, в който течността да е пренесена. Малко вероятно било и някой да обърка автомобилите, тъй като са различни марки, а служебната кола на Костов може да бъде видяна всеки ден пред Агенция “Митници".</p>
      <p>Темата с пламналите автомобили в събота бе номер 1 в Опицвет. Хората коментираха, че Костов е добър и съвестен съсед. “Мислехме си, че може да е някой, когото е арестувал, но защо да го прави чак сега", каза един от комшиите на шефа на митниците.</p>
      <p>“Съвсем обикновено момче е, всяка седмица идват. На високи постове е бил, но не се е замогнал, иначе нямаше да идва тук и да поддържа градина в двора", обясни бай Ставри.</p>
      <p>Двете изгорели коли били изнесени с репатрак още сутринта.</p>
      <p>Георги Костов е шеф на Агенция “Митници" от май 2017 г. 3 месеца по-рано бе уволнен като главен секретар на МВР от служебния вътрешен министър Пламен Узунов. Веднага след това Костов заведе дело и каза, че е бил натискан от Узунов да си подаде оставката. Самият бивш министър пък беше шеф на полицията в Пловдив и напусна, докато Костов бе главен секретар на МВР. Затова се завъртяха и слухове, че Узунов разчиства стари сметки. Това обаче нито веднъж не бе казано от Костов, който беше уволнен, докато течеше операцията по залавянето на Йоан Матев за убийството на Георги Игнатов в Борисовата градина.</p>
      <p>Преди да стане главен секретар през март 2015 г., Костов бе за кратко и зам. главен секретар на МВР. На поста дойде от Бургас, където бе директор на полицията. Преди това бе на същата позиция, но в Благоевград. Костов е и единственият главен секретар на МВР, който е бил награждаван като полицай на годината.</p>
      <p>Това става през 2004 г. заради разкриването на убийствата на полицай и криминално проявен мъж в “Княжево".</p>
    </article>
  </body>
</html>