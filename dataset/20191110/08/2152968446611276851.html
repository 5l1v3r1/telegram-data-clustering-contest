<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/10/na-ostrova-vdigat-imigracionnata-kvota-za-rabotnici.429118"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T08:27:00+00:00"/>
    <meta property="og:title" content="На Острова вдигат имиграционната квота за работници"/>
    <meta property="og:description" content="10 000 души ще работят в селското стопанство | Dnes.bg"/>
  </head>
  <body>
    <article>
      <h1>На Острова вдигат имиграционната квота за работници</h1>
      <h2>10 000 души ще работят в селското стопанство</h2>
      <address><time datetime="2019-11-10T08:27:00+00:00">10 Nov 2019, 08:27</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Британското правителство ще увеличи четири пъти годишната имиграционна квота за сезонни селскостопански работници до 10 000 от догодина, за да се справи с недостига на работна ръка в сектора след Brexit, съобщи в. "Сънди телеграф", цитиран от Ройтерс.<br/><br/>Сега Великобритания допуска всяка година 2500 души от страни извън Европейския съюз да работят временно в британски ферми - бройка, която според бранша е прекалено малка. Много други селскостопански работници идват от по-бедни части на ЕС и те засега не подлежат на квота.<br/><br/>"Нашата имиграционна система трябва да отразява нуждите на селскостопанския сектор. Разширяването и продължаването на схемата за сезонните работници ще бъде важна част от това", каза аграрният министър Тереза Вилиърс за "Сънди телеграф". <br/><br/>Разширяването ще бъде обявено официално в рамките на кампанията на Консервативната партия за парламентарните избори на 12 декември, уточнява вестникът.</p>
      <p>(БТА)</p>
    </article>
  </body>
</html>