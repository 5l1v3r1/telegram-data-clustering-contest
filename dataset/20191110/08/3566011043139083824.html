<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546016.html/%D9%88%D8%AD%D8%AF%D8%AA--%D8%AA%DA%A9%DB%8C%D9%87-%D8%A8%D8%B1-%D8%A7%D8%B4%D8%AA%D8%B1%D8%A7%DA%A9%D8%A7%D8%AA-%D9%88-%D9%87%D9%85-%D8%A7%D9%81%D8%B2%D8%A7%DB%8C%DB%8C-%D8%AF%D8%B1-%D8%A8%D8%B1%D8%A7%D8%A8%D8%B1-%D8%AF%D8%B4%D9%85%D9%86%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T08:40:00+00:00"/>
    <meta property="og:title" content="وحدت، تکیه بر اشتراکات و هم افزایی در برابر دشمنان است"/>
    <meta property="og:description" content="نماینده ولی فقیه در هرمزگان گفت: وحدت به معنای دست برداشتن از اعتقادات توسط طرفین نیست بلکه تکیه بر اشتراکات و هم افزایی در برابر دشمنان است."/>
  </head>
  <body>
    <article>
      <h1>وحدت، تکیه بر اشتراکات و هم افزایی در برابر دشمنان است</h1>
      <h2>نماینده ولی فقیه در هرمزگان:</h2>
      <address>
        <time datetime="2019-11-10T08:40:00+00:00">10 Nov 2019, 08:40</time>
      </address>
      <p>نماینده ولی فقیه در هرمزگان گفت: وحدت به معنای دست برداشتن از اعتقادات توسط طرفین نیست بلکه تکیه بر اشتراکات و هم افزایی در برابر دشمنان است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://hormoz.ir/">هرمز</a>؛ حجت الاسلام والمسلمین عبادی زاده، نماینده ولی فقیه هرمزگان شامگاه روز گذشته در مراسم گرامیداشت آغاز هفته وحدت و سالروز میلاد باسعادت پیامبر اکرم(ص) در مسجد جامع اهل سنت بندرعباس با اشاره به لزوم تشکیل امت واحده در جامعه اظهار کرد: ما امروز بیش همه چیز به ایجاد یک امت واحده نیاز داریم که با وحدت باید ایجاد شود.</p>
      <p>عبادی زاده تصریح کرد: قرآن کریم وحدت بین ادیان را مطرح می‌کند و زیبنده نیست ما مسلمانان بین خود از وحدت حرف بزنیم زیرا این وحدت باید از قبل وجود داشته باشد.</p>
      <p>وی افزود: سیره پیامبر اسلام (ص) از ابتدا بر مبنای وحدت بوده و همیشه برای مودت و برادری تلاش کرده اند و ما هم باید از وجود مبارک نبی مکرم اسلام (ص) الگو برداری کنیم.</p>
      <p>نماینده ولی فقیه در هرمزگان عنوان کرد: پیامبر اسلام(ص) در اولین قانون اساسی اسلامی در مدینه یهود و مسلمان را به اتحاد دعوت می‌کند و بیش از هشت ماده می‌توان از منشور مدینه النبی(ص) استخراج کرد و این وحدت سیره پیامبر(ص) است.</p>
      <p>عبادی زاده تاکید کرد: وحدت به معنای دست برداشتن از اعتقادات توسط طرفین نیست بلکه یعنی تکیه بر اشتراکات و هم افزایی در برابر دشمنان است.</p>
      <p>وی خاطرنشان کرد: وحدت یعنی یک امت باشیم و در این امت شیعه و سنی و فارس و عرب و ترک و بلوچ و سیاه و سفید وجود دارد و ما در گام دوم انقلاب اسلامی نیاز به تاسیس یک امت واحده داریم.</p>
      <p>انتهای پیام/</p>
    </article>
  </body>
</html>