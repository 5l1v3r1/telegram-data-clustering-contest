<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/alegeri-prezidetiale-2019-prezenta-la-vot-de-11-08-la-ora-11-00-boc-la-urne-emotionat-de-mesajul-transmis-de-disapora-ne-dorim-o-tara-ca-afara-18562053"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T08:43:00+00:00"/>
    <meta property="og:title" content="Alegeri prezideţiale 2019: Prezenţa la vot de 11,08% la ora 11.00. Boc la urne, emoţionat de mesajul transmis de disapora: Ne dorim o ţară ca afară"/>
    <meta property="og:description" content="UPDATE ora 11:40 Primarul din Cluj-Napoca, Emil Boc a mers la urne, declarându-se emoţionat de mesajul transmis de diaspora: „Românii, oriunde se află, tratează cu maximă importanţă aceste alegeri şi au înţeles faptul că deciziile politice majore se iau prin vot”."/>
  </head>
  <body>
    <article>
      <h1>Alegeri prezideţiale 2019: Prezenţa la vot de 11,08% la ora 11.00. Boc la urne, emoţionat de mesajul transmis de disapora: Ne dorim o ţară ca afară</h1>
      <address>
        <time datetime="2019-11-10T08:43:00+00:00">10 Nov 2019, 08:43</time>
      </address>
      <p><b>UPDATE ora 11:40 </b>Primarul din Cluj-Napoca, Emil Boc a mers la urne, declarându-se emoţionat de mesajul transmis de diaspora: „Românii, oriunde se află, tratează cu maximă importanţă aceste alegeri şi au înţeles faptul că deciziile politice majore se iau prin vot”.</p>
      <p>Emil Boc a declarat, duminică, după vot, că românii îşi doresc o ţară ca afară, adică o Românie normală.</p>
      <p>
        <b>UPDATE ora 11:38</b>
      </p>
      <p>Potrivit datelor furnizate de Biroul Electoral Central, până la ora transmiterii ştirii, au fost secţii în care au intrat cel mult doi votanţi. De exemplu, într-o comună bihoreană, un singur om a vrut să îşi aleagă preşedintele.</p>
      <p>Covasna, secţia din Belin Vale, doi oameni au ajuns la urne. Prezenţa este, la ora transmiterii ştirii, de 0,27%.</p>
      <p>În localitatea Culciu Mic din Satu Mare, până la ora 11.00, au votat 10 oameni, prezenţa fiind de 1,70%.</p>
      <p><b>UPDATE ora 11:28 </b>Turiştii votează în Sinaia, Păltiniş şi Băile Felix. Potrivit datelor BEC, în Păltiniş, la ora transmiterii ştirii, prezenţa este de 123%.</p>
      <p>Secţia din staţiunea Păltiniş, judeţul Sibiu, prezenţa este de 123%, după ce 26 de oameni, cel mai probabil turişti aflaţi în staţiune, şi-au exprimat votul.</p>
      <p>În staţiunea Băile Felix, din Bihor, la una dintre secţiile deschise prezenţa este de 93% . Aici 482 de oameni sunt înscrişi pe listele permanente, iar dintre acaeştia şi-au exprimat votul 61. În schimb, alţi 391 au votat pe liste suplimentare.</p>
      <p>În staţiunea Sinaia, din judeţul Prahova, prezenţa este în duă secţii de 58%, respectiv 46%.</p>
      <p>Şi în Cheia şi Buşteni prezenţa depăşeşte 30% la ora 11.00.</p>
      <p><b>UPDATE ora 11:07 </b>La secţia de vot amenajată în staţiunea montană Păltiniş, judeţul Sibiu, prezenţa la urne a depăşit, după patru ore de la deschiderea urnelor, 100%. Toate persoanele au votat pe lista suplimentară.</p>
      <p>În staţiunea Păltiniş din judeţul Sibiu, la ora 11, după patru ore de vot, s-au prezentat la urne peste 110% votanţi.</p>
      <p>Pe listele permanente sunt înscrise 26 de persoane, însă până la această oră au votat 29 de oameni, toţi pe liste suplimentare.</p>
      <p><b>UPDATE ora 11:04 </b>Peste 334.000 de alegători au votat în străinătate la alegerile prezidenţiale până duminică la ora 11.00, dintre care 309.228 de alegători au votat pe liste suplimentare, iar 25.189 sunt votanţi pe listă corespondenţă, potrivit datelor furnizate de Biroul Electoral Central (BEC).</p>
      <p><b>UPDATE ora 11:00</b> Biroul Electoral Central anunţă că prezenţa la vot, în cadrul primului tur al alegerilor prezidenţiale, pentru ora 11.00, este de 11,08%. Aceasta este mai mare comparativ cu cea înregistrată la alegerile europarlamentare din luna mai, când, la aceeaşi oră participarea era de 10,5%.</p>
      <p>
        <b>UPDATE ora 10:00</b>
      </p>
      <p>Biroul Electoral Central anunţă că prezenţa la vot, în cadrul primului tur al alegerilor prezidenţiale, pentru ora 10.00, este de 6,89%, în timp ce în primul tur al alegerilor prezidenţiale din 2014, prezenţa la vot la aceeaşi oră, era de 6,55%.</p>
      <p>Potrivit datelor oficiale, până la ora 10.00 au votat 1.256.029, reprezentând 6,89% din alegători. Dintre aceştia, 653 au cerut urnă mobilă, iar 161.660 au votat pe liste suplimentare.</p>
      <p>În mediul urban au votat aproape 725.000, în timp ce în mediul rural prezenţa este la ora 10.00 de 531.000.</p>
      <p>Cea mai mare prezenţă la vot: Teleorman (9,40%), Ilfov (9,39%) şi Olt (8,84%).</p>
    </article>
  </body>
</html>