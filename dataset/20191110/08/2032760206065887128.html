<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89139"/>
    <meta property="og:site_name" content="Denník politika"/>
    <meta property="article:published_time" content="2019-11-10T08:35:06+00:00"/>
    <meta property="og:title" content="Video: Tatar si pripísal trojstý bod v NHL, Tampa s Černákom opäť vyhrala v Štokholme"/>
    <meta property="og:description" content="10.11.2019 (Webnoviny.sk) – Slovenský hokejový útočník Tomáš Tatar si pripísal jednu asistenciu v sobotňajšom zápase zámorskej NHL, v ktorom jeho Montreal Canadiens zdolal na domácom klzisku Los Angeles Kings 3:2. Kanadský tím vyťažil z dobrého štartu do zápasu, keď po necelých sedemnástich minútach viedol 3:0. Tatar asistoval pri druhom góle Nata Thompsona v 11. min a bola to jeho deviata gólová prihrávka v sezóne. Po 17 odohraných dueloch má na konte 14 bodov (5+9). Rodák z Ilavy nazbieral počas kariéry v základnej časti profiligy už 300 bodov a stačilo mu na to 524 štartov."/>
  </head>
  <body>
    <article>
      <h1>Video: Tatar si pripísal trojstý bod v NHL, Tampa s Černákom opäť vyhrala v Štokholme</h1>
      <address><time datetime="2019-11-10T08:35:06+00:00">10 Nov 2019, 08:35</time> by <a rel="author">Webnoviny</a></address>
      <p>10.11.2019 (Webnoviny.sk) – Slovenský hokejový útočník Tomáš Tatar si pripísal jednu asistenciu v sobotňajšom zápase zámorskej NHL, v ktorom jeho Montreal Canadiens zdolal na domácom klzisku Los Angeles Kings 3:2. Kanadský tím vyťažil z dobrého štartu do zápasu, keď po necelých sedemnástich minútach viedol 3:0. Tatar asistoval pri druhom góle Nata Thompsona v 11. min a bola to jeho deviata gólová prihrávka v sezóne. Po 17 odohraných dueloch má na konte 14 bodov (5+9). Rodák z Ilavy nazbieral počas kariéry v základnej časti profiligy už 300 bodov a stačilo mu na to 524 štartov.</p>
      <h3>Vyťažený Černák</h3>
      <p>Tatar odohral proti „kráľom“ 13:55 min a okrem asistencie sa prezentoval troma strelami do priestoru bránky aj jedným bodyčekom. Prvou hviezdou stretnutia sa stal jeho spoluhráč Shea Weber. Kanadský bek strelil dva presilovkové góly.</p>
      <p><i>„Myslím si, že sme zvládli začiatok zápasu oveľa lepšie ako v predchádzajúcich súbojoch a videli ste, čo to s tímom môže urobiť. Ak máte niekoľkogólový náskok, nastavíte svoje myslenie na to, že ste na úspešnej ceste,“</i> cituje Webera oficiálny web NHL.</p>
      <p>Hráči Tampy Bay Lightning triumfovali aj v druhom zápase proti Buffalu Sabres v švédskom Štokholme. Po piatkovom víťazstve 3:2 sa v sobotu tešili z troch bodov po výsledku 5:3. Najväčší podiel na tom mal americký útočník Patrick Maroon, ktorý dvakrát skóroval.</p>
      <p>V drese „bleskov“ nechýbal slovenský obranca Erik Černák. Košický odchovanec bol druhým najvyťaženejším hráčom Tampy, keď odohral 22:40 min. Počas nich si pripísal jeden menší trest, štyri strely, dva „hity“ a dvakrát zablokoval strelecký pokus súpera.</p>
      <h3>Capitals vo forme</h3>
      <p>Výbornú formu v úvode ročníka potvrdzujú hokejisti Washingtonu Capitals, ktorí doma bez zraneného Richarda Pánika zdolali Vegas Golden Knights 5:2 a pripísali si šieste víťazstvo v rade. Vďaka tomu zostali na líderskej priečke ligovej tabuľky.</p>
      <p><i>„Dobre spolupracujeme a sme na klzisku ako tím. Robíme všetky detaily správne a snažíme sa dodržiavať systém, ktorý od nás tréner chce. Máme dostatok sebavedomia a každým dňom sa chceme zlepšovať,“</i> povedal strelec dvoch gólov Nicklas Bäckström.</p>
      <p>Jedenásťzápasový sobotňajší program priniesol aj jednu kuriozitu v zápase Ottawy Senators proti Caroline Hurricanes. Hráči kanadského tímu dosiahli dva góly v rozpätí len štyroch sekúnd, keď sa v prvej tretine presadili Vladislav Namestnikov a Jean-Gabriel Pageau. „Senátori“ aj zásluhou ich presných zásahov zvíťazili 4:1.</p>
      <p>Dva góly v priebehu štyroch sekúnd alebo menšieho časového úseku padli v NHL iba desiaty raz v histórii súťaže. Rekord držia hokejisti Montrealu Canadiens, ktorí v novembri 2018 rozvlnili sieť dvakrát za dve sekundy.</p>
      <h3>NHL 2019/2020</h3>
      <p>sobota</p>
      <p><b>Tampa Bay – Buffalo 5:3 (1:1, 2:0, 2:2)</b> – hralo sa v Štokholme<br/>Erik Černák (Tampa Bay) odohral 22:40 min, 2 trestné minúty, 4 strely, 2 „hity“ a 2 zablokované strely</p>
      <p>
        <b>New York Islanders – Florida 2:1 (1:0, 0:0, 1:1)</b>
      </p>
      <p><b>Montreal – Los Angeles 3:2 (3:0, 0:1, 0:1)</b><br/>Tomáš Tatar (Montreal) odohral 13:55 min, 0+1, 3 strely, 1 „hit“</p>
      <p>
        <b>Ottawa – Carolina 4:1 (3:0, 0:1, 1:0)</b>
      </p>
      <p>
        <b>Pittsburgh – Chicago 3:2 po sam. nájazdoch (0:0, 1:2, 1:0 – 0:0, 1:0)</b>
        <br/>
        <b>Toronto – Philadelphia 2:3 po sam. nájazdoch (0:2, 1:0, 1:0 – 0:0, 0:1)</b>
        <br/>
        <b>Washington – Vegas 5:2 (2:1, 1:1, 2:0)</b>
      </p>
      <p>
        <b>Arizona – Minnesota 3:4 (2:0, 1:3, 0:1)</b>
        <br/>
        <b>Colorado – Columbus 4:2 (1:2, 2:0, 1:0)</b>
        <br/>
        <b>Calgary – St. Louis 2:3 po predĺžení (0:1, 0:1, 2:0 – 0:1)</b>
        <br/>
        <b>San Jose – Nashville 2:1 po sam. nájazdoch (0:0, 0:1, 1:0 – 0:0, 1:0)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-tatar-si-pripisal-trojsty-bod-v-nhl-tampa-s-cernakom-opat-vyhrala-v-stokholme/"><u>Video: Tatar si pripísal trojstý bod v NHL, Tampa s Černákom opäť vyhrala v Štokholme</u></a> © SITA Všetky práva vyhradené.</p>
    </article>
  </body>
</html>