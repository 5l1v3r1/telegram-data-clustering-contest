<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/10/allamfot-valaszt-romania-19-millio-lakoja"/>
    <meta property="og:site_name" content="infostart"/>
    <meta property="article:published_time" content="2019-11-10T08:07:00+00:00"/>
    <meta property="og:title" content="Államfőt választ Románia 19 millió lakója"/>
    <meta property="og:description" content="Klaus Iohannis a fő esélyes, de nagy valószínűséggel második fordulóra kényszerülhet. Kelemen Hunor is a ringben."/>
  </head>
  <body>
    <article>
      <h1>Államfőt választ Románia 19 millió lakója</h1>
      <address><time datetime="2019-11-10T08:07:00+00:00">10 Nov 2019, 08:07</time> by <a rel="author">Infostart / MTI</a></address>
      <h3>Klaus Iohannis a fő esélyes, de nagy valószínűséggel második fordulóra kényszerülhet. Kelemen Hunor is a ringben.</h3>
      <p>Mintegy 19 ezer szavazókörzetbe csaknem 19 millió nagykorú választópolgárt várnak vasárnap Romániában, hogy arról döntsenek: ki legyen az ország elnöke a következő öt évben.</p>
      <p>Bár a tisztségben lévő, második mandátumra pályázó Klaus Iohannis államfő több közvélemény-kutatás szerint is nagy előnnyel vezet, és akár a leadott voksok felét is megszerezheti, az kizárható, hogy már az első fordulóban összegyűjtse a névjegyzékben szereplő 19 millió polgár többségének - csaknem 9,5 millió polgárnak a - támogatását, így biztosra vehető, hogy csak november 24-én, a legjobban szereplő két jelölt részvételével megrendezendő második fordulóban dől el az államelnöki tisztség sorsa.</p>
      <p>A közvélemény-kutatások szerint három jelöltnek - Viorica Dancila szociáldemokrata (PSD) exkormányfőnek, a jobbközép Mentsétek meg Romániát Szövetséget (USR) vezető Dan Barnának, és a két kisebb balliberális párt által támogatott Mircea Diaconu színművésznek, volt EP-képviselőnek - egyeránt jó esélye van arra, hogy Iohannis ellenfele legyen az elnökválasztás második fordulójában. Az összlakosság 6,5 százalékát kitevő magyarságnak is van képviselője az elnökjelöltek között:</p>
      <p>
        <mark>az RMDSZ a szövetség elnökét, Kelemen Hunort indítja.</mark>
      </p>
      <p>A voksolás újdonsága az, hogy a külföldön élő román állampolgárok három napon keresztül - már péntek óta - voksolhatnak. A csaknem négymilliós román diaszpóra rendelkezésére álló szavazókörök számát is megduplázták, hogy elkerüljék a korábbi voksolásokon botrányt okozó torlódásokat.</p>
      <p>Belföldön 18 748, külföldön pedig 835 szavazóhelyiséget rendeztek be. Magyarországon a román nagykövetségen, a Román Kulturális Intézetben, valamint Románia gyulai és szegedi főkonzulátusán voksolhatnak a román állampolgárok.</p>
      <p>Mivel a szavazólapok mindenütt azonosak, a választók bárhol leadhatják voksukat. A voksolás vasárnap mindenütt helyi idő szerint 7 és 21 óra között zajlik. Az exit poll becsléseket az urnazáráskor ismertetik a hírtelevíziók.</p>
      <aside>Alacsony<br/>Az országos átlagnál alacsonyabb arányban járultak urnákhoz a reggeli órákban a magyarlakta megyék választópolgárai a romániai elnökválasztás első fordulójában vasárnap.</aside>
      <p>
        <i>Nyitókép: Európai Parlament</i>
      </p>
    </article>
  </body>
</html>