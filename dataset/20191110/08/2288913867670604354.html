<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191110_04709473"/>
    <meta property="og:site_name" content="De Standaard"/>
    <meta property="article:published_time" content="2019-11-10T08:58:00+00:00"/>
    <meta property="og:title" content="Busverkeer blijft verstoord in Vlaams-Brabant"/>
    <meta property="og:description" content="Het busverkeer in Vlaams-Brabant blijft ook zondag nog verstoord door een vakbondsactie."/>
  </head>
  <body>
    <article>
      <h1>Busverkeer blijft verstoord in Vlaams-Brabant</h1>
      <address>
        <time datetime="2019-11-10T08:58:00+00:00">10 Nov 2019, 08:58</time>
      </address>
      <p>
        <b>Het busverkeer in Vlaams-Brabant blijft ook zondag nog verstoord door een vakbondsactie.</b>
      </p>
      <p>Momenteel rijdt ruim 80 procent van de bussen in Vlaams-Brabant normaal uit, zo laat De Lijn weten. De openbaarvervoermaatschappij verwacht dat de hinder nog de hele dag zal duren. De Lijnwinkel Leuven is vandaag gesloten.</p>
      <figure>
        <iframe data-src="https://twitter.com/delijn/status/1193433141102436352?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>‘Zowel in de Vlaamse Rand als in de regio rond Leuven zijn er nog heel wat ritten die niet gereden worden. Busgebruikers moeten er in die regio’s dan ook nog altijd rekening mee houden dat hun bus niet passeert aan de haltes’, klinkt het.</p>
      <p>
        <b>Staking</b>
      </p>
      <p>Met de stakingsactie protesteren de vakbonden tegen tal van problemen zoals het personeelstekort en de foutieve planning van chauffeurs en controleurs. De onregelmatige werkroosters gaan volgens de vakbonden ten koste van het sociaal en familiaal leven. Er zijn ook problemen bij het toekennen van verloven, de personeelsadministratie werkt slecht, waardoor er fouten opduiken in de berekening van lonen en vergoedingen. Ook de organisatie van de technische diensten loopt mank.</p>
      <p>Na urenlange onderhandelingen donderdag ging de directie ervan uit dat er een voorakkoord bereikt was en het werk vrijdag zou hervat worden. De vakbonden ontkenden dit, wezen de voorstellen af en kondigden een voortzetting van de staking aan. Toen de directie vrijdag een nieuwe vergadering wou bijeenroepen daagde alleen de christelijke vakbond op.</p>
      <p>Het ACOD kondigde voor woensdag 13 november een algemene staking aan bij De Lijn in heel Vlaanderen, iets waarvan het ACV zich inmiddels distantieerde. Dinsdag is er een verzoeningsvergadering gepland met een sociaal bemiddelaar.</p>
      <p>In een mededeling liet De Lijn ondertussen verstaan dat het donderdag bereikte ontwerpakkoord wel degelijk tegemoetkomt aan de eisen van de stakers. Zo is voorzien dat er een analyse wordt uitgevoerd met het oog op een betere afstemming tussen dag- en maandplanning van de chauffeurs, zullen de lokaal gemaakte afspraken met betrekking tot het opnemen van vakantiedagen worden uitgevoerd, komt er overleg over concrete probleemdossiers, worden de afspraken rond aanwervingen uitgevoerd en geëvalueerd en is er ook overleg gepland over de planning en dienstroosters van de Lijncontroleurs.</p>
    </article>
  </body>
</html>