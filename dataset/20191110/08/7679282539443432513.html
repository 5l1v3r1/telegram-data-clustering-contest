<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-equity-mutual-fund-inflow-hits-5-month-low-in-october-2841484.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T08:21:29+00:00"/>
    <meta property="og:title" content="इक्विटी म्यूचुअल फंडों में निवेश 5 माह के निचले स्तर पर"/>
    <meta property="og:description" content="सरकार के कई सुधारात्मक कदमों और शेयर बाजारों में तेजी के बावजूद इक्वटी म्यूचुअल फंडों में निवेश का प्रवाह अक्टूबर में पांच माह के निचले स्तर पर आ गया है। अक्टूबर में इस श्रेणी के म्यूचुअल फंड में..."/>
  </head>
  <body>
    <article>
      <h1>इक्विटी म्यूचुअल फंडों में निवेश 5 माह के निचले स्तर पर</h1>
      <address><time datetime="2019-11-10T08:21:29+00:00">10 Nov 2019, 08:21</time> by <a rel="author">लाइव हिन्दुस्तान टीम,नई दिल्ली</a></address>
      <p>सरकार के कई सुधारात्मक कदमों और शेयर बाजारों में तेजी के बावजूद इक्वटी म्यूचुअल फंडों में निवेश का प्रवाह अक्टूबर में पांच माह के निचले स्तर पर आ गया है। अक्टूबर में इस श्रेणी के म्यूचुअल फंड में 6,015 करोड़ रुपये का निवेश हुआ है।</p>
      <p>एसोसिएशन ऑफ म्यूचुअल फंड्स इन इंडिया (एएमएफआई) के आंकड़ों के अनुसार सतत खुली इक्विटी योजनाओं में 6,026 करोड़ रुपये का निवेश आया। जबकि एक निश्चित अवधि की योजनाओं से 11 करोड़ रुपये की निकासी हुई। इस तरह कुल निवेश का प्रवाह 615 करोड़ रुपये रहा।</p>
      <p>इससे पहले सितंबर में इक्विटी और इक्विटी से जुड़ी बचत योजनाओं में 6,489 करोड़ रुपये का निवेश आया था। अगस्त में इस तरह की योजनाओं में 9,090 करोड़ रुपये, जुलाई में 8,092 करोड़ रुपये, जून में 7,585 करोड़ रुपये और मई में 4,968 करोड़ रुपये का निवेश आया था। हालांकि शेयर में निवेश करने वाले म्यूचुअल फंडों में निवेश का प्रवाह अक्टूबर में घटा है। लेकिन आंकड़ों के मुताबिक इनके प्रबंधन अधीन परिसंपत्तियों का मूल्य बढ़ा है।</p>
      <p>अक्टूबर में इनके प्रबंधन अधीन 7.9 लाख करोड़ रुपये की परिसंपत्तियां रहीं जो सितंबर में 7.6 लाख करोड़ रुपये की थीं। सभी तरह की म्यूचुअल फंड योजनाओं में अक्टूबर में कुल 1.33 लाख करोड़ रुपये का निवेश आया। वहीं 44 प्रमुख म्यूचुअल फंड कंपनियों के प्रबंधन अधीन परिसंपत्तियों का मूल्य सात प्रतिशत बढ़कर 26 लाख करोड़ रुपये पर पहुंच गया, जो सितंबर के अंत तक 24.5 लाख करोड़ रुपये था।</p>
    </article>
  </body>
</html>