<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/tri-maskovani-muzi-a-zbran-u-hlavy-unos-podnikatele-ze-slovacka-znovu-u-soudu-20191110.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T08:54:00+00:00"/>
    <meta property="og:title" content="Tři maskování muži a zbraň u hlavy. Únos podnikatele ze Slovácka znovu u soudu"/>
    <meta property="og:description" content="Případ bývalých společníků, ve kterém se neustále mění výpovědi, byl vrácen na soud do Zlína. Jsou v něm stále nejasnosti."/>
  </head>
  <body>
    <article>
      <h1>Tři maskování muži a zbraň u hlavy. Únos podnikatele ze Slovácka znovu u soudu</h1>
      <address><time datetime="2019-11-10T08:54:00+00:00">10 Nov 2019, 08:54</time> by <a rel="author">Jana Zavadilová</a></address>
      <p>„Jestli ty papíry nepodepíšeš, tak tě odtáhneme na pole a tam tě zastřelíme. Pak si půjdeme pro tvoje děcka,“ vzpomínal před dvěma lety, při prvním hlavním líčení Pavel B. na své nejhorší okamžiky v životě.</p>
      <p>Případem jeho údajného únosu a vydírání se ve čtvrtek začal opět zabývat zlínský krajský soud. Vrchní soud v Olomouci jej totiž vrátil zpět, k novému projednání.</p>
      <p>„Věc je třeba posoudit ze všech hledisek,“ zaznělo z aktuálního rozhodnutí odvolacího soudu. Podle rozhodnutí vrchního soudu, musí prvoinstanční soud provést opět rekognici události, výslech svědků i znalců.</p>
      <p>Ve čtvrtek vypovídal znalec, psycholog Zdeněk Libíček, který posuzoval věrohodnost poškozeného.</p>
      <p>„Necítil jsem u něj sklony k lhavosti nebo že by se ukazoval v lepším světle. Jeho vzpomínky na událost byly v souladu s výpovědí,“ komentoval své závěry.</p>
      <figure>
        <img src="https://g.denik.cz/62/b7/bilovice-nehoda-srazka-zranenid-clone_denik-150-3x2.jpg"/>
      </figure>
      <aside>
        <a href="https://slovacky.denik.cz/nehody/ridici-bourali-ve-chribech-i-na-upati-bilych-karpat-20191109.html">Řidiči bourali ve Chřibech i na úpatí Bílých Karpat Přečíst článek ›</a>
      </aside>
      <h3>Vydírání a násilí</h3>
      <p>Příběh, který si nezadá s těmi, které se odehrávají v akčních filmech, se měl odehrát mezi obcemi Prakšice a Drslavice na Slovácku.</p>
      <p>Únos, vydírání se zbraní, násilí. Tak to podle obžaloby vypadalo 7. října 2014. Dva podnikatelé společníci, si měli tímto způsobem vyřizovat účty, a to doslova. Mělo totiž jít o stamilióny.</p>
      <p>Obžalobě čelí Jaroslav N. s manželkou Jarmilou. Obžalováni jsou i tři údajní komplici manželské dvojice Slováci Robert S., Artur Ž. a Matej J. Uneseným podnikatelem je podle státního zástupce sedmačtyřicetiletý Pavel B. z Uherskobrodska.</p>
      <p>Obžaloba skupinku viní, že poškozeného měli zajmout na vedlejší silnici mezi Drslavicemi a Prakšicemi.</p>
      <p>„Z vozidla vyskočili tři maskovaní muži v policejních uniformách, nasadili mu kuklu a odvezli do domu manželů, kde mu jeden z únosců držel pistoli u hlavy a další injekční stříkačku s neznámou látkou u krku. Tím ho donutili podepsat listiny, kde se zavázal ke splacení dluhu 370 milionů,“ zaznělo mimo jiné v obžalobě.</p>
      <p>Do celé kauzy jsou údajně také zapleteni i někteří policisté. To ve čtvrtek opět zaznělo ze čtené výpovědi jednoho ze svědků. Podle něj byl poškozený Pavel B. alergický na Jaroslava N. a dlouho přemýšlel, jak se ho zbavit. On od něj stále poptával svůj podíl, Pavel B. se tak stále vyptával Pavla N., jestli proti němu nevedou trestní stíhání,“ zaznělo z výpovědi svědka.</p>
      <p>„Byl jsem na oslavě u Pavla B., když Jaroslava N. zatkli. Měli radost, bylo tam řečeno, že se jim něco povedlo,“ zaznělo ve čtvrtek ze čtené výpovědi svědka. Hlavní líčení pokračuje příští týden.</p>
      <figure>
        <img src="https://g.denik.cz/62/f9/na-velehrade-privitali-12_denik-150-3x2.jpg"/>
      </figure>
      <aside>
        <a href="https://slovacky.denik.cz/zpravy_region/na-velehrade-privitali-svetce-martina-a-uzivali-si-tradice-20191110.html">Na Velehradě přivítali světce Martina a užívali si tradice Přečíst článek ›</a>
      </aside>
    </article>
  </body>
</html>