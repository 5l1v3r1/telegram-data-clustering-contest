<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/including-doctor-four-family-members-killed-in-faridabad/272012/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-10T08:10:29+00:00"/>
    <meta property="og:title" content="फरीदाबाद: डॉक्टर समेत परिवार के चार सदस्यों की हत्या, इलाके में मचा हड़कंप"/>
    <meta property="og:description" content="फरीदाबाद में पति-पत्नी, बेटी व दामाद की चाकू से गोदकर हत्या करने का मामला प्रकाश में आया है। बदमाश वारदात को अंजाम देकर मौके से फरार हो गए।"/>
  </head>
  <body>
    <article>
      <h1>फरीदाबाद: डॉक्टर समेत परिवार के चार सदस्यों की हत्या, इलाके में मचा हड़कंप</h1>
      <address><time datetime="2019-11-10T08:10:29+00:00">10 Nov 2019, 08:10</time> by <a rel="author">JKR Staff</a></address>
      <p>देश की राजधानी दिल्ली से सटे हरियाणा के फरीदाबाद में पति-पत्नी, बेटी व दामाद की चाकू से गोदकर हत्या करने का सनसनीखेज मामला सामने आया है। बदमाश वारदात को अंजाम देकर मौके से फरार हो गए। इस घटना के बाद पूरे इलाके में दहशत का माहौल है।</p>
      <figure>
        <img src="http://www.jantakareporter.com/wp-content/uploads/2019/11/faridabad.png"/>
        <figcaption>शव को एंबुलेंस में रखती पुलिस, (फोटो- अमर उजाला)</figcaption>
      </figure>
      <p>समाचार एजेंसी भाषा की रिपोर्ट के मुताबिक, पुलिस ने बताया कि यह घटना फरीदाबाद के सेक्टर-7ए की है। बदमाशों ने डॉ. प्रवीन मेहंदीरत्ता (58), उनकी पत्नी सुदेश, सौरभ कटारिया निवासी मेरठ और प्रियंका कटारिया की हत्या कर दी। डॉ. प्रवीन मेहंदीरत्ता एक्सरे क्लीनिक चलाते थे।</p>
      <p>डीसीपी राजेश कुमार के अनुसार डॉ. प्रवीन मेहंदीरत्ता की हत्या क्लीनिक के नीचे हुई। बाकी अन्य तीन व्यक्तियों की हत्या कमरे में हुई। बताया जा रहा है कि शनिवार को दिनभर जब क्लीनिक नहीं खुला तो पड़ोसियों ने डॉक्टर मेहंदीरत्ता को फोन किया तो उन्होंने फोन रिसीव नहीं किया।</p>
      <figure>
        <iframe src="https://www.youtube.com/embed/Mi9W77qjp30" width="696" height="392" data-service="Youtube" scrolling="no"/>
      </figure>
      <p>उन्होंने बताया कि डॉक्टर मेहंदीरत्ता द्वारा फोन रिसीव नहीं करने पर लोगों ने गुरुग्राम में रह रहे उनके बेटे दर्पण को फोन किया। जब बेटे ने गुरुग्राम से आकर देखा तो परिवार के सभी लोग लहूलुहान पड़े मिले। अस्पताल ले जाने पर डॉक्टरों ने सभी को मृत घोषित कर दिया। दर्पण ने मामले की सूचना पुलिस को दी।</p>
      <p>उन्होंने बताया कि जानकारी मिलने पर पुलिस मौके पर पहुंची और मामले की जांच की जा रही है। पुलिस का कहना है कि मामले की जांच के बाद ही हत्या के बारे में और कोई जानकारी मिल पाएगी।</p>
    </article>
  </body>
</html>