<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134493-puikiai-sezona-pradejes-haywardas-susilauze-ranka.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-10T08:13:00+00:00"/>
    <meta property="og:title" content="Puikiai sezoną pradėjęs Haywardas susilaužė ranką"/>
    <meta property="og:description" content="Bostono „Celtics“ (7-1) puolėjas Gordonas Haywardas dvikovoje su San Antonijaus „Spurs“ (5-4) susilaužė ranką, tačiau ir be jo likus ekipa rungtynes svečiuose laimėjo 135:115 (39:30, 33:24, 32:37, 31:24). Krepšininkas susižeidė antrojo kėlinio pabaigoje, kuomet žaisdamas gynyboje atsitrenkė į LaMarcuso Aldridge’o pastatytą užtvarą. 29-erių 203 cm ūgio atletas iškart išėjo į rūbinę, o vėliau paaiškėjo, kad jam lūžo kairė ranka. ..."/>
  </head>
  <body>
    <article>
      <h1>Puikiai sezoną pradėjęs Haywardas susilaužė ranką</h1>
      <address>
        <time datetime="2019-11-10T08:13:00+00:00">10 Nov 2019, 08:13</time>
      </address>
      <p>Nuotr.: AP – Scanpix</p>
      <figure>
        <a href="https://www.basketnews.lt/paveikslelis-206370-any1000x1000.jpg">
          <img src="https://www.basketnews.lt/paveikslelis-206370-any630x500.jpg"/>
        </a>
      </figure>
      <p>Nuotr. AP – Scanpix</p>
      <p>Bostono „Celtics“ (7-1) puolėjas <a href="https://www.basketnews.lt/zaidejai/7381-gordon-hayward.html">Gordonas Haywardas</a> dvikovoje su San Antonijaus „Spurs“ (5-4) susilaužė ranką, tačiau ir be jo likus ekipa rungtynes svečiuose laimėjo <a href="https://www.basketnews.lt/rungtynes/ziureti/83317-san-antonio-spurs-boston-celtics.html"><b>135:115</b> (39:30, 33:24, 32:37, 31:24)</a>.</p>
      <p>Krepšininkas susižeidė antrojo kėlinio pabaigoje, kuomet žaisdamas gynyboje atsitrenkė į LaMarcuso Aldridge’o pastatytą užtvarą. 29-erių 203 cm ūgio atletas iškart išėjo į rūbinę, o vėliau paaiškėjo, kad jam lūžo kairė ranka.</p>
      <p>Haywardas nedelsiant apsilankys pas gydytojus ir šie nustatys, ar jam reikia operacijos. Jeigu jos prireiks, tuomet ji bus atlikta nedelsiant.</p>
      <p>„Sakiau jam, kad nenuleistų galvos, – po mačo apie savo auklėtinį pasisakė treneris Bradas Stevensas. – Tai viskas, ką dabar galima padaryti. Jis sunkiai dirbo ir buvo geros formos. Grįžęs į aikštę jis vėl bus pasiruošęs.“</p>
      <p>Šį sezoną Haywardas vidutiniškai pelno po 18,9 taško, atkovoja po 7,1 kamuolio bei atlieka po 4,1 rezultatyvaus perdavimo. Jis iš trijų taškų zonos pataikė 43,3 proc. metimų.</p>
      <p>Palyginimui, praėjusį sezoną jo taškų vidurkis buvo tik 11,2.</p>
      <figure>
        <iframe src="https://www.youtube.com/embed/SZlzkrya1qY" width="630" height="354" data-service="Youtube" scrolling="no"/>
      </figure>
      <p>Dvikovoje su „Spurs“ jis per 15 minučių spėjo įmesti 9 taškus.</p>
      <p>„Man buvo šokas, – komandos draugo traumą apibūdino Kemba Walkeris. – Tai tokia situaciją, apie kurias sunku kažką pasakyti. Mums labai jo trūks.“</p>
      <p>„Celtics“ pasiekė septintąją pergalę iš eilės ir užfiksavo sezono rezultatyvumo rekordą, taip pat kėlinio (39) ir pirmosios rungtynių pusės (72).</p>
      <p>Bostono klubą į pergalę traukė 30 taškų surinkęs Jaylenas Brownas (9/15 dvit., 9/10 baudos) ir 26 taškus pridėjęs Kemba Walkeris.</p>
      <figure>
        <iframe src="https://www.youtube.com/embed/iryBlnGgb9M" width="630" height="354" data-service="Youtube" scrolling="no"/>
      </figure>
      <p>
        <i>„Spurs“: DeMaras DeRozanas 22 (10/11 baudos), Patrickas Millsas 20 (7/12 metimai), Brynas Forbesas 14, Trey Lylesas 10 (8 atk. kam.), Marco Belinelli ir Derrickas White’as po 9.</i>
      </p>
      <p>
        <i>„Celtics“: Jaylenas Brownas 30 (9/15 dvit., 9/10 baudos, 7 atk. kam.), Kemba Walkeris 26 (5 atk. kam., 8 rez. perd.), Jaysonas Tatumas 19 (7 atk. kam.), Marcusas Smartas 16.</i>
      </p>
      <p>
        <b>Rungtynių apžvalga:</b>
      </p>
      <figure>
        <iframe src="https://www.youtube.com/embed/yXjEUVSHcoY" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-204687-crop100x150.jpg"/>
      </figure>
      <p><a href="https://www.basketnews.lt/zaidejai/19134-jaylen-brown.html">Jaylen Brown</a> Taškai: 30 Naudingumas: 29 Baudų metimai: 90% 9/10 Dvitaškiai: 60% 9/15</p>
    </article>
  </body>
</html>