<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-mallikarjun-kharge-meets-maharashtra-congress-mlas-to-discuss-impasse-2841479.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T08:14:33+00:00"/>
    <meta property="og:title" content="महाराष्ट्र में सरकार बनाने के लिए खींचतान, कांग्रेसी विधायकों से मिले खड़गे"/>
    <meta property="og:description" content="महाराष्ट्र में सरकार गठन को लेकर जारी खींचतान के बीच कांग्रेस के वरिष्ठ नेता मल्लिकार्जुन खड़गे ने पार्टी के नवनिर्वाचित विधायकों से मुलाकात कर राज्य की राजनीतिक स्थिति पर चर्चा की। कांग्रेस के..."/>
  </head>
  <body>
    <article>
      <h1>महाराष्ट्र में सरकार बनाने के लिए खींचतान, कांग्रेसी विधायकों से मिले खड़गे</h1>
      <address><time datetime="2019-11-10T08:14:33+00:00">10 Nov 2019, 08:14</time> by <a rel="author">भाषा,मुम्बई</a></address>
      <p>महाराष्ट्र में सरकार गठन को लेकर जारी खींचतान के बीच कांग्रेस के वरिष्ठ नेता मल्लिकार्जुन खड़गे ने पार्टी के नवनिर्वाचित विधायकों से मुलाकात कर राज्य की राजनीतिक स्थिति पर चर्चा की। कांग्रेस के वरिष्ठ नेता मानिकराव ठाकरे ने 'पीटीआई-भाषा' को बताया कि महाराष्ट्र में सरकार गठन पर पार्टी के रुख को तय करने के लिए कांग्रेस के महासचिव खड़गे ने पार्टी विधायकों से अनौपचारिक रूप से मुलाकात की।</p>
      <p>ठाकरे ने कहा, ''खड़गे विधायकों के रुख से पार्टी नेतृत्व को अवगत कराएंगे।" अशोक चव्हाण, पृथ्वीराज चव्हाण और बालासाहेब थोराट जैसे वरिष्ठ नेताओं सहित सभी 44 विधायक महाराष्ट्र में सरकार बनाने के गतिरोध के मद्देनजर खरीद फरोख्त का शिकार होने के डर से कांग्रेस शासित राजस्थान की राजधानी जयपुर के एक रिसॉर्ट में ठहरे हैं।</p>
      <p>राज्य में 24 अक्टूबर को विधानसभा चुनाव के नतीजों की घोषणा की गई थी। विधानसभा चुनाव में भाजपा को 105 सीटें और शिवसेना को 56 सीटें मिलीं। वहीं राकांपा को 54 और कांग्रेस को 44 सीटें मिली थी। प्रदेश की 288 सदस्यीय विधानसभा में सरकार बनाने के लिये 145 विधायकों का समर्थन जरूरी है।</p>
      <p>मुख्यमंत्री पद को लेकर भाजपा और शिवसेना के बीच खींचतान जारी है। शिवसेना इस पद के लिए 50:50 का फार्मूला चाहती है, लेकिन भाजपा इस पर तैयार नहीं है।</p>
    </article>
  </body>
</html>