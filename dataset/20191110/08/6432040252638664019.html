<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616588,Czasem-zwierzeta-okazuja-wiecej-wdziecznosci-niz-ludzie.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-10T08:05:48+00:00"/>
    <meta property="og:title" content="Czasem zwierzęta okazują więcej wdzięczności niż ludzie"/>
    <meta property="og:description" content="Braniewscy strażacy wyciągnęli tonącego w szambie byka. Potężny buhaj, był tak wdzięczny wybawcom, że po uratowaniu odprowadzał ich do wozu strażackiego."/>
  </head>
  <body>
    <article>
      <h1>Czasem zwierzęta okazują więcej wdzięczności niż ludzie</h1>
      <address>
        <time datetime="2019-11-10T08:05:48+00:00">10 Nov 2019, 08:05</time>
      </address>
      <p>
        <b>Braniewscy strażacy wyciągnęli tonącego w szambie byka. Potężny buhaj, był tak wdzięczny wybawcom, że po uratowaniu odprowadzał ich do wozu strażackiego.</b>
      </p>
      <p>Kiedy strażacy odebrali wezwanie do Garbina pod Braniewem nie chcieli uwierzyć własnym uszom. Zrozpaczony rolnik błagalnym głosem krzyczał do słuchawki telefonu, żeby ratowali jego byka, bo ten zaraz utonie.<br/><br/>Braniewscy strażacy uczestniczyli już w różnych akcjach i nic nie jest w stanie ich zdziwić. Wóz bojowy ruszył na sygnale. Na pomoc przyjechał też zastęp ochotników z Fromborka.<br/><br/>I faktycznie na miejscu okazało się, że sytuacja jest dramatyczna. Potężny, 800 kilogramowy buhaj ostatkiem sił walczył o życie tonąc w szambie koło budynków gospodarczych. — Zwierzę było wyczerpane. Tylko głowa wystawała mu z szamba. Nie miał już siły próbować wydostać się o własnych siłach. Patrzył na nas błagalnym wzrokiem — mówi jeden z uczestniczących w akcji strażaków.<br/><br/>Murowane szambo i waga potężnego byka były poważnym wyzwaniem dla ratowników. Z Pomocą przyszedł sąsiad właściciela nieszczęsnego byka. Przyjechał koparko-ładowarką i wyburzył część muru wokół szamba. Tak, żeby strażacy mogli dostać się do tonącego zwierzęcia. — Musieliśmy wypompować wodę z szamba, żeby mieć lepsze podejście. Dzięki temu byk mógł już stanąć na własnych nogach, ale nadal nie był w stanie wydostać się na brzeg — relacjonuje strażak z Braniewa.<br/><br/>Strażacy chwycili za liny i węże. Opasali nimi wielkie zwierzę i zaczęli powoli wyciągać je na brzeg. Zwierzę próbowało współpracować, jednak było tak osłabione, że padało z nóg. Dopiero kilkunastu rosłych mężczyzn uporało się z zadaniem.<br/><br/>Wyczerpany buhaj ledwie stał na nogach, ale był już bezpieczny. Strażacy zaczęli zwijać sprzęt i szykować się do powrotu. Kiedy uratowane stworzenie zobaczyło, że jego wybawcy chcą już odjeżdżać, zaczęło się dziwnie zachowywać. — Zaczął jakoś tak tęsknie buczeć. Jakby wstąpiły w niego nowe siły — mówi uczestnik akcji ratowniczej.<br/><br/>Zwierzę najwyraźniej próbowało okazać swoją wdzięczność. Byk zaczął chodzić za strażakami i odprowadzał ich do wozu. Zachowywał się nie jak budzący respekt buhaj, a raczej jak pies łaknący pieszczot człowieka. W końcu jeden ze strażaków postanowił odprowadzić go na pobliskie pole.<br/>— Szedł sam bez żadnego powrozu. Najwyraźniej chciał też się z nami pożegnać — stwierdza strażak. — Uczestniczyłem w wielu akcjach ratowania zwierząt, czasem one okazują więcej wdzięczności niż ludzie — dodaje.<br/>— To była dosyć trudna akcja — podsumował mł. bryg. Ireneusz Ściborek z KPSP w Braniewie.<br/><br/><i>SK</i></p>
    </article>
  </body>
</html>