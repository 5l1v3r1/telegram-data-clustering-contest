<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425548/g-ethnikh-kathgoria-prwth-htta-sth-mytilhnh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-10T08:41:26+00:00"/>
    <meta property="og:title" content="Γ’ Εθνική Κατηγορία: Πρώτη ήττα στη Μυτιλήνη"/>
    <meta property="og:description" content="Πετώντας στον …κάλαθο των αχρήστων ένα ολόκληρο ημίχρονο, η Ρόδος ηττήθηκε με 1 – 0 χθες στη Μυτιλήνη από τον τοπικό Αιολικό, σε παιχνίδι με το οποίο άνοιξε η αυλαία της 8ης αγωνιστικής στο πρωτάθλημα της Γ’ Εθνικής Κατηγορίας."/>
  </head>
  <body>
    <article>
      <h1>Γ’ Εθνική Κατηγορία: Πρώτη ήττα στη Μυτιλήνη</h1>
      <address>
        <time datetime="2019-11-10T08:41:26+00:00">10 Nov 2019, 08:41</time>
      </address>
      <p>
        <b>Πετώντας στον …κάλαθο των αχρήστων ένα ολόκληρο ημίχρονο, η Ρόδος ηττήθηκε με 1 – 0 χθες στη Μυτιλήνη από τον τοπικό Αιολικό, σε παιχνίδι με το οποίο άνοιξε η αυλαία της 8ης αγωνιστικής στο πρωτάθλημα της Γ’ Εθνικής Κατηγορίας.</b>
      </p>
      <p>Αυτή ήταν η πρώτη ήττα για τα «ελάφια», τα οποία ωστόσο παραμένουν στην κορυφή του βαθμολογικού πίνακα του 6ου ομίλου. Οι παίκτες του Νίκου Κουρμπανά άργησαν πάρα πολύ να μπουν στο κλίμα του παιχνιδιού και σπατάλησαν ένα ολόκληρο ημίχρονο διάστημα κατά το οποίο ήταν μακριά από τον καλό τους εαυτό.</p>
      <p>Στην επανάληψη ανέβασαν στροφές αλλά συνάντησαν μια καλά οργανωμένη άμυνα την οποία δεν είχαν τρόπο για να διασπάσουν. Οι γηπεδούχοι έδειξαν να πατούν καλύτερα στον αγωνιστικό χώρο στη διάρκεια του πρώτου ημιχρόνου και ειδικά στα πρώτα δέκα λεπτά όπου μπήκαν πολύ δυνατά και επέβαλαν τον ρυθμό τους.</p>
      <p>Τα «ελάφια» σταδιακά προσπάθησαν να ανεβάσουν την απόδοσή τους και στο 17’ μετά από φάουλ του Δελαπόρτα, ο Μπουντόπουλος έκανε την κεφαλιά και έστειλε την μπάλα στα δίχτυα, ωστόσο το γκολ δεν μέτρησε ποτέ καθώς ο σκόρερ υποδείχθηκε σε θέση οφσάιντ. Η ομάδα της Ρόδου προσπάθησε να βρει τον καλό της ρυθμό αλλά δεν τα κατάφερε και σαν να μην έφθανε αυτό στο 40’ παραλίγο να γίνει και το 2 – 0. Μετά από σέντρα του Ματάι, ο Κατσίκης από πολύ καλό σημείο έκανε την κεφαλιά ψαράκι αλλά ο Τζήμας απέκρουσε εντυπωσιακά και κράτησε το 1 – 0.</p>
      <p>Στην επανάληψη η Ρόδος μπήκε πιο δυνατά και στο 50’ «ακούμπησε» το γκολ όταν από φάουλ του Μπουντόπουλου έκανε δύσκολη απόκρουση ο Σφύρλας, η μπάλα χτύπησε στο δοκάρι και πέρασε έξω, σε μια σημαντική στιγμή για την ομάδα του Νίκου Κουρμπανά. Η Ρόδος απέκτησε πλήρως την πρωτοβουλία των κινήσεων και προσπάθησε να αναζητήσει την ισοφάριση, ωστόσο η καλά οργανωμένη άμυνα των γηπεδούχων δημιούργησε ορισμένα προβλήματα στα «ελάφια» που δεν μπορούσαν να βρουν τον ελεύθερο διάδρομο προς την αντίπαλη εστία.</p>
      <p><b>ΑΙΟΛΙΚΟΣ (Γεωργαράς - Παππάς): </b>Σφύρλας, Αγριμάκης, Καλαφάτης, Μπάρκας, Βαλιός (24’ Ματάι), Τσομπανέλλης, Λαζαρίδης, Κατσίκης, Κόρνεφ (67’ Λαμπράκης), Μπουρού (84’ Τσίπας), Σπόλιαριτς <br/><b>ΡΟΔΟΣ (Νίκος Κουρμπανάς): </b>Τζήμας, Κανταρτζής, Σουλής, Παπαθανασίου (60’ Βουργουτζής), Νικολόπουλος, Μικέλ Άντζελο, Δελαπόρτας, Μπίσα, Κλιγγόπουλος (70’ Χατζησάββας), Γιόνδης, Μπουντόπουλος (72’ Σταυλάς)</p>
      <p><b>Οι σημερινοί αγώνες</b><br/>Η 8η αγωνιστική συνεχίζεται σήμερα με τη διεξαγωγή των ακόλουθων αγώνων:</p>
      <p>Μαρκόπουλο (15:00): Μαρκό- Παλληνιακός</p>
      <p>Νέα Μάκρη (15:00): Αήττητος Σπάτων- Α.Ε.Κ. Τρίπολης</p>
      <p>Αχαρνές (15:00): Αχαρναϊκός- Θύελλα Ραφήνας</p>
      <p>Λεύκτρα (15:00): Κιθαιρών Καπαρελλίου- Α.Ο. Υπάτου</p>
      <p>Νέα Αρτάκη (15:00): Α.Ο. Νέας Αρτάκης- Κόρινθος.</p>
    </article>
  </body>
</html>