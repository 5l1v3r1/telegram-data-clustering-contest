<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1984801/%E2%80%8Bberlin-duvar%C4%B1-y%C4%B1k%C4%B1l%C4%B1rken-merkel-neredeydi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-10T08:45:00+00:00"/>
    <meta property="og:title" content="​Berlin Duvarı yıkılırken Merkel neredeydi?"/>
    <meta property="og:description" content="Soğuk Savaş’ın sembolü Berlin Duvarı'nın yıkılışının üzerinden tam 30 yıl geçerken, Almanya Başbakanı Angela Merkel’in duvarın yıkıldığı an saunada olduğu ortaya çıktı. Merkel, duvarın yıkıldığı 9 Kasım 1989 günü Doğu Berlin Bilimler Akademisi'ndeki"/>
  </head>
  <body>
    <article>
      <h1>​Berlin Duvarı yıkılırken Merkel neredeydi?</h1>
      <address>
        <time datetime="2019-11-10T08:45:00+00:00">10 Nov 2019, 08:45</time>
      </address>
      <p>Soğuk Savaş’ın sembolü Berlin Duvarı'nın yıkılışının üzerinden tam 30 yıl geçerken, Almanya Başbakanı Angela Merkel’in duvarın yıkıldığı an saunada olduğu ortaya çıktı.<br/><br/>Merkel, duvarın yıkıldığı 9 Kasım 1989 günü Doğu Berlin Bilimler Akademisi'ndeki işini bitirir bitirmez her Perşembe günü yaptığı gibi saunaya gitti.<br/><br/>O gün 35 yaşında olan Merkel, Almanların bir kış geleneği olan saunanın yolunu tuttuğunda, geleceğinin şekillenmekte olduğunun farkında değildi.<br/><br/>Yerel haber sitesi The Local'e göre Merkel o anları şu ifadelerle anlattı:<br/><br/>“Saunaya gitmeden birkaç saat önce annem Herlind Kasner’i aradım. Annem bana Doğu Alman vatandaşlarının batı tarafına geçmesine izin verildiğini duyduğunu söyledi. Duyduğumu gerçekten anlamadım.”<br/><br/>Merkel hatta bu konuda şaka yaparak, annesine Berlin’in birleşmesi halinde batıdaki en iyi otel olan Kempinski'de istiridye yeme sözü verdi.<br/><br/>Merkel saunada buhar banyosunun sıcaklığının tadını çıkarırken, Almanya’nın birleşmesine ve Sovyet yönetiminin yıkılmasına yol açan tarihi bir olaya tanık olundu.<br/><br/>Merkel o günkü anılarını şöyle dile getirdi:<br/><br/>“O günü asla unutmayacağım. Gece 10.30 veya 11’di. Yalnızdım ama kalabalığı takip ettim. Birden kendimizi Berlin'in batı tarafında bulduk.”<br/><br/>Angela Merkel daha sonra duvarın yıkılması şerefine yapılan kutlamalara katılmak için bir eve gitti.<br/><br/>Olayın önemine rağmen, Merkel ertesi gün işe geç kalmamak için kutlamalar bitmeden şehrin doğusundaki evine dönmeye karar verdi.<br/><br/>Merkel, duvarın yıkılmasından kısa süre sonra siyasette bir kariyere başlamak için fizik alanındaki çalışmaları geride bıraktı.<br/><br/>1990 yılında, Helmut Kohl liderliğindeki Hıristiyan Demokrat Birliği’nden (CDU) Federal Meclis’e milletvekili seçildi.<br/><br/>Kohl kabinesinde önce Aile ve Gençlik Bakanı daha sonra da Çevre ve Nükleer Güvenlik Bakanı olarak görev yaptı.<br/><br/>2000’de yapılan kurultayda CDU Genel Başkanı seçilen Merkel, 2005 tarihinde Başbakanlık koltuğuna oturarak modern Avrupa tarihindeki en önemli siyasi figürlerden biri haline geldi.</p>
    </article>
  </body>
</html>