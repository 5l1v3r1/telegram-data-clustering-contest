<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545714.html/%D8%B3%D9%88%D8%AF%DB%8C-%DA%A9%D9%87-%D8%A7%D8%B2-%D8%AE%D8%B1%DB%8C%D8%AF-%D9%81%D9%84%D9%87-%D8%A7%DB%8C-%D8%B2%D8%B9%D9%81%D8%B1%D8%A7%D9%86-%D8%A7%DB%8C%D8%B1%D8%A7%D9%86-%D9%86%D8%B5%DB%8C%D8%A8-%D8%AE%D8%A7%D8%B1%D8%AC%DB%8C-%D9%87%D8%A7-%D9%85%DB%8C-%D8%B4%D9%88%D8%AF--%D8%A7%D8%B2-%DA%A9%D8%A7%D8%B1%D8%AE%D8%A7%D9%86%D9%87-%D8%AA%D9%88%D9%84%DB%8C%D8%AF-%D8%A7%D8%AF%DA%A9%D9%84%D9%86-%D8%AF%D8%B1-%D9%81%D8%B1%D8%A7%D9%86%D8%B3%D9%87-%D8%AA%D8%A7-%D8%AA%D9%88%D9%84%DB%8C%D8%AF-%D8%AF%D8%A7%D8%B1%D9%88-%D8%AF%D8%B1-%D8%A8%D9%84%DA%98%DB%8C%DA%A9-%D9%88-%D8%B3%D9%88%D8%A6%DB%8C%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T08:20:00+00:00"/>
    <meta property="og:title" content="سودی که از خرید فله‌ای زعفران ایران نصیب خارجی‌ها می‌شود/ از کارخانه تولید ادکلن در فرانسه تا تولید دارو در بلژیک و سوئیس"/>
    <meta property="og:description" content="در شرایطی که ایران 90 درصد خالص تولید زعفران جهان را در اختیار دارد اما از مجموع 8 میلیارد دلار(80 هزار میلیارد تومان) گردش مالی این محصول در دنیا کمتر از 400 میلیون دلار یعنی معادل 10 درصد به داخل کشور اختصاص دارد."/>
  </head>
  <body>
    <article>
      <h1>سودی که از خرید فله‌ای زعفران ایران نصیب خارجی‌ها می‌شود/ از کارخانه تولید ادکلن در فرانسه تا تولید دارو در بلژیک و سوئیس</h1>
      <h2>بازار ۸۰ هزار میلیارد تومانی طلای سرخ در تسخیر اروپایی‌ها</h2>
      <address>
        <time datetime="2019-11-10T08:20:00+00:00">10 Nov 2019, 08:20</time>
      </address>
      <p>در شرایطی که ایران 90 درصد خالص تولید زعفران جهان را در اختیار دارد اما از مجموع 8 میلیارد دلار(80 هزار میلیارد تومان) گردش مالی این محصول در دنیا کمتر از 400 میلیون دلار یعنی معادل 10 درصد به داخل کشور اختصاص دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ زعفران یا همان طلای سرخ بعنوان یکی از 5 قلم کالای اساسی و صادرات محور در بخش کشاورزی ایران به لحاظ تجارت و بازرگانی نقش بسزایی در ار‌زآوری دارد اما متاسفانه هنوز نتوانسته نقشی در تجارت و صادرات داشته باشد و کشورهای اسپانیا و حوزه خلیج فارس به نوعی قیمت این محصول را در بازار جهانی تعیین می کنند.</p>
      <p>از مجموع 114 هزار هکتار اراضی زیر کشت این محصول در ایران، استانهای خراسان رضوی با 84 هزار هکتار و 78 درصد تولید و خراسان جنوبی با 15 هزار و 700 هکتار و حدود 7 درصد و همچنین سایر استانها با 8 هزار هکتار دیگر به ترتیب بیشترین میزان کشت و تولید این محصول را به خود اختصاص داده اند.</p>
      <figure>
        <img src="http://newsroom.dana.ir/content/upload/686cafeb-70f1-4b4e-873b-de63acd105de.jpg"/>
      </figure>
      <p>از مجموع 84 هزار هکتار اراضی زیر کشت زعفران استان خراسان رضوی، هشت هزار و ۵۰۰ هکتار یعنی معادل ۱۲ درصد استان به اراضی شهرستان تربت حیدریه و از مجموع افزون بر ۵۰ هزار هکتار عرصه کشاورزی شهرستان زاوه، ۱۲ هزار هکتار معادل ۱۷ درصد ظرفیت استان به کشت زعفران اختصاص دارد.</p>
      <p>در سطح استان خراسان رضوی بیش از 120 هزار خانوار به کشت زعفران مشغول هستند که از این میزان بین ۱۴ تا ۱۵ هزار خانوار به زعفران کاران تربت حیدریه اختصاص دارد و تعداد بهره برداران بخش کشاورزی زاوه نیز ۱۷ هزار نفر است که بالغ بر ۹۰ درصد آن ها به کشت زعفران مشغول هستند.</p>
      <figure>
        <img src="http://newsroom.dana.ir/content/upload/2bef581b-e0ab-475a-8e28-3ce8c0fd6986.jpg"/>
      </figure>
      <p>اکنون به ازای هر هکتار زمین زعفران، ۲۲۰ نفر روز مشغول کار هستند که در کل ۷۰ هزار نفر اشتغال مستقیم و دو تا سه برابر این رقم، اشتغال غیرمستقیم به دست می آید.</p>
      <p>
        <b>صادرات 359 تن زعفران در یکسال گذشته</b>
      </p>
      <figure>
        <img src="http://newsroom.dana.ir/content/upload/2ed52f7e-2138-416b-85a6-cb2221e50156.jpg"/>
      </figure>
      <p>رئیس سازمان جهاد کشاورزی خراسان رضوی در این خصوص اظهار داشت: بر اساس آماری که از گمرک گرفتیم، میزان صادرات پارسال زعفران ۲۸۱ تن بود و در نیمه نخست امسال نیز ۷۸ تن صادرات زعفران داشتیم و اگر ما این 2 رقم را کنار هم بگذاریم و با میزان تولید زعفران مقایسه کنیم، در واقع زعفرانی نباید موجود باشد.</p>
      <p>محمدرضا اورانی گفت  اگر سطح زیر کشت ۱۱۴ هزار هکتار زعفران در کشور را ملاک بگیریم، ۹۰ هزار هکتار به استان ما و ۱۵ هزار هکتار هم به خراسان جنوبی اختصاص دارد و از این روی با همه تبلیغات غیرواقعی که می گویند: "اینک زعفران در همه جای کشور کشت شده"، از این عدد فقط ۹ هزار هکتار باقی می ماند.</p>
      <p>وی افزود: اهمیت این ارقام زمانی بیشتر مشخص می شود که بدانیم 6 هزار هکتار سطح زیر کشت زعفران در خراسان شمالی هنوز به حساب نیامده و لذا بهتر است با تکیه بر این آمار علمی ذهن خود را در وسط یک مسیر غلط متوجه و متمرکز نکنیم.</p>
      <p>رئیس سازمان جهاد کشاورزی تاکید کرد: اگر زعفران تا چند سال پیش صرفا به عنوان یک ادویه به جهان صادر می شد، اما امروز از مرز ادویه و طعم دهنده غذا گذشته و به عنوان یک دارو مطرح و صادر می شود و این یعنی یک ارزش افزوده جدید و حالا ما این میزان ۴۰۰ تن تولید را اگر به جمعیت جهان تقسیم کنیم، باید دنبال ظرفیت‌های تولید جدید برویم و تولیدکننده ما نگاهش به بازارهای بیرون باشد و خود را محدود به مصرف داخلی نکند.</p>
      <p>
        <b>خراسان رضوی سالانه با برداشت 290 تن زعفران بزرگترین تولید کننده طلای سرخ در ایران و جهان</b>
      </p>
      <figure>
        <img src="http://newsroom.dana.ir/content/upload/9cb63a64-aefc-49c2-b570-ac2b189f176f.jpg"/>
      </figure>
      <p>مدیر امور باغبانی سازمان جهاد کشاورزی خراسان رضوی در این خصوص می افزاید: پارسال سطح زیرکشت زعفران در کل کشور ۱۱۴ هزار هکتار بود که از این میزان ۴۰۴ تن زعفران تولید شد و سهم خراسان رضوی از این میزان سطح زیرکشت، ۸۶ هزار هکتار و میزان تولید زعفران خشک استان نیز 290 تن بوده است.</p>
      <p>سید هاشم نقیبی تصریح کرد: هر چند به دلیل غیر قابل پیش بینی بودن شرایط جوی، نمی توان برای سال جاری رقم دقیقی را برآورد کرد، اما پیش‌بینی ما برای سال جاری آن است که بر اساس ۸۹ هزار هکتار سطح زیرکشت پیاز زعفران، بین ۳۰۰ تا ۳۱۰ تن تولید خواهیم داشت.</p>
      <p>وی بیان کرد: با توجه به اجرای طرح های پایلوت در برخی مزارع کشاورزی میانگین تولید این محصول از 4.2 به 8 کیلو در هکتار رسیده است و این توانمندی در مزارع وجود که با اجرای بسته های حمایتی و علمی میزان تولید خراسان رضوی از 289 تن در سال به 600 تن ارتقا یابد.</p>
      <p>
        <b>بازار 80 هزار میلیارد تومانی طلای سرخ در تسخیر اروپایی ها</b>
      </p>
      <figure>
        <img src="http://newsroom.dana.ir/content/upload/da084034-f9cd-4a5c-8ee7-5eb5f710105e.jpg"/>
      </figure>
      <p>با همه این فعل و انفعالات استان خراسان رضوی با توجه به زمین های حاصلخیز بخصوص در منطقه تربت حیدریه و زاوه سالانه 300 تن معادل 80 درصد زعفران ایران و جهان را تولید می کند و آن 10 درصد باقیمانده در استان‌های خراسان جنوبی و شمالی و سایر استانها شرایطی را بوجود آورده که ایران 90 درصد تولید طلای سرخ جهان را در اختیار داشته باشد.</p>
      <p>اکنون در شرایطی که ایران 90 درصد خالص تولید زعفران جهان را در اختیار دارد اما از مجموع 8 میلیارد دلار(80 هزار میلیارد تومان) گردش مالی این محصول در دنیا کمتر از 400 میلیون دلار یعنی معادل 10 درصد به داخل کشور اختصاص دارد.</p>
      <p>در حال حاضر در حوزه زعفران خام فروشی وجود دارد اما می توان برای برون رفت از این خام فروشی با تشکیل یک زنجیره واحد از تولید تا صادرات زعفران، علاوه بر خام فروشی با ایجاد صنایع تبدیلی از خروج ارز از کشور نیز ممانعت کرد.</p>
      <p>بعنوان مثال بزرگترین کارخانه تولید اسپری و ادکلن زعفران در فرانسه و همچنین کارخانجات دارویی این محصول در بلژیک و سوئیس با خرید فله‌ای زعفران از تجار ایرانی، بخش مهمی از ارزش افزوده این محصول را نیز به دست گرفته اند.</p>
      <p>با توجه به خواص داروئی و گیاهی این محصول نشاط آور به یقین می توانیم بزرگترین کارگاه‌ها و کارخانجات تولیدی که در ارزش افزوده زعفران نقش مهمی دارند را در خراسان رضوی و بخصوص منطقه تربت حیدریه احداث کنیم و از سویی دیگر هزینه های حاصل ازاختلاف ارزش افزوده در داخل و خارج کشور علاوه بر ایجاد اشتغال در منطقه از خام فروشی به بازارهای خارجی جلوگیری می کند.</p>
      <p>انتهای پیام/</p>
    </article>
  </body>
</html>