<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1984811/%E2%80%8Bhizbullah%E2%80%99%C4%B1n-ilk-lideri-tufeyli-hamaney-irak-ve-l%C3%BCbnanda-yolsuzluklar%C4%B1-koruyor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-10T08:45:00+00:00"/>
    <meta property="og:title" content="​Hizbullah’ın ilk lideri Tufeyli: Hamaney Irak ve Lübnan'da yolsuzlukları koruyor"/>
    <meta property="og:description" content="Eski Hizbullah Genel Sekreteri Şeyh Subhi Tufeyli, İran rejimi lideri Ali Hamaney'i &quot;Irak ve Lübnan'daki yolsuzlukların en büyük koruyucusu&quot; olmakla suçladı. Tufeyli, sosyal medyada yer alan bir videoda Hamaney’e hitaben şunları söyledi: &quot;Zulümden şi"/>
  </head>
  <body>
    <article>
      <h1>​Hizbullah’ın ilk lideri Tufeyli: Hamaney Irak ve Lübnan'da yolsuzlukları koruyor</h1>
      <address>
        <time datetime="2019-11-10T08:45:00+00:00">10 Nov 2019, 08:45</time>
      </address>
      <p>Eski Hizbullah Genel Sekreteri Şeyh Subhi Tufeyli, İran rejimi lideri Ali Hamaney'i "Irak ve Lübnan'daki yolsuzlukların en büyük koruyucusu" olmakla suçladı.<br/><br/>Tufeyli, sosyal medyada yer alan bir videoda Hamaney’e hitaben şunları söyledi: "Zulümden şikayet eden sivilleri başka ülkelerin ajanları diye suçlamak ayıp değil mi? Sokakta öldürülen o kişi mi ajan? Sadece İranlıların değil, bütün dünya Müslümanlarının Lideri (Veliyyi Emr-i Müslimin) olduğunu söylüyor ve vurguluyorsun. “Veliyy-i Emr” açları öldürür ve yolsuzluk yapanlarla suçluları korur mu?"<br/><br/>"Ey Seyyid (Hamaney), Irak'ta, en az 250 sivil öldü ve 11 bin kişi yaralandı ve onları öldürenler sizin silahlı adamlarınızdı, Lübnan'da da bizi tetikçileriniz öldürdü!"<br/><br/>Şii lider Tufeyli Hizbullah mensuplarının Lübnan’ın başkenti Beyrut’taki göstericilerin çadırlarını yakmasına da değinerek eleştirilerine devam etti:<br/><br/>"Dün olduğu gibi, örgütünüz silahsız masumlara saldırdı ve çadırlarını yaktı. Genelde Hz. Hüseyin'in çadırlarının yakılması için ağlarız. Öyle görünüyor ki, (Kerbela’daki) ikinci bir sahnenin tekrarıyla karşı karşıyayız, ama başka şekillerde..."<br/><br/>Tufeyli sözlerine şöyle devam etti: “Ey Seyyid, Biz ülkenin harap olduğunu ve 1972'den bu yana hırsızlar tarafından yağmalandığını söylüyoruz ve sizin örgütünüz onların destekçisi, ülkeyi yolsuzlukla doldurdular. Dinimiz bize kirli, yozlaşmış, katil ve saldırgan hırsızlar olmayı mı öğretti?”<br/><br/>Tufeyli Hamaney'e "Dünyanın vicdanını ve medyayı satın almak için Suriye'de harcadığınız paraya ne diyorsunuz?" diye sordu.<br/><br/>Lübnanlı Şii dini lider Şeyh Subhi et-Tufeyli, 1985-1989 yılları arasında Hizbullah’ın resmi sözcüsü, 1989-1991 yılları arasında da Hizbullah Genel Sekreterliği yaptı. Tufeyli, Hizbullah’ın İran’ın güdümüne girmesine karşı çıkmış ve örgütten ayrılmak zorunda kalmıştı. </p>
    </article>
  </body>
</html>