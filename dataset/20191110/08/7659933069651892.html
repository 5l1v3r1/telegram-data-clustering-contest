<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1984816/irak-ba%C5%9Fbakan%C4%B1-abdulmehdi%E2%80%99ye-%E2%80%98ye%C5%9Fil-%C4%B1%C5%9F%C4%B1k%E2%80%99-yak%C4%B1lmas%C4%B1-sonras%C4%B1-gerilim-t%C4%B1rmand%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-10T08:45:00+00:00"/>
    <meta property="og:title" content="Irak Başbakanı Abdulmehdi’ye ‘yeşil ışık’ yakılması sonrası gerilim tırmandı"/>
    <meta property="og:description" content="Irak’ta siyasi partilerin Başbakan Adil Abdulmehdi’ye gösterileri sonlandırması için gerekirse güç kullanması için ‘yeşil ışık’ yakması sonrasında meydanlarda gerilim yeniden tırmandı. Gösteriler karşısında başlangıçta zor bir konumda olan Abdulmehdi"/>
  </head>
  <body>
    <article>
      <h1>Irak Başbakanı Abdulmehdi’ye ‘yeşil ışık’ yakılması sonrası gerilim tırmandı</h1>
      <address>
        <time datetime="2019-11-10T08:45:00+00:00">10 Nov 2019, 08:45</time>
      </address>
      <p>Irak’ta siyasi partilerin Başbakan Adil Abdulmehdi’ye gösterileri sonlandırması için gerekirse güç kullanması için ‘yeşil ışık’ yakması sonrasında meydanlarda gerilim yeniden tırmandı.<br/><br/>Gösteriler karşısında başlangıçta zor bir konumda olan Abdulmehdi, İran’ın müdahalesi ve Bağdat’taki siyasi destekçileri sayesinde, daha önce gitmesi yönünde çağrılarda bulunan partilerin desteğini aldı.<br/><br/>AFP’de yer alan haberde, Irak’taki siyasi partiler arasında son günlerde birtakım toplantıların gerçekleştiği belirtildi.<br/><br/>Toplantılarda bulunan iki kaynağın AFP’ye yaptığı açıklamaya göre, siyasi partiler söz konusu toplantılarda ‘yolsuzlukla mücadele etmesi ve reformları hayata geçirmesine karşılık’ Abdulmehdi’nin başbakanlık koltuğunda kalmasına izin verdi. Kaynaklar, partiler toplantılar sırasında Abdulmehdi’ye gösterileri sonlandırması için mevcut olan tüm yolları başvurmasına yeşil ışık yaktı.<br/><br/>Kaynaklar, bu gelişmenin, Iraklı Şiiler arasındaki birlik ve beraberliğin yeniden sağlanması ve ulusal koalisyonun kurtarılmasını hedeflediğini belirtti.<br/><br/>AFP’ye konuşan siyasi kaynaklara göre, İran Devrim Muhafızları Ordusu’na bağlı Kudüs Gücü Komutanı Kasım Süleymani’nin, Sairun Koalisyonu lideri Mukteda es-Sadr ve Irak'taki Şiilerin en büyük dini mercii Ali es-Sistani’nin oğlu Muhammed Rıza es-Sistani ile yaptığı görüşme sonrasında, Sairun ve Ulusal Hikmet Hareketi dâhil ilgili taraflar arasında yapılan anlaşma sonucunda Abdulmehdi’nin koltuğunda kalması yönünde karar alındı.<br/><br/>Söz konusu kaynaklar, bu anlaşmaya karşı çıkan tek tarafın Irak’ın eski Başbakanı Haydar el-İbadi liderliğindeki Nasr Koalisyonu olduğunu söyledi.<br/><br/>Siyasette taraflar birbirine yaklaşırken, güvenlik güçleri sokaklara doğru harekete geçti. Bağdat’taki polisler, göstericilerin elindeki 4 köprüden 3’ünde kontrolü sağladı. Göstericilerin büyük bir kısmının Tahrir Meydanı’nda bulunmasına rağmen, çatışmalar daha çok başkentteki 4 köprü üzerinde yoğunlaşmış durumda.<br/><br/>Göstericiler ilk olarak, Hükümet konakları ve yabancı misyonların bulunduğu Yeşil Bölge ile Tahrir Meydanı’nı birbirine bağlayan Cumhuriyet Köprüsü’ne yöneldi. Güvenlik güçleri köprünün üzerindeki 3 adet beton bloğunu kaldırdı. Diğer bir kısım göstericiler ise Sinek, Ahrar ve Şuheda köprülerine doğru yöneldi. Söz konusu üç köprü, saatlerinde güvenlik güçleri ile göstericiler arasında çatışmalara sahne oldu. Dün sabah ise polis Bağdat’taki Reşid Caddesi’ndeki göstericileri dağıtmak için göz yaşartıcı gaz bombası kullandı.</p>
    </article>
  </body>
</html>