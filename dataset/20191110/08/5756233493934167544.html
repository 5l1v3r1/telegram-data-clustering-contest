<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620733/16-%D9%86%D8%B4%D8%A7%D9%86%D9%87-%D9%87%D8%B4%D8%AF%D8%A7%D8%B1-%D8%A8%D8%B1%D8%A7%DB%8C-%D8%AF%DB%8C%D8%A7%D8%A8%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T08:59:00+00:00"/>
    <meta property="og:title" content="16 نشانه هشدار برای دیابت!"/>
    <meta property="og:description" content="تکرر ادرار و حتی بی اختیاری ادرار در خواب یک نشانه کلاسیک از قرار داشتن در معرض خطر دیابت است."/>
  </head>
  <body>
    <article>
      <h1>16 نشانه هشدار برای دیابت!</h1>
      <address>
        <time datetime="2019-11-10T08:59:00+00:00">10 Nov 2019, 08:59</time>
      </address>
      <p>
        <i>تکرر ادرار و حتی بی اختیاری ادرار در خواب یک نشانه کلاسیک از قرار داشتن در معرض خطر دیابت است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دیابت یک بیماری جدی و مزمن است که در صورت عدم درمان می تواند حتی به قطع عضو یا مرگ بیمار نیز منجر شود. نشانه های بسیاری وجود دارند که درباره خطر ابتلا به دیابت هشدار می دهند و آگاهی از آنها اهمیت دارد.</p>
      <p>به گزارش "مام"، اگر هر یک از نشانه های زیر را تجربه می کنید و دلیل مشخصی برای آن نمی یابید مراجعه به پزشک برای بررسی دقیق شرایط اهمیت دارد.</p>
      <p><b>خستگی</b><br/>اگر به رغم خواب خوب و کافی شبانه، روز بعد همچنان با احساس خستگی مواجه هستید، این ممکن است نشانه ای از پیش دیابت باشد.</p>
      <p><b>تکرر ادرار</b><br/>تکرر ادرار و حتی بی اختیاری ادرار در خواب یک نشانه کلاسیک از قرار داشتن در معرض خطر دیابت است. اگر بیشتر از گذشته و بیش از حد معمول مجبور به استفاده از توالت هستید، شرایط خود را برای چند روز در یک دفتر ثبت کرده و این اطلاعات را با پزشک به اشتراک بگذارید. پزشک می تواند نیاز به انجام آزمایش های بیشتر را بررسی کند.</p>
      <p><b>تشنگی شدید</b><br/>تشنگی شدید زمانی که فعالیت خاصی نداشته یا تعریق زیاد را تجربه نکرده اید، نشانه ای هشدار دهنده است. میزان آب مصرفی و این که چه زمانی نیاز به انجام این کار دارید را برای چند روز در یک دفتر ثبت کرده و این اطلاعات را با پزشک خود به اشتراک بگذارید. تشنگی شدید می تواند یک نشانه اولیه از دیابت نوع 2 باشد که با علائم دیگری مانند تکرر ادرار همراه است. این علائم را نادیده نگیرید.</p>
      <p><b>گرسنگی مداوم</b><br/>تمایز بین غذا خوردن در زمان گرسنگی و غذا خوردن احساسی می تواند دشوار باشد. اما اگر با احساس گرسنگی مداوم حتی پس از خوردن یک وعده غذایی خوب مواجه هستید، این ممکن است نشانه ای از خطر ابتلا به دیابت باشد. این مساله را با پزشک خود در میان بگذارید و علائم دیگر که می توانند نشان دهنده خطر باشند را مد نظر قرار دهید. پزشک می تواند نیاز به انجام آزمایش های بیشتر برای تشخیص دلیل این شرایط را بررسی کند.</p>
      <p><b>رژیم غذایی نامناسب</b><br/>دنبال کردن یک رژیم غذایی بد و نامتعادل مانند یک رژیم غذایی سرشار از شکر، کربوهیدرات ها و غذاهای فرآوری شده خطری بزرگ برای ابتلا به دیابت نوع 2 است. اگر یک رژیم غذایی ناسالم را دنبال می کنید و متوجه علائم دیگری شده اید که به خطر دیابت اشاره دارند، برای بررسی دقیق شرایط به پزشک مراجعه کنید. انتخاب های غذایی بهتر توصیه شده توسط پزشک می تواند شما را از محدوده خطر دور کند یا اگر به دیابت مبتلا شده اید به مدیریت این بیماری کمک کند.</p>
      <p><b>تاری دید</b><br/>تاری دید اغلب یکی از نخستین نشانه های دیابت است. اگر به طور ناگهانی در خواندن متون و تابلوهای راهنمایی و رانندگی با مشکل مواجه شده اید برای بررسی دقیق شرایط به پزشک مراجعه کنید.</p>
      <p>جالب آنکه، درمان با انسولین برای دیابت نیز می تواند موجب تاری دید شود.</p>
      <p><b>خشکی دهان</b><br/>دلایل مختلفی می توانند برای کمبود ترشح بزاق و خشکی دهان وجود داشته باشند که سطوح بالای گلوکز در بدن یکی از آنها محسوب می شود. این شرایط شما را در معرض خطر دیابت قرار می دهد یا یکی از علائم ابتلا به این بیماری است.</p>
      <p>برخی درمان های دارویی برای خشکی دهان وجود دارند، اما برای بررسی دقیق دلیل بروز آن باید به پزشک مراجعه کنید.</p>
      <p>در هر صورت، خشکی دهان می تواند به پوسیدگی دندان و افزایش احتمال بروز عفونت های مخمری در دهان منجر شود، از این رو، نباید نادیده گرفته شود.</p>
      <p><b>افزایش اندازه دور کمر</b><br/>اگر متوجه کوچک شدن لباس های خود شده اید و افزایش وزن به ویژه در ناحیه دور کمر مشهود است، ممکن است با افزایش خطر ابتلا به دیابت مواجه باشید. مراجعه به پزشک و دریافت توصیه های لازم برای ایجاد تغییر در رژیم غذایی و یک برنامه ورزشی می تواند خطر را از شما دور سازد.</p>
      <p><b>سردردهای مکرر</b><br/>همه ما هر از گاهی سردرد را تجربه می کنیم اما اگر با سردردهای مکرر مواجه هستید، این ممکن است نشانه ای از بی تعادلی در قند خون شما باشد که ممکن است نشانه ای از دیابت باشد. اگر به این مساله مشکوک هستید یا متوجه شده اید که سردردهایتان به صورت منظم رخ می دهند و ارتباطی با مشکلات خواب یا کم آبی ندارند، برای بررسی دقیق شرایط به پزشک مراجعه کنید.</p>
      <p><b>نوسانات خلقی</b><br/>نوسانات خلقی یکی از علائم اولیه یک حمله هایپرگلیسمی (سطوح بیش از حد قند خون) و دیابت نوع 2 است. نوسانات خلقی ممکن است در نتیجه علائم دیگر بیماری نیز شکل بگیرند. در هر صورت، آنها را نباید نادیده بگیرید زیرا نوسانات خلقی و افسردگی می توانند پیام های هشدار دهنده بدن از بروز مشکلی جدی باشند.</p>
      <p><b>روند کند بهبودی زخم</b><br/>بهبودی خراشیدگی ها و بریدگی ها در افراد مبتلا به دیابت اغلب کندتر از افراد سالم صورت می گیرد. همچنین، آنها در معرض خطر عفونت های مکرر قرار دارند.</p>
      <p>هر یک از این علائم می توانند به در جریان بودن مساله ای جدی اشاره داشته باشند. برای بررسی دقیق شرایط به پزشک مراجعه کنید.</p>
      <p><b>سبک زندگی کم تحرک</b><br/>یک سبک زندگی کم تحرک انسان را در معرض خطر بسیاری از مشکلات سلامت از جمله دیابت قرار می دهد. بدون ورزش منظم و فعالیت بدنی کافی، شما هرچه بیشتر در معرض خطر مواجهه با سیستم متابولیکی که به خوبی تنظیم نشده است، قرار می گیرید که می تواند به افزایش ذخایر چربی بدن منجر شود. این شرایط شما را در معرض خطر بیشتری برای ابتلا به دیابت نوع 2 قرار می دهد.</p>
      <p><b>مشکلات پوستی</b><br/>برخی مشکلات پوستی مرتبط با دیابت وجود دارند. یکی از موارد مشهود تیره و ضخیم شدن پوست، به ویژه در بخش هایی است که پوست چین می خورد. این شرایط که به نام آکانتوز نیگریکانس (Acanthosis Nigricans) شناخته می شود بیشتر در افرادی که اضافه وزن بسیار دارند، دیده می شود.</p>
      <p>گاهی اوقات، پوست کمی بالا امده و مخملی به نظر می رسد. در موارد دیگر، زگیل های کوچکی در طرفین یا پشت گردن، زیربغل، روی پستان یا کشاله ران شکل می گیرند.</p>
      <p><b>کاهش وزن ناگهانی</b><br/>اگر کاهش وزن ناگهانی و بدون دلیلی مشخص را تجربه می کنید ممکن است در معرض خطر دیابت قرار داشته باشید. کاهش وزن در این موارد به واسطه قند خون بالا، کم آبی بدن، تخریب عضلانی و مشکلات تیروئید رخ می دهد که همگی مواردی جدی هستند و باید برای دریافت درمان مناسب به پزشک مراجعه کنید.</p>
      <p>کاهش وزن ناگهانی نشانه ای است که نباید هرگز نادیده گرفته شود.</p>
      <p><b>احساس سوزن سوزن شدن در دست ها و پاها</b><br/>قند خون بالا می تواند موجب نوروپاتی دیابتی شود که به مسیرهای عصبی انتقال دهنده سیگنال ها به دست ها و پاها آسیب می رساند. احساس سوزن سوزن شدن در دست ها و پاها ممکن است نشانه اولیه از این آسیب باشد و شاید علامتی از ابتلا به دیابت باشد.</p>
      <p>این شرایط را نادیده نگرفته و برای بررسی دقیق دلیل بروز آن به پزشک مراجعه کنید.</p>
      <p><b>عفونت های دستگاه ادراری و عفونت های مخمری مکرر</b><br/>قند خون بالا تعادل در جریان خون و بدن ما را تغییر داده و می تواند توانایی انسان برای مبارزه با عفونت ها را کاهش دهد. در نتیجه، افراد مبتلا به دیابت اغلب عفونت های دستگاه ادراری و عفونت های مخمری را با تکرر بیشتر تجربه می کنند.</p>
      <p>حتی اگر به دیابت مبتلا نیستید، اما این علائم را تجربه می کنید برای بررسی دقیق شرایط به پزشک مراجعه کنید. عفونت های دستگاه ادراری و عفونت های مخمری می توانند با دیابت نوع 2 در ارتباط باشند.</p>
    </article>
  </body>
</html>