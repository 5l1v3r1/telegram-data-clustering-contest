<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gult-farevarsel---heftig-snovaer-mandag/71802279"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T08:43:10+00:00"/>
    <meta property="og:title" content="Gult farevarsel - heftig snøvær mandag"/>
    <meta property="og:description" content="Det varslede snøværet på Sørlandet er i full gang. Nå sender meteorologene ut et gult farevarsel for store deler av Østlandet."/>
  </head>
  <body>
    <article>
      <h1>Gult farevarsel - heftig snøvær mandag</h1>
      <h2>Det varslede snøværet på Sørlandet er i full gang. Nå sender meteorologene ut et gult farevarsel for store deler av Østlandet.</h2>
      <address><time datetime="2019-11-10T08:43:10+00:00">10 Nov 2019, 08:43</time> by <a rel="author">Marthe Ihle</a></address>
      <p>
        <i>Snøvær eller trøbbel der du er? Tips oss eller send bilder til <a href="mailto:2400@db.no">2400@db.no</a>!</i>
      </p>
      <p><a href="https://www.yr.no/farevarsel/">Meteorologisk institutt</a> har søndag sendt ut et gult farevarsel for Aust- og Vest-Agder.</p>
      <p>Lokalt ventes mer enn 10 centimeter snø. Det oppfordres derfor til varsomhet i trafikken.</p>
      <p>
        <b>- Beregn noe ekstra tid til transport og kjøring. Bruk riktige dekk og kjør etter forholdene, opplyser meteorologene.</b>
      </p>
      <p>Søndag er farevarselet justert til å gjelde Østlandet og store deler av Midt-Norge, også. Her kommer snøfallet til å være mest intenst mandag morgen.</p>
      <figure>
        <iframe data-src="https://twitter.com/Meteorologene/status/1193478482170466304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>I gang</h3>
      <p>Farevarselet gjelder spesielt fra klokken 14 søndag ettermiddag og til og med klokken 8 mandag morgen.</p>
      <p>Allerede søndag formiddag har det oppstått problemer i trafikken på E39, melder Agder-politiet. Flere vogntog har problemer ved Lyngdal, noe som skaper trafikale problemer.</p>
      <p>
        <b>Rundt 09.30 søndag er det varslede snøfallet i gang, opplyser operasjonsleder Lars Hyberg til Dagbladet.</b>
      </p>
      <figure>
        <img src="https://dbstatic.no/71802308.jpg?imageId=71802308&amp;width=1024&amp;height=615"/>
        <figcaption><b>PÅ VEI:</b> Snøværet på vei inn over Agder-fylkene klokka 10.00 søndag. Skjermdump yr.no Vis mer</figcaption>
      </figure>
      <p>- Ved Lyngdal står en utenlandsk trailer og legger på kjetting. Det er det som skaper problemer, sier Hyberg.</p>
      <p>Han sier at politiet og Vegtrafikksentralen allerede er i god dialog, og har beredskapen klar for været som er ventet.</p>
      <p>- De som skal ut og kjøre, må ha gode og riktige dekk på bilen og avpasse farten etter forholdene, sier Hyberg.</p>
      <h3>Flere steder</h3>
      <p>Søndag snør det flere steder i landet, også på Østlandet og i hovedstaden. I Eiker i Buskerud har en bil kjørt av veien og havnet på taket søndag formiddag.</p>
      <p>- Melderen sa at det var innmari glatt på stedet, opplyser operasjonsleder Iselin Bekken til Dagbladet.</p>
      <p>Politiet er framme på stedet, og prøver å finne ut nøyaktig hva som har skjedd. Melderen blir tilsett av helsepersonell, men det skal ikke dreie seg om alvorlige skader.</p>
      <p>
        <i>Dagbladet følger saken.</i>
      </p>
    </article>
  </body>
</html>