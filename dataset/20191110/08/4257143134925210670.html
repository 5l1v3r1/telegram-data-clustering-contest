<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/10/szakerto-skocia-fuggetlensegi-nepszavazast-tarthat-2020-ban"/>
    <meta property="og:site_name" content="infostart"/>
    <meta property="article:published_time" content="2019-11-10T08:50:00+00:00"/>
    <meta property="og:title" content="Szakértő: Skócia függetlenségi népszavazást tarthat 2020-ban"/>
    <meta property="og:description" content="Már volt egy ilyen, akkor 55 százalék brit akart maradni, ám most más a felállás. Az nem változott, hogy Londonnak rá kell bólintania a voksolásra - véli Berzi Gergely."/>
  </head>
  <body>
    <article>
      <h1>Szakértő: Skócia függetlenségi népszavazást tarthat 2020-ban</h1>
      <address><time datetime="2019-11-10T08:50:00+00:00">10 Nov 2019, 08:50</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/06/karnyujtasnyira-kerulhet-a-skot-fuggetlenseg"/>
        <a href="https://infostart.hu/kulfold/2019/11/03/huszezres-tomegtuntetes-volt-skociaban-a-fuggetlensegert"/>
        <a href="https://infostart.hu/kulfold/2019/10/07/skociaban-elbukott-egy-fontos-brexitugyi-kereset"/>
      </related>
      <h3>Már volt egy ilyen, akkor 55 százalék "brit" akart maradni, ám most más a felállás. Az nem változott, hogy Londonnak rá kell bólintania a voksolásra - véli Berzi Gergely.</h3>
      <p>Jövőre újabb függetlenségi népszavazást akarnak a skótok - mondta Berzi Gergely, a Századvég külügyi igazgatója a köztévében vasárnap reggel. Hozzátette: jelenleg a nagy brit pártok egyike sem támogatja, hogy a kérdésről népszavazás legyen.</p>
      <p>A skót függetlenségről 2014 szeptemberében már tartottak egy népszavazást, de akkor az elszakadást ellenzők győztek 55 százalékos többséggel.</p>
      <blockquote>A függetlenségről szóló népszavazás kiírásához a brit kormány engedélye kell</blockquote>
      <p>- tette hozzá.</p>
      <p>Senki nem tudja, hogy mi történne egy esetleges újabb népszavazáson, de a közvélemény-kutatások szerint szoros eredmény születne - mondta.</p>
      <p>Megjegyezte: a különválásnak óriási ára lenne, mert a két gazdaság nagyon összefonódott. Skócia szárazföldön csak Angliával határos.</p>
      <p>Kitért arra is, hogy miként a brexit, úgy Skócia esetleges maradása az Európai Unióban is számos tisztázatlan jogi kérdést vet fel; ez úgy történhetne meg, ha a brexit lezárása után Skócia újból kérelmezné felvételét.</p>
      <p>
        <i>Nyitókép: MTI/EPA/Andy Rain</i>
      </p>
    </article>
  </body>
</html>