<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/trondheim/2019/11/10/F%C3%B8rer-stakk-av-fra-stedet-20357670.ece"/>
    <meta property="og:site_name" content="adressa.no"/>
    <meta property="article:published_time" content="2019-11-10T06:11:50+00:00"/>
    <meta property="og:title" content="Fører stakk av fra stedet"/>
    <meta property="og:description" content="Det skal ha blitt noe kø på E6 på Heimdalsmyra, etter at en personbil kjørte inn i en annen bakfra."/>
  </head>
  <body>
    <article>
      <h1>Fører stakk av fra stedet</h1>
      <h2>Påkjørsel bakfra på Heimdalsmyra:</h2>
      <address><time datetime="2019-11-10T06:11:50+00:00">10 Nov 2019, 06:11</time> by <a rel="author">Vegard Eggen</a></address>
      <p>Det skal ha blitt noe kø på E6 på Heimdalsmyra, etter at en personbil kjørte inn i en annen bakfra.</p>
      <aside><a href="https://www.adressa.no/nyheter/trondheim/2019/11/10/javascript:void(0);">Del denne artikkelen på Facebook</a> <a href="https://www.adressa.no/nyheter/trondheim/2019/11/10/javascript:void(0);">Del denne artikkelen på Twitter</a> <a href="https://www.adressa.no/nyheter/trondheim/2019/11/10/javascript:void(0);">Del denne artikkelen på e-post</a></aside>
      <p>Politiet meldte klokka 23.50 lørdag kveld om en trafikkulykke på Heimdalsmyra i sørgående retning. Det var snakk om to personbiler - hvor den ene hadde kjørt inn i den andre bakfra.</p>
      <p>- Etter påkjørselen bakfra, stakk bilfører som kjørte på av fra sin bil og fra stedet, opplyser operasjonsleder Svein Helgetun i Trøndelag politidistrikt.</p>
      <p>Mens bilen stod igjen på E6, begynte politiet å gjøre søk fra den aktuelle bilen med hund og patruljer.</p>
      <p>Det skal ha blitt noe kø på stedet, og det lå en del vrakdeler i veibanen.</p>
      <h3>Søkte utover natta</h3>
      <p>- Mens vi gjorde søk med hund, kunne vi også begynne å nøste ut fra registreringsnummeret på bilen som stod igjen, sier Helgetun.</p>
      <p>Politiet skal ha undersøkt ulike adresser i tilknytning til bilføreren som stakk av.</p>
      <p>- Rundt klokka 03.30 mente vi å ha funnet riktig person - og kunne da gå til en pågripelse. Vedkommende ble tatt med inn til politistasjonen. Det er mistanke om kjøring i påvirket tilstand, og det ble tatt utvidet blodprøve av vedkommende.</p>
      <h3>Så godt som uskadde</h3>
      <p>De involverte i trafikkulykken skal ha kommet fra det hele så godt som uskadde.</p>
      <p>- De ble undersøkt av helsepersonell på stedet, og ingen ble med inn for videre sjekk, sier operasjonsleder Helgetun.</p>
      <p>Bilene skal ikke ha vært kjørbare etter sammenstøtet.</p>
      <figure>
        <iframe data-src="https://twitter.com/PolitiTrondelag/status/1193299834347937792?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.adressa.no/incoming/article20357672.ece/fgqzqp/BINARY/w980/Heimdalsmyra01.jpg"/>
      </figure>
    </article>
  </body>
</html>