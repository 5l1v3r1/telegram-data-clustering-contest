<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/10/berlusconi-basta-controcanto_mUI4IIJh7T3argQ4imrJ7H.html"/>
    <meta property="og:site_name" content="Adnkronos"/>
    <meta property="article:published_time" content="2019-11-10T06:46:00+00:00"/>
    <meta property="og:title" content="Fi, Berlusconi: &quot;Basta controcanto&quot;"/>
    <meta property="og:description" content="Il Cavaliere: &quot;Carfagna e i suoi chiariscano cosa vogliono fare&quot;"/>
  </head>
  <body>
    <article>
      <h1>Fi, Berlusconi: "Basta controcanto"</h1>
      <address>
        <time datetime="2019-11-10T06:46:00+00:00">10 Nov 2019, 06:46</time>
      </address>
      <p>Raccontano di un Silvio Berlusconi stanco del continuo controcanto dei cosiddetti malpancisti antisalviniani nei suoi confronti e di Forza Italia. Prima la spaccatura interna sulla scelta di manifestare a piazza San Giovanni con Matteo Salvini e Giorgia Meloni, poi il caso emblematico della Commissione Segre con il polverone di polemiche sull’astensione del partito azzurro e le accuse di antisemitismo rivolte all’ex premier ha rappresentato la classica goccia che ha fatto traboccare il vaso.</p>
      <p>Il Cav, che venerdì ha cenato ad Arcore con <a href="https://www.adnkronos.com/Search/Link/keyword/Carfagna">Mara Carfagna</a>, sarebbe amareggiato dal ‘fuoco amico’ e come nel caso di Giovanni Toti vuol capire cosa intenda fare chi esprime malessere per un centrodestra a trazione Lega. Giusto rivendicare l’identità, l’autonomia e ‘l’indispensabilita’ di Forza Italia all’interno della coalizione rispetto al rischio di un’egemonia del Carroccio, ma il controcanto fine a se stesso che danneggia l’immagine del partito e del suo leader non va affatto bene. Berlusconi, raccontano fonti azzurre, chiederebbe, insomma, chiarezza ai ‘carfagnani’ e a chi lavora per uno strappo o una separazione consensuale e pensa a gruppi parlamentari autonomi.</p>
      <p>Dopo le nuove dichiarazioni critiche di ieri a Milano di Mara Carfagna, per Berlusconi la cena a Villa San Martino, dunque, non avrebbe avuto l’effetto sperato di placare gli animi e rasserenare il clima in casa Fi. Da qui l’invito del leader azzurro ai malpancisti a spiegare da che parte stanno.</p>
    </article>
  </body>
</html>