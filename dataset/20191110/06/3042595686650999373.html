<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/oslo-tilbake-i-flere-fag--surrealistisk/71793855"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T06:41:04+00:00"/>
    <meta property="og:title" content="Oslo tilbake i flere fag: -Surrealistisk"/>
    <meta property="og:description" content="Høyre går i strupen på byrådet etter at de nasjonale prøvene viser tilbakegang i Oslo-skolen."/>
  </head>
  <body>
    <article>
      <h1>Oslo tilbake i flere fag: -Surrealistisk</h1>
      <h2>Høyre går i strupen på byrådet etter at de nasjonale prøvene viser tilbakegang i Oslo-skolen.</h2>
      <address><time datetime="2019-11-10T06:41:04+00:00">10 Nov 2019, 06:41</time> by <a rel="author">Arnhild Aass Kristiansen</a></address>
      <p>- Dette viser at utviklingen går feil vei. Når flere elever sliter i Oslo-skolen, er det surrealistisk at de store pengene skal gå til <a href="https://www.dagbladet.no/nyheter/innforer-kjottfri-skolemat-i-oslo/71733968">kjøttfri skolemat</a> de neste årene – og ikke en satsning på tidlig innsats.</p>
      <p>Det sier Mathilde Tybring-Gjedde, storingsrepresentant for Høyre fra Oslo, etter å ha sett de <a href="https://www.dagbladet.no/nyheter/jenter-gjor-det-darligere-pa-nasjonale-prover/71787827">ferske resultatene av de nasjonale prøvene.</a></p>
      <p>- Jeg har ikke noe problem med vegetarmat. Men når man ser dette og skal bruke 300 millioner på noe i skolen, bør en kanskje bruke det på de minste barna som ikke kan språket godt nok, kompetanseheving og bedre samarbeid med PP-tjenesten og helsestasjoner, mener hun.</p>
      <figure>
        <img src="https://dbstatic.no/71797129.jpg?imageId=71797129&amp;width=1024&amp;height=615"/>
        <figcaption><b>SKOLEBYRÅD:</b> Inga Marte Thorkildsen (SV) styrer Oslo-skolen. Her med byrådskollega Lan Marie Berg (MDG) Foto: NTB scanpix Vis mer</figcaption>
      </figure>
      <h3>Går tilbake</h3>
      <p>Resultatet av de nasjonale prøvene ble lagt fram onsdag. Her kommer det fram at elever i 5. klasse i Oslo <a href="https://www.udir.no/tall-og-forskning/statistikk/statistikk-grunnskole/nasjonale-prover-5.-trinn/">går litt tilbake i både engelsk, lesing og regning.</a></p>
      <p>
        <b>Etter å ha ligget på 53 skalapoeng de siste fire årene, har Oslo nå rykket ned til 52 skalapoeng i alle de tre ferdigheter.</b>
      </p>
      <p>Tallet inkluderer privatskoler. Når bare de offentlige skolene regnes med, holder Oslo stand på 53 poeng for ferdigheten «lesing».</p>
      <p>
        <b>Til tross for tilbakegangen, gjør elevene i Oslo det fortsatt bedre på de nasjonale prøvene enn elever i alle andre fylker.</b>
      </p>
      <p>Tybring-Gjedde mener det at pilene peker feil vei, likevel gir grunn til bekymring. Hun ser også andre faresignal i tallmaterialet:</p>
      <h3>Flere på laveste nivå</h3>
      <p>- Det jeg og Høyre i Oslo er mest opptatt av, er få ned antallet som er på det laveste nivået. Det er viktig at alle mestrer det grunnleggende. Flere sliter nå med lesing, engelsk og regning. Tar vi ikke grep nå, frykter jeg at flere vil falle fra, sier hun og viser til at andelen elever som scorer på det laveste mulige mestringsnivået, øker.</p>
      <p>*I engelsk har andelen på det laveste mestringsnivået økt fra 4,4 prosent til 17,7 prosent fra forrige skoleår, viser de nasjonale prøvene.</p>
      <p>*For lesing er tallet gått fra 15, 1 til 16, 8.</p>
      <p>*Også i regning havner flere elerver på det lavete nivået i siste nasjonale prøve. Forrige skoleår var det 17 prosent i denne kategorien. Nå er det 18,7 prosent.</p>
      <h3>- Mangler interesse for dette</h3>
      <p>- Vi vet at tidlig innsats er helt avgjørende. Det er åpenbart at byrådets manglende interesse for grunnleggende ferdigheter og oppfølging av skolene får konsekvenser.</p>
      <p>
        <i>- Hva får deg til å si at de mangler interesse for grunnleggende ferdigheter?</i>
      </p>
      <p>- Arbeiderpartiet og Raymond Johansen har latt SV overta førersetet i skolepolitikken i Oslo. De har fjernet prioriteringene av norsk, matte og engelsk de første skoleårene, i byrådsplattformen nevnes fagene så vidt, på samme nivå som lek og fysisk aktivitet, sier Tybring-Gjedde som sitter i utdanningskomiteen på Stortinget.</p>
      <p>- I tillegg har de kuttet skoleøkonomien til beinet på flere skoler, sier hun og avslutter:</p>
      <p>
        <b>- Resultatene er urovekkende, men jeg er dessverre ikke så overrasket ut fra de tilbakemeldingene jeg har fått.</b>
      </p>
      <h3>- Politisk mynt</h3>
      <p>Det er Inga Marte Thokildsen (SV) som er skolebyråd i Oslo. Hun overlater til byrådssekretær for oppvekst og kunnskap Tarjei Helland (SV) å svare.</p>
      <p>
        <b>Han er ikke bekymret for tilbakegangen.</b>
      </p>
      <p>- Jeg er først og fremst bekymret over forsøket på å slå politisk mynt på gjennomsnittstall som forteller lite. Snittallene vil variere noe fra år til år, slik de også har gjort før. Det store bildet viser at elevene i Oslo også i år presterer svært godt, sier han.</p>
      <p>
        <b>Tarjei Helland peker derimot på forskjellene i byen.</b>
      </p>
      <p>- Det som bekymrer meg, er de virkelig store forskjellene mellom ulike deler av byen, forskjeller som følger sosial bakgrunn og levekår. Vi har områder av byen der rundt 50 prosent av elevene skårer på høyeste nivå, og andre områder der bare rundt 5 prosent er på øverste nivå. Dette forteller i klartekst at vi må drive en helhetlig politikk for sosial utjamning, sier han og avslutter med et lite motangrep:</p>
      <p>- Vi kan ikke gjøre som Høyre i regjering. De øker forskjellene og pålegger enkeltskoler og enkeltlærere ansvaret for å rette opp i den sosiale ulikheten Høyrepolitikken skaper.</p>
    </article>
  </body>
</html>