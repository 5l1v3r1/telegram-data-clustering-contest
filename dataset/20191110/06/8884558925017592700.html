<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/plus/sobota/martinovo-zuborenje-mladih-vin"/>
    <meta property="og:site_name" content="Primorske novice"/>
    <meta property="article:published_time" content="2019-11-10T06:00:00+00:00"/>
    <meta property="og:title" content="Martinovo žuborenje mladih vin"/>
    <meta property="og:description" content="Trgatev je pod streho, vinogradi žarijo v barvah jeseni, vinogradniki in vinarji pa se veselimo mladih vin. Narava nam je zopet pripravila plačilo za ves trud, skrb in vztrajnost, ki smo jo vtkali v trte in v to istrsko zemljo. Nekaterim je bila letos naklonjena bolj, drugim malo manj, eni so trgatev izkoristili bolje, drugi slabše, priložnost, ki nam jo narava ponudi vsako leto, pa je dokončno mimo. Do prihodnjega leta. Tudi v vinorodnem okolišu Slovenska Istra ni nič drugače."/>
  </head>
  <body>
    <article>
      <h1>Martinovo žuborenje mladih vin</h1>
      <address><time datetime="2019-11-10T06:00:00+00:00">10 Nov 2019, 06:00</time> by <a rel="author">Boštjan Zidar</a></address>
      <p>
        <b>Trgatev je pod streho, vinogradi žarijo v barvah jeseni, vinogradniki in vinarji pa se veselimo mladih vin. Narava nam je zopet pripravila plačilo za ves trud, skrb in vztrajnost, ki smo jo vtkali v trte in v to istrsko zemljo. Nekaterim je bila letos naklonjena bolj, drugim malo manj, eni so trgatev izkoristili bolje, drugi slabše, priložnost, ki nam jo narava ponudi vsako leto, pa je dokončno mimo. Do prihodnjega leta. Tudi v vinorodnem okolišu Slovenska Istra ni nič drugače.</b>
      </p>
      <p>V slovenski Istri na 1813 hektarjih še vedno kraljujeta ponosni kralj rdečih refošk in njegova zvesta spremljevalka, kraljica belih sort malvazija, ki ima vsako leto več oboževalcev. V Istri se odlično počutijo tudi pomembne mednarodne sorte, v zadnjem času pa bi si “državljansko” pravico v tej prekrasni pokrajini rade pridobile še nekatere druge sorte. Obilica sonca, flišna zemlja in vpliv morja dajejo čudovitim vinogradom prav poseben pečat. Ta se, v vsej svoji razkošnosti, zrcali tudi v naših vinih.</p>
      <p>K površinam teh “rajskih vrtov” pomembno prispeva tudi podjetje Vinakoper, ki gospodari kar na 586 hektarjih in je tako največji vinogradnik in vinar v slovenski Istri. V zadnjem času, tudi s povezovanjem z ostalimi vinogradniki in vinarji, predvsem prek Društva vinogradnikov in vinarjev slovenske Istre, bistveno prispeva tako k domači kot mednarodni prepoznavnosti refoška, malvazije in slovenske Istre.</p>
      <blockquote>Naloga vsakega vinarja je, da grozdje prek vinifikacije v čim bolj naravni obliki spravi do kozarca.</blockquote>
      <h3>Vina so še razigrana in neukročena</h3>
      <p>Martinovo je pred vrati in ponovno bodo aktualna vprašanja o letniku, kakovosti vina in posebnostih, ki jih ta prinaša. Po mojem mnenju ta čas sicer ni ravno pravšnji za ocenjevanje vin, saj so ta še precej razigrana in neukročena. Nekatera so še vedno v fazi biološkega razkisa oziroma v naravnem procesu mehčanja kislin, druga pa zaključujejo še fazo tihega vrenja. V kleti v tem času opravljamo pretoke mladih vin in čarovnija, ki se je začela v vinogradu, se nadaljuje v sodih. Naloga vsakega vinarja je, da grozdje prek vinifikacije v čim bolj naravni obliki spravi do kozarca. Smo kot nekakšni čuvaji, ki pazimo, da se čim več dobrih stvari, ki jih grozdje prinese iz vinograda, ohrani v vinu. Kljub vsemu pa je prav, da ob prazniku svetega Martina izrečemo nekaj besed o novem letniku.</p>
      <p>Ta je dal refoškom intenzivne rubinasto vijolične barve in jih napolnil s sočno sadnostjo in bogatim telesom. Pri malvazijah nam je vinarjem omogočil ujeti široko paleto vonjev belega cvetja in rumenega sadja, v okusih pa poudariti tako sadnost kot tudi bogatost in mineralnost te čudovite bele sorte. Lepo vreme med samo trgatvijo je dalo priložnost tudi vsem ostalim sortam. V kleti Vinakoper smo tako zadovoljni tudi s kakovostjo zahtevnih rdečih sort, kot so merlot, cabernet sauvignon in shiraz.</p>
      <h3>Mladi dajejo zagon vinogradništvu</h3>
      <p>Kakovost vina je ob naravnih danostih odvisna tudi od znanja in vestnosti vinogradnikov in vinarjev samih. Tako si poleg kleti Vinakoper v slovenski Istri za visoko kakovost pridelanih vin in napredek prizadeva vsako leto več vinogradnikov in vinarjev. Navdušen sem, ker med njimi opažam vedno več mladih ljudi, z novimi idejami in z željo po znanju, kar daje nov zagon vinogradništvu in vinarstvu v Istri. Upam, da bodo ti mladi ljudje znali prepoznati tudi prednost v združevanju ter se zavedali pomembnosti prepoznavnosti regije in lokalnih sort.</p>
      <p>Pred nami je martinovo, ko bomo zopet odkrivali nove zgodbe mladih vin in ko se bodo mize šibile od dobrot. Ob bližajočem vinskem prazniku se imejte lepo, kjer koli že boste, a ob tem ne pozabite na pravo mero in kulturo pitja vina, na katero vinarji vedno opozarjamo.</p>
      <p>S kozarcem sonca vam kličem na zdravje!</p>
    </article>
  </body>
</html>