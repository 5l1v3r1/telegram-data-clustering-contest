<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-digvijay-singh-tweet-about-babri-masjid-goes-viral-know-what-he-said-2841421.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T06:52:45+00:00"/>
    <meta property="og:title" content="बाबरी मस्जिद को लेकर दिग्विजय सिंह का ट्वीट वायरल, जानें क्या कहा"/>
    <meta property="og:description" content="कांग्रेस के वरिष्ठ नेता एवं मध्यप्रदेश के पूर्व मुख्यमंत्री दिग्विजय सिंह का रविवार को बाबरी मस्जिद को लेकर किया गया ट्वीट चर्चाओं में आ गया। आपको बता दें कि अयोध्या में विवादित ढांचे को ढहाए जाने के..."/>
  </head>
  <body>
    <article>
      <h1>बाबरी मस्जिद को लेकर दिग्विजय सिंह का ट्वीट वायरल, जानें क्या कहा</h1>
      <address><time datetime="2019-11-10T06:52:45+00:00">10 Nov 2019, 06:52</time> by <a rel="author">नई दिल्ली, लाइव हिन्दुस्तान टीम</a></address>
      <p>कांग्रेस के वरिष्ठ नेता एवं मध्यप्रदेश के पूर्व मुख्यमंत्री दिग्विजय सिंह का रविवार को बाबरी मस्जिद को लेकर किया गया ट्वीट चर्चाओं में आ गया। आपको बता दें कि अयोध्या में विवादित ढांचे को ढहाए जाने के आपराधिक मामले में अप्रैल 2020 तक अदालत का फैसला आ सकता है। लखनऊ में सीबीआई की विशेष अदालत (अयोध्या प्रकरण) में इस मामले की सुनवाई रोजाना हो रही है। बीते 11 अक्टूबर को इस मामले की सुनवाई में तेजी लाते हुए विशेष अदालत ने अभियोजन को रोजाना चार गवाहों को समन जारी करने का आदेश दिया था। लिहाजा ऐसी संभावना है कि दिसम्बर के अंत तक इस मामले में परीक्षण की कार्यवाही पुरी हो जाए।</p>
      <p>राज्यसभा सांसद दिग्विजय सिंह ने ट्वीट के जरिए कहा, 'माननीय उच्चतम न्यायालय ने राम जन्म भूमि फैसले में बाबरी मस्जिद को तोड़ने के कृत्य को गैर कानूनी अपराध माना है। क्या दोषियों को सजा मिल पाएगी? देखते हैं। 27 साल हो गए हैं।'</p>
      <p>19 अप्रैल 2017 को सुप्रीम कोर्ट ने एक आदेश जारी कर इस मामले की सुनवाई दो साल में पूरा करने का आदेश दिया था। लेकिन, तय मियाद में सुनवाई पूरी नहीं हो सकी। 19 जुलाई 2019 को विशेष अदालत की अर्जी पर सुप्रीम कोर्ट ने यह अवधि नौ माह के लिए और बढ़ा दी। साथ ही यह आदेश भी दिया कि अगले छह महीने में गवाहों को पेश करने की कार्यवाही पूरी कर ली जाए। इस मामले में लालकृष्ण आडवाणी, मुरली मनोहर जोशी, उमा भारती व कल्याण सिंह समेत 32 लोगों के खिलाफ सीबीआई अपने अभियोजन के गवाहों को पेश कर रही है। </p>
      <p><b>347 गवाह हो चुके पेश </b><br/>अब तक इस मामले में करीब 347 गवाह पेश किए जा चुके हैं। इस समय कल्याण सिंह के मामले में गवाहों को पेश किया जा रहा है। बीते 27 सितम्बर को विशेष अदालत ने राज्यपाल पद से सेवानिवृति के बाद कल्याण सिंह पर भी इस मामले में आईपीसी की धारा 120बी, 153ए, 153बी, 295, 295ए के साथ ही आईपीसी की धारा 505 के तहत आरोप तय किया था। साथ ही उनकी पत्रावली अलग भी कर दी गई थी। जबकि, 30 मई 2017 को लालकृष्ण आडवाणी समेत अन्य अभियुक्तों पर आरोप तय हुआ था।</p>
      <p><b>यह है मामला </b><br/>छह दिम्सबर, 1992 को विवादित ढांचा ढहाए जाने के मामले में कुल 49 मुकदमे दर्ज हुए थे। एक एफआईआर फैजाबाद के थाना रामजन्म भूमि में एसओ प्रियवंदा नाथ शुक्ला जबकि दूसरी एसआई गंगा प्रसाद तिवारी ने दर्ज कराई थी। शेष 47 एफआईआर अलग-अलग तारीखों पर पत्रकारों व फोटोग्राफरों ने भी दर्ज कराए थे। पांच अक्टूबर, 1993 को सीबीआई ने जांच के बाद इस मामले में कुल 49 अभियुक्तों के खिलाफ आरोप पत्र दाखिल किया था। इनमें 17 अभियुक्तों की मौत हो चुकी है।</p>
    </article>
  </body>
</html>