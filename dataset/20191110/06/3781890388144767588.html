<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740927"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T06:46:00+00:00"/>
    <meta property="og:title" content="&quot;ธนาธร&quot;ลั่นทำงานต่อหลังศาลตัดสินเชื่อไม่ถึงยุบพรรค"/>
    <meta property="og:description" content="'ธนาธร' ยังอุบกิจกรรม 'อยู่ไม่เป็น' แต่ยืนยันไม่ก้าวล่วงการตัดสินศาล รธน.คดีถือหุ้นสื่อ ลั่นทำงานต่อไม่ว่าจะเป็นส.ส.หรือไม่ เชื่อไม่ถึงขั้นยุบพรรค"/>
  </head>
  <body>
    <article>
      <h1>"ธนาธร"ลั่นทำงานต่อหลังศาลตัดสินเชื่อไม่ถึงยุบพรรค</h1>
      <address>
        <time datetime="2019-11-10T06:46:00+00:00">10 Nov 2019, 06:46</time>
      </address>
      <p>
        <b>"ธนาธร" ยังอุบกิจกรรม "อยู่ไม่เป็น" แต่ยืนยันไม่ก้าวล่วงการตัดสินศาล รธน.คดีถือหุ้นสื่อ ลั่นทำงานต่อไม่ว่าจะเป็นส.ส.หรือไม่ เชื่อไม่ถึงขั้นยุบพรรค</b>
      </p>
      <p>เมื่อวันที่ 10 พ.ย. นายธนาธร จึงรุ่งเรืองกิจ หัวหน้าพรรคอนาคตใหม่ ให้สัมภาษณ์ถึงกิจกรรม "อยู่ไม่เป็น" ที่จะมีการจัดขึ้นในวันที่ 16 พ.ย.นี้ว่า เป็นกิจกรรมที่ทางพรรคอนาคตใหม่จัดขึ้นเป็นปกติอยู่แล้ว แต่รายละเอียดของงานยังไม่ขอเปิดเผย ส่วนจะมีนัยต่อการตัดสินของศาลรัฐธรรมนูญในวันที่ 20 พ.ย. คดีหุ้นวี-ลัคมีเดียหรือไม่นั้น กิจกรรมดังกล่าวเป็นกิจกรรมที่พรรคอนาคตใหม่จัดอยู่เป็นประจำ ซึ่งเราไม่มีอำนาจปืน ไม่ทีรถถัง ไม่มีอำนาจยุติธรรม ไม่มีอำนาจตำรวจ ไม่มีอำนาจเงินทุน เรื่องการตัดสินในชั้นศาลรัฐธรรมนูญจะเป็นอย่างไรเราไม่อาจไปก้าวก่ายได้ ส่วนเมื่อหลังศาลรัฐธรรมนูญมีคำตัดสินออกมาแล้ว ก็จะยังทำงานในสภาฯ ต่อไปแน่นอน เพราะพรรคอนาคตใหม่ตั้งขึ้นมาเพื่อการสร้างสรรค์เปลี่ยนแปลง ดังนั้นการเป็น ส.ส.หรือไม่เป็น ส.ส. ไม่ได้หยุดยั้งให้เราก้าวไปข้างหน้าได้ แต่เรายังคงเดินหน้าอย่างมั่นคง แน่วแน่ เพื่อทำความฝันให้เป็นจริง<br/>เมื่อถามว่าหากวันที่ 20 พ.ย.ศาลรัฐธรรมนูญตัดสินให้พ้นสมาชิกภาพ ส.ส.จะกระทบพรรคอนาคตใหม่หรือไม่ นายธนาธร กล่าวว่า ไม่มีผลกระทบ เพราะทุกคนตีความกันไปต่างๆ นานาว่าเราจะถูกยุบพรรค แต่อยากถามคนเหล่านั้นว่าเคยศึกษาหรือไม่ว่าพรรคอนาคตใหม่โดนคดีอะไรบ้างที่จะนำไปสู่การยุบพรรคได้ เพราะเรื่องถือหุ้นสื่อไม่เกี่ยวกับการยุบพรรค แค่ตัดสินว่าตนมีคุณสมบัติเป็น ส.ส.หรือไม่ และคดีที่มีอยู่ทั้งหมดจะนำไปสู่การยุบพรรคได้ยากมาก เพราะการยุบพรรคเขียนไว้ชัดว่าต้องมีกรณีอะไรบ้าง ดังนั้นการพูดเรื่องยุบพรรคจึงมีเป้าประสงค์ทางการเมือง ทำให้คนไม่กล้ามาร่วมงานกับพรรคอนาคตใหม่ ทำให้ ส.ส.ของเราหวั่นไหวลังเล เพื่อที่จะซื้อได้ง่ายขึ้น อย่างไรก็ตามยืนยันและเชื่อมั่นในความบริสุทธิ์ของพรรค<br/><br/>เมื่อถามว่าจะร่วมนั่งในคณะกรรมาธิการ (กมธ.) วิสามัญพิจารณาศึกษาหลักเกณฑ์และวิธีการแก้ไขรัฐธรรมนูญแห่งราชอาณาจักรไทย พ.ศ. 2560 ด้วยหรือไม่ นายธนาธรกล่าวว่า ภายในพรรคกำลังศึกษากันอยู่ และอยู่ระหว่างการตัดสินใจ แต่มีการวางตัวนายปิยบุตร แสงกนกกุล เลขาธิการพรรคเป็นตัวหลัก ส่วนตัวเองช่วงนี้ยุ่งกับการเป็น กมธ.งบประมาณ เพราะตนนั่งในกมธ.ชุดใหญ่ และชุดอนุกรรมการที่ดูแลงบประมาณของจังหวัดและท้องถิ่น ซึ่งการทำงานจากนี้จนถึงสิ้นปีคงมีเวลารณรงค์หรือลงพื้นที่ต่างๆ น้อยลง เพราะต้องใช้เวลาในกมธ.งบประมาณเป็นส่วนใหญ่.<br/><br/> </p>
    </article>
  </body>
</html>