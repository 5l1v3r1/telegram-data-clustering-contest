<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/zachranuje-nepotrebne-porcelan-zdobi-vilu-tugendhat-gumaky-ma-moravska-galerie-20191109.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T06:30:00+00:00"/>
    <meta property="og:title" content="Zachraňuje nepotřebné. Porcelán zdobí vilu Tugendhat, gumáky má Moravská galerie"/>
    <meta property="og:description" content="Před vyhozením zachránil třeba porcelánovou sadu z třicátých let, která teď zdobí slavnou vilu Tugendhat. Miroslav Kratochvíl z brněnského projektu Retro-Use se řídí větou: Pro někoho odpad, pro druhého poklad. Muž zajímavé staré věci miluje."/>
  </head>
  <body>
    <article>
      <h1>Zachraňuje nepotřebné. Porcelán zdobí vilu Tugendhat, gumáky má Moravská galerie</h1>
      <address><time datetime="2019-11-10T06:30:00+00:00">10 Nov 2019, 06:30</time> by <a rel="author">autor externí</a></address>
      <p>Projekt, fungující ve městě tři roky, se jim snaží prodloužit život, aby neskončily v popelnici. „Chceme Brňany motivovat, aby nevyhazovali zdánlivě nepotřebné věci, ale přinesli je raději k nám. Sbíráme předměty vyrobené do roku 1989, které pak poslouží třeba jako exponáty v muzeích, v divadlech či dalších kulturních institucích,“ vysvětluje Kratochvíl myšlenku projektu Retro-Use. Muž se stará o třídění věcí a jejich následné předání zájemcům.</p>
      <p>Největší druhotný zájem je podle Kratochvíla paradoxně o věci, kterých se lidé nejčastěji zbavují. „Většinou jde o předměty z osmdesátých let. Například Moravská galerie v Brně skočila po gumácích ze Svitu Gottwaldov, protože tak nesmyslnou věc opravdu každý vyhodí. Přitom nikoho nenapadne, že jako užitný design chybí několika muzeím. Ty gumáky totiž v Československu nosil za Husáka úplně každý. Jiné nebyly,“ říká.</p>
      <figure>
        <img src="https://g.denik.cz/50/0e/brno-retro-muzeum-na-statku-zahajeni-sezony-zemedelstvi-potraviny-hracky-09_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/retro-muzeum-nakupovani-jako-pred-40-lety-vraci-se-mi-vzpominky-rikaji-lide-20190407.html">Retro muzeum: nakupování jako před 40 lety. Vrací se mi vzpomínky, říkají lidé Přečíst článek ›</a>
      </aside>
      <p><b>Retro-Use</b><br/>- e-mail retrousebrno@gmail.com, <br/>www.retro-use.cz FB retro-use<br/>- Infocentrum Orlí 8, pondělí až pátek 9.00 - 17.00 (mimo státních svátků), telefon 541 242 585 - příjem menšího množství - menších předmětů<br/>- Externí sklad Francouzská 36, pondělí až neděle 9.00 - 17.00 (mimo státních svátků)</p>
      <p>Díky projektu našlo nový domov už dohromady více než sto padesát tun předmětů. A to nejsou v evidenci knihy a nádobí. „Knih dostáváme tolik, že to lze těžko spočítat. Své využití mají v literárních lavičkách v centru Brna nebo na Kraví hoře,“ popisuje Kratochvíl.</p>
      <p>Lidé nepotřebné kousky odevzdávají do sběrných dvorů zdarma, stejně tak si mohou jakýkoli retro kousek vzít domů. „Předměty, které jsou obchodovatelné a mají nějakou cenu, většinou lidé prodají. A to je dobře. My ale nic takového neděláme. Chceme jenom zachránit věci, které lidé vyhazují, i když ještě mohou mít využití,“ dodává muž, který projekt dokumentuje.</p>
      <figure>
        <img src="https://g.denik.cz/50/be/74373211-258878785026343-8691703000265129984-n_denik-150-3x2.png"/>
      </figure>
      <aside>
        <a href="https://brnensky.denik.cz/zpravy_region/ranni-spicka-u-hlavniho-nadrazi-se-zvratky-uklizime-nepretrzite-tvrdi-radnice-20191025.html">Ranní špička u hlavního nádraží? Se zvratky. Uklízíme nepřetržitě, tvrdí radnice Přečíst článek ›</a>
      </aside>
      <p>Retro-Use podporuje město Brno a úřad práce. Funguje totiž i jako chráněná dílna. „Zaměstnáváme šestnáct lidí v invalidním důchodu, většinou s těžší nemocí, kvůli které řada z nich jinde nemohla najít práci,“ zmiňuje Kratochvíl.</p>
      <p>
        <b>VERONIKA KUSALÍKOVÁ</b>
      </p>
    </article>
  </body>
</html>