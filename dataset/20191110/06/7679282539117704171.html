<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-rohit-sharma-talk-about-nature-of-nagpur-pitch-ahead-of-india-vs-bangladesh-3rd-t20i-2841406.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T06:28:59+00:00"/>
    <meta property="og:title" content="INDvsBAN: रोहित शर्मा ने बताया, कैसी है नागपुर की पिच"/>
    <meta property="og:description" content="India vs Bangladesh, 3rd T20I at Nagpur: टीम इंडिया के कप्तान रोहित शर्मा अपनी युवा टीम को लेकर आत्मविश्वास से भरे हैं। उन्हें भरोसा है कि रविवार (10 नवंबर) को अंतिम टी-20 में नागपुर में उनकी टीम..."/>
  </head>
  <body>
    <article>
      <h1>INDvsBAN: रोहित शर्मा ने बताया, कैसी है नागपुर की पिच</h1>
      <address><time datetime="2019-11-10T06:28:59+00:00">10 Nov 2019, 06:28</time> by <a rel="author">लाइव हिन्दुस्तान टीम,नई दिल्ली</a></address>
      <p><b>India vs Bangladesh, 3rd T20I at Nagpur: </b>टीम इंडिया के कप्तान रोहित शर्मा अपनी युवा टीम को लेकर आत्मविश्वास से भरे हैं। उन्हें भरोसा है कि रविवार (10 नवंबर) को अंतिम टी-20 में नागपुर में उनकी टीम विजेता बन कर उभरेगी। भारत के गेंदबाज इस समय बहुत अनुभवी नहीं हैं, लेकिन कप्तान उनका बचाव कर रहे हैं और उन्हें मौके देने के पक्ष में हैं। निर्णायक मैच से पहले रोहित शर्मा ने नागपुर की पिच के बारे में भी बात की। </p>
      <p>पिच सरफेस के बारे में रोहित शर्मा ने कहा नागपुर की पिच बल्लेबाजी के लिए अच्छी है, इसलिए उम्मीद है कि मुकाबला हाई स्कोरिंग होगा। लेकिन वे अपने स्पिनरों पर निर्भर हैं, क्योंकि वे जानते हैं कि वे किसी भी पिच पर बढ़िया गेंदबाजी कर सकते हैं। </p>
      <p>रोहित ने कहा, ''नागपुर का विकेट क्रिकेट खेलने के लिए बहुत अच्छा है। यह गेंदबाजों की भी मदद करता है बशर्ते गेंदबाज सही दिशा में गेंदबाजी करें। राजकोट की पिच पर भी गेंदबाजों के लिए बहुत कुछ था। हमारे स्पिनरों को वास्तव में बहुत ज्यादा टर्न मिल रहा है। यदि आपमें क्षमता है तो पिच बहुत मैटर नहीं करती। युवा गेंदबाजों में दीपक चाहर, वाशिंगटन सुंदर, खलील अहमद और राहुल चाहर हैं।''</p>
      <h3>
        <a href="https://www.livehindustan.com/cricket/story-india-vs-bangladesh-3rd-t20i-at-nagpur-live-streaming-when-and-where-to-watch-live-telecast-star-sports-hotstar-online-coverage-2841374.html">INDvsBAN 3rd T20I: भारत-बांग्लादेश मैच आज, जानें कब-कहां-कैसे देखें LIVE स्ट्रीमिंग और टेलिकास्ट</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-3rd-t20i-dream11-ind-vs-ban-predicted-playing-xi-pitch-report-nagpur-weather-forecast-team-update-head-to-head-stats-2841348.html">INDvsBAN: तीसरा टी-20 आज, जानें प्लेइंगXI से लेकर पिच रिपोर्ट तक सबकुछ</a>
      </h3>
      <p>इसके साथ ही नए गेंदबाजों के बारे में बात करते हुए रोहित ने कहा, ''हां, गेंदबाज थोड़े कम अनुभवी हैं, लेकिन यही सीखने का समय है। हम हमेशा कहते हैं कि आप घरेलू क्रिकेट खेलिए और सीखिए। लेकिन फिर भी मुझे लगता है कि जब तक आप अंतरराष्ट्रीय क्रिकेट नहीं खेलते तब तक आपको नहीं पता होता कि आप कहां खड़े हैं। पूरी बॉलिंग यूनिट के लिए यह बढ़िया चुनौती है।''</p>
      <p>नागपुर टी-20 में टीम प्रबंधन खलील की जगह शार्दुल ठाकुर को टीम में शामिल करना चाहेगा, क्योंकि खलील के दोनों मैच अच्छे नहीं रहे हैं। युवा विकेटकीपर ऋषभ पंत पर भी दबाव होगा। हालांकि, कप्तान चाहते हैं कि लोग उन पर अनावश्यक दबाव न बनाएं। </p>
      <p>रोहित शर्मा ने ऋषभ पंत का बचाव करते हुए कहा, ''उनकी उम्र महज 22 साल है और उन्होंने अंतरराष्ट्रीय क्रिकेट में अपनी पहचान बनाई है। उनके हर कदम के बारे में लोग बोलना शुरू कर देते हैं। हमें उन्हें इस बात की छूट देनी होगी कि जैसा वह चाहते हैं वैसा ही क्रिकेट खेलें।''</p>
    </article>
  </body>
</html>