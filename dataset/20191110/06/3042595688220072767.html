<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/stjerneoppror---dreper-karrierer/71796461"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T06:10:52+00:00"/>
    <meta property="og:title" content="Stjerneopprør: - Dreper karrierer"/>
    <meta property="og:description" content="Christian Taylor oppretter et eget forbund for å kjempe mot Det internasjonale friidrettsforbundet. Amerikaneren får støtte av flere andre stjerner."/>
  </head>
  <body>
    <article>
      <h1>Stjerneopprør: - Dreper karrierer</h1>
      <h2>Christian Taylor oppretter et eget forbund for å kjempe mot Det internasjonale friidrettsforbundet. Amerikaneren får støtte av flere andre stjerner.</h2>
      <address><time datetime="2019-11-10T06:10:52+00:00">10 Nov 2019, 06:10</time> by <a rel="author">Magnus Gamlem</a></address>
      <p>Det hersker fullt kaos i friidretten etter at Det internasjonale friidrettsforbundet (IAAF) besluttet å <a href="https://www.dagbladet.no/sport/raser-etter-vrakingen---feigt/71792014">vrake flere øvelser</a> fra Diamond League-programmet.</p>
      <p>Årsaken til endringen er at man ønsker å kutte TV-sendingen fra to timer til 90 minutter. Gjennom en rekke undersøkelser har man funnet ut hvilke øvelser som er minst populære blant TV-titterne, og for dem er konsekvensene store.</p>
      <p>
        <b>- Det er brutalt hvis man utestenger noen bestemt, mener NRK-kommentator Jann Post, som håper man vil rullere på hvilke øvelser som er med på programmet og ikke.</b>
      </p>
      <p>Foreløpig ligger det an til at noen blir nesten helt ekskludert, og nå tar en av sportens største stjerner, Christian Taylor, initiativet til et opprør mot makta.</p>
      <h3>- Nekter å gi opp sporten</h3>
      <p>- Det er på tide med virkelige forandringer. Jeg nekter å sitte rolig i båten lenger, skriver amerikaneren på <a href="https://twitter.com/Taylored2jump/status/1192532973880524802">Twitter</a>.</p>
      <p>Taylor er svært skuffet over IAAFs beslutning, og mener at idrettsutøvernes mening bør ha mer å si for utformingen av sporten.</p>
      <p>- Jeg nekter å gi opp denne sporten, og vil gjøre alt jeg kan for å få skikkelige svar fra dem som styrer den, skriver han.</p>
      <p>
        <b>Han har derfor grunnlagt «The Atheltics Association» - et eget forbund for friidrettsutøvere verden rundt.</b>
      </p>
      <p>- Vi skal kjempe for utøveres rettigheter, og krever en stol rundt bordet og en stemme i utformingen av sporten og hvordan den skal drives. For øyeblikket har ikke utøverne noen makt, skriver Taylor, som oppfordrer andre utøvere til å melde seg inn.</p>
      <p>Taylor konkurrerer i tresteg - en av øvelsene som er kuttet fra Diamond League-programmet. Amerikaneren er nominert til årets utøver i verden, og er tidenes nest beste i tresteg.</p>
      <h3>Får støtte</h3>
      <p>Allerede har flere utøvere meldt at de vil bli med i Taylors nye forbund.</p>
      <p>- Du vet at jeg alltid støtter deg. La oss gjøre dette!, skriver friidrettens nye sprintkomet på kvinnesida, Dina Asher-Smith. Hun tok VM-gull på 200 meter - en annen øvelse som ikke blir satset på i Diamond League.</p>
      <p>- Når denne mannen snakker, hører man etter, skriver tidligere verdensener på 400 meter, Katharine Merry.</p>
      <p>Disse to er bare noen få i ei lang liste av utøvere som har vist sin misnøye med IAAF. Også norske Ola Stunes Isene tordner mot beslutningstakerne.</p>
      <p>
        <b>- Jeg forstår absolutt ikke begrunnelsen deres. Jeg synes det er feigt. Det finnes bedre måter å arrangere stevnene på, sa han til Dagbladet i går.</b>
      </p>
      <p>Det er foreløpig ikke kjent om han eller andre norske utøvere har planer om å bli med i Taylors forbund.</p>
      <h3>- Dreper karrierer</h3>
      <p>Stunes Isene mener IAAFs beslutning vil gå hardt utover utøverne i de enkelte øvelsene, og frykter for rekrutteringen.</p>
      <p>- Konsekvensene er enda større for yngre utøvere som har drømt om å få komme til Diamond League, og de som har sett idolene sine på TV, men ikke får det lenger, sier han til Dagbladet.</p>
      <p>Verdensrekordholder på 3000 meter hinder, Beatrice Chepkoech, er av samme oppfatning.</p>
      <p>
        <b>- Dette dreper karrierene til utøverne som har spesialisert seg på denne øvelsen. Jeg kan bytte til 1500 meter og 3000 meter, og fortsatt gjøre det bra, sier kenyaneren til <a href="https://www.nation.co.ke/sports/athletics/Beatrice-Chepkoech-Diamond-League-switch-will-kill-careers/1100-5339402-jx6w0vz/index.html">nation.co.ke</a>.</b>
      </p>
      <p>3000 meter hinder er også fjernet fra Diamond League-programmet.</p>
    </article>
  </body>
</html>