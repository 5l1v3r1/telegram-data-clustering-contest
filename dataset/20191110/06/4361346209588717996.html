<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/szivesen-szakmazna-rossi-kapitannyal-egy-sor-mellett-dr-mezey-gyorgy/186200"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-10T06:15:00+00:00"/>
    <meta property="og:title" content="Szívesen szakmázna Rossi kapitánnyal egy sör mellett Dr. Mezey György"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Szívesen szakmázna Rossi kapitánnyal egy sör mellett Dr. Mezey György</mark>
      </h1>
      <address><time datetime="2019-11-10T06:15:00+00:00">10 Nov 2019, 06:15</time> by <a rel="author">(szabó)</a></address>
      <p>
        <b>Úgy érzi, unokája lehet az új Lewandowski. </b>
        <b>Úgy érzi, unokája lehet az új Lewandowski.</b>
      </p>
      <p>Dr. Mezey György labdarúgó válogatottja 1985. október 16-án megmutatta, miként verhető idegenben Wales. A korábbi kapitányt most a november 19-i Eb-selejtező lehetséges kimeneteléről faggattuk.</p>
      <p>
        <b>Azon az 1985-ös barátságos meccsen úgy muzsikáltak Détári Lajosék, hogy öröm volt nézni.</b>
      </p>
      <p>Nem szeretnék nagyképűnek tűnni, de akkor sima győzelmet arattunk – emlékszik vissza a 78 éves Mezey. – Persze ne feledjük, egy sorsdöntő Eb-selejtezőt és egy afféle csapatépítő mérkőzést tilos azonos szinten emlegetni!</p>
      <p>
        <b>Mi volt a cardiffi sikerüknek a titka?</b>
      </p>
      <p>A walesi védelem vonalban helyezkedett, és úgymond tolódott, ebből fakadóan a széleken Kovács Kálmánék gyakran törtek át, ráadásul pontosan fejezték be az akciókat, Esterházy, Hajszán és Détári ügyesen mattolta a walesieket.</p>
      <figure>
        <img src="http://media.borsonline.hu/cikk/20/191767/gallery-picture/645w/2018169_mezey-gyorgy-2-kz-2.jpg"/>
        <figcaption>Az exkapitány máig szívesen jár meccsre, legközelebb unokáját viszi ki szurkolni © Bors</figcaption>
      </figure>
      <p>
        <b>A záró Eb-selejtezőnk előtt mit tanácsolna a jelenlegi kapitány Marco Rossinak?</b>
      </p>
      <p>Szívesen leülnék vele egy korsó sör mellé az edzői szakmáról beszélgetni, mert egyenes, őszinte embernek tartom. A dolgába kívülről beleszólni nem kenyerem. Amúgy lesz feladata Cardiffban.</p>
      <p>
        <b>Azért is, mert csapata egyik legjobbja, Orbán Willi térdsérülés után tér(het) vissza.</b>
      </p>
      <p>Orbán a Bundesliga egyik legjobb középső védője, ám rég rossz az, ha egy egész válogatott eredményessége egyetlen embertől függ. Ha nem jön rendbe, ő is pótolható.</p>
      <p>
        <b>Gondolja, hogy a ha­zaiak nagyágyúja, Gareth Bale kikapcsolása sorsdöntő lehet?</b>
      </p>
      <p>Azért Bale-t se misztifikáljuk túl. Világklasszis, de a Real Madrid teszi azzá, mert abban a csapatban óramű pontossággal érkeznek lábra a labdák. Amúgy képtelen az építkezésre, ezért a befejezésben kell megakadályozni.</p>
      <p>
        <b>Mi teszi Wales válogatottját igazán veszélyessé?</b>
      </p>
      <p>A kapitánya, Ryan Giggs. Az általam nagyra tartott Sir Alex Ferguson egykori remek Manchester Unitedjében bizonyított, és edzői repertoárjában is fellelhetők Fergie húzásai.</p>
      <p>
        <b>Az ön három unokájáról is csupa jót hallani. Gyakran beszélget velük a futballról?</b>
      </p>
      <p>Különösen a legkisebb, a 12 éves Regő ügyes. Kiviszem az új Puskás-stadionba az Uruguay elleni avatómeccsre is. Úgy tippelem, később válogatott mezben tűnik majd fel egyszer ugyanott. Talán ő lesz az új Robert Lewandowski!</p>
    </article>
  </body>
</html>