<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/science/syxnes-kaoures-aytes-einai-oi-trofes-pou-katapra%ce%b0noun/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T06:15:52+00:00"/>
    <meta property="og:title" content="Συχνές καούρες; Αυτές είναι οι τροφές που καταπραΰνουν"/>
    <meta property="og:description" content="Ποιες τροφές πρέπει να είναι στο βασικό μενού ασθενών με τη συγκεκριμένη πάθηση"/>
  </head>
  <body>
    <article>
      <h1>Συχνές καούρες; Αυτές είναι οι τροφές που καταπραΰνουν</h1>
      <h2>Ποιες τροφές πρέπει να είναι στο βασικό μενού ασθενών με τη συγκεκριμένη πάθηση</h2>
      <address><time datetime="2019-11-10T06:15:52+00:00">10 Nov 2019, 06:15</time> by <a rel="author">ΤοΒΗΜΑ Team</a></address>
      <p>Η«φλογερή» αίσθηση της καούρας στο στομάχι είναι αδιαμφισβήτητα μια από τις χειρότερες αιτίες για να σηκωθεί κανείς από ένα τραπέζι γεμάτο με λαχταριστά εδέσματα. Παρ’ όλα αυτά, το μελλοντικό… μενού εκείνων που διαγιγνώσκονται με γαστροοισοφαγική παλινδρόμηση δεν φαντάζει και ιδιαίτερα λαχταριστό – τουλάχιστον για εκείνους που δεν αντέχουν άλλο να τους ταλαιπωρεί η καούρα.</p>
      <p>«Αυτό όμως μπορεί να μην είναι αλήθεια» λέει ο δρ Kyle Staller, γαστρεντερολόγος στο Γενικό Νοσοκομείο Μασαχουσέτης του Πανεπιστημίου του Harvard, σημειώνοντας ότι οι τροφές που πυροδοτούν την αίσθηση της καούρας διαφέρουν ανά ασθενή. Γι’ αυτό και συστήνει να τηρεί κανείς καθημερινά διαιτολόγιο, ώστε να διαπιστώσει ποιες συνταγές πρέπει να αποφεύγει.</p>
      <p>
        <a href="https://www.in.gr/2019/11/10/world/tourkia-plan-v-tis-amyntikis-viomixanias/">Τουρκία : Το plan Β της αμυντικής βιομηχανίας</a>
      </p>
      <p>Παρ’ όλα αυτά, έχει αποδειχθεί – κατά κοινή ομολογία των ασθενών – ότι υπάρχουν κάποιοι συνήθεις… ύποπτοι που εντείνουν την αίσθηση της καούρας, όπως είναι τα πικάντικα τρόφιμα, τα εσπεριδοειδή, οι σάλτσες ντομάτας και το ξίδι.</p>
      <p>Στη λίστα των ενόχων συμπεριλαμβάνονται οι λιπαρές και οι τηγανητές τροφές. Η αιτία είναι ότι παραμένουν περισσότερη ώρα στο στομάχι, αυξάνοντας την πίεση σε αυτό και συνεπακόλουθα χαλαρώνοντας τους μυς που κρατούν τα στομαχικά οξέα μακριά από τον οισοφάγο.</p>
      <p>Αλλα κοινά τρόφιμα που επιβαρύνουν τη γαστροοισοφαγική παλινδρόμηση είναι η σοκολάτα, η καφεΐνη, τα κρεμμύδια, η μέντα, τα ανθρακούχα ποτά και το αλκοόλ.</p>
      <p>Παρ’ όλα αυτά ο δρ Staller επιμένει ότι οι ασθενείς μπορούν να συνεχίσουν να απολαμβάνουν τα γεύματά τους. Στο πλαίσιο αυτό και σε συνεργασία με τη διαιτολόγο του Γενικού Νοσοκομείου Μασαχουσέτης, Emily Geslomin, «στρώνει» το καθημερινό τραπέζι για εκείνους που θέλουν να αποφύγουν το αίσθημα της καούρας.</p>
      <h3>Τι να φάμε το βράδυ;</h3>
      <p>Το άπαχο κρέας, τα ψάρια, τα πουλερικά, τα όσπρια, τα φρούτα και τα προϊόντα ολικής άλεσης θα πρέπει να είναι τα βασικά συστατικά των αγαπημένων συνταγών εκείνων των ασθενών που έχουν διαγνωστεί με τη συγκεκριμένη πάθηση.</p>
      <p>Εάν πάλι έχει διαπιστώσει κανείς ότι τα μπαχαρικά αποτελούν ακόμα έναν επιβαρυντικό παράγοντα, μπορεί να επιχειρήσει να κάνει χρήση μικρότερων ποσοτήτων αποφεύγοντας εκείνα τα μείγματα που περιέχουν πιπέρι καγέν ή τσίλι σε μορφή σκόνης. «Μία ακόμα εναλλακτική είναι η χρήση φρέσκων βοτάνων, τα οποία είναι κατά κανόνα λιγότερο ερεθιστικά» σημειώνει η Emily Geslomin.</p>
      <p>Ο φρέσκος μαϊντανός, η ρίγανη και ο βασιλικός είναι χαρακτηριστικά παραδείγματα φρέσκων μυρωδικών που προσφέρουν πλούσιο άρωμα, άρα και γεύση στα πιάτα.</p>
      <p>Μία ακόμα συμβουλή είναι να προτιμούν οι ασθενείς τα ψητά. «Με τον τρόπο αυτόν τα λαχανικά γίνονται πιο γλυκά. Τα φυσικά σάκχαρα που περιέχουν βγαίνουν στην επιφάνειά τους και καραμελοποιούνται» σημειώνει η Geslomin. Τα καρότα, οι γλυκοπατάτες, το κουνουπίδι, το μπρόκολο και τα λαχανάκια Βρυξελλών έχουν τη χαρακτηριστική αυτή γλυκιά νοστιμιά όταν ψήνονται στον φούρνο, στη σχάρα ή στο γκριλ.</p>
      <p>Ωστόσο και τα φρέσκα λαχανικά έχουν πολλά να προσφέρουν στον ουρανίσκο. «Μάλιστα, παρότι η σάλτα ντομάτας φαίνεται να πυροδοτεί τα συμπτώματα, η φρέσκια ντομάτα συνήθως δεν προκαλεί δυσφορία στους ασθενείς» συμπληρώνει η ειδικός.</p>
      <p>Αυτό όμως δεν σημαίνει ότι πρέπει κανείς να στερηθεί συνολικά τις σάλτσες, αρκεί αυτές να μην είναι λιπαρές. Μια καλή συνταγή είναι να ανακατέψει κανείς σε γιαούρτι, χαμηλών λιπαρών, αγγούρι και βασιλικό ή να σοτάρει μανιτάρια με ελάχιστο ελαιόλαδο. «Επιπλέον, μπορείτε να φτιάξετε τη δική σας σάλτσα πέστο. Χτυπήστε βασιλικό, κουκουνάρι παρμεζάνα με ελαιόλαδο ή ακόμα και με νερό. Προσθέστε όμως στο φαγητό σας μόνο μία κουταλιά της σούπας».</p>
      <h3>Πρωινό και μεσημεριανό</h3>
      <p>Τα τηγανητά αβγά με μπέικον δεν είναι καλή επιλογή. «Αντιθέτως, η βρώμη είναι εξαιρετική λύση. Προσθέστε μπανάνες και – γιατί όχι; – λίγη κανέλα για καλύτερο γευστικό αποτέλεσμα» προτείνει η διαιτολόγος.</p>
      <p>Το γιαούρτι χαμηλών λιπαρών με φρούτα και ξηρούς καρπούς, τα αβγά και ψωμί ολικής άλεσης αποτελούν επίσης καλές επιλογές.</p>
      <p>Για μεσημεριανό, προτιμήστε μια σαλάτα με πρωτεΐνη – για παράδειγμα, κοτόπουλο. «Ισως όμως είναι καλύτερο να αποφύγει κανείς το ξίδι και το λεμόνι, και να δώσει νοστιμιά στα λαχανικά αναμειγνύοντάς τα με γιαούρτι».</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>