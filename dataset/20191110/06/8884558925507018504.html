<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/plus/sobota/kopalniske-sanje"/>
    <meta property="og:site_name" content="Primorske novice"/>
    <meta property="article:published_time" content="2019-11-10T06:00:00+00:00"/>
    <meta property="og:title" content="Kopalniške sanje"/>
    <meta property="og:description" content="To jesen nas je vreme dolgo obdarjalo s toploto, ki je podaljšala sezono užitkarjenja v morski vodi, enem od najboljših načinov razvajanja telesa in duha. Zdaj, ko je to prepuščeno le najbolj neustrašnim plavalcem, nam do naslednjega poletja ostanejo le bazeni in domače kopalnice."/>
  </head>
  <body>
    <article>
      <h1>Kopalniške sanje</h1>
      <address><time datetime="2019-11-10T06:00:00+00:00">10 Nov 2019, 06:00</time> by <a rel="author">Nada Vodušek</a></address>
      <p>
        <b>To jesen nas je vreme dolgo obdarjalo s toploto, ki je podaljšala sezono užitkarjenja v morski vodi, enem od najboljših načinov razvajanja telesa in duha. Zdaj, ko je to prepuščeno le najbolj neustrašnim plavalcem, nam do naslednjega poletja ostanejo le bazeni in domače kopalnice.</b>
      </p>
      <p>Doma se večino dni prhamo, kajne? Ni časa za poležavanje v kadi. Če jo sploh še imamo. V mnogih manjših novih stanovanjih v kopalnicah ni več kadi, le s steklom ali plastiko zamejen kotiček, v katerega na hitro stopimo pod prho. Ja, prha se reče lepo po slovensko, tuš imamo bolj za pogovorno rabo ali pa za fraze, ki opisujejo kakšno neprijetno situacijo, v kateri kdo metaforično doživi “hladen tuš”.</p>
      <h3>Čas za pomirjujoče in očiščujoče obrede</h3>
      <p>Prhanje je seveda prijetno, še posebej z vsemi tistimi nastavki, ki obljubljajo masažne vodne curke ali lahno pršenje dežja in še kaj. Toda kopalna kad, polna tople vode, v kateri plavajo dišeče zeli, obilje pene, v katerega se potopimo ob svetlobi sveč, v tišini ali ob najljubši glasbi - vse to bi morali večkrat podariti sami sebi. Čas za pomirjujoče in očiščujoče obrede.</p>
      <blockquote>Toda kopalna kad, polna tople vode, v kateri plavajo dišeče zeli, obilje pene, v katerega se potopimo ob svetlobi sveč, v tišini ali ob najljubši muziki - vse to bi morali večkrat podariti sami sebi. Čas za pomirjujoče in očiščujoče obrede.</blockquote>
      <p>Seveda je prijetno, če je kopalnica prostorna, če ima tudi dnevno svetlobo, a tega razkošja v blokovskih stanovanjih ni. Racionalizacija gradnje in čim enostavnejši potek napeljave kopalnice umešča v notranji del volumna večstanovanjskih stavb. Tudi v samograditejskih hišah iz polpreteklega obdobja se z velikostjo kopalnic niso kaj prida obremenjevali. Kopalnica pač ni bila simbol prestiža, razkazovanja, pa tudi užitka ne - tam se pač na hitro umiješ in urediš. Danes so želje precej drugačne - od kopalnic, ki so del spalnih soban, takih s pogledom na vrt ali strešno teraso, do domačih spajev z jakuciji in savnami. V njih ni pralnih in sušilnih strojev, košev z umazanim perilom - ničesar, kar bi motilo harmonijo ukvarjanja z lastnim telesom. Ali v njih ljudje preživijo tudi več časa, ne vem, upam in verjamem, da to razkošje ni samo sebi namen. Mogoče se kakšna moderna Kleopatra celo namaka v kozjem mleku, kdo ve.</p>
      <h3>Prostor sproščanja in užitka</h3>
      <p>Podoba tega zasebnega zatočišča-svetišča je lahko zelo raznolika, saj nam oblikovalci ponujajo veliko možnosti. Oblik in velikosti kopalnih kadi je toliko, da vsak lahko najde svojo, materialov, iz katerih so narejene, je na pretek. Lebdimo lahko v keramiki, kamnu, dobrem starem emajlu ali pa v sodobnih kompozitih, ki po videzu posnemajo prej naštete in so enako trpežni. Tudi lesena tla in podstavki za umivalnike iz lesa že dolgo niso več tabu zaradi strahu pred uničujočo vlago. Najbolje je, če so osnovni funkcionalni elementi sodobnih kopalnic nevtralni, svetli, morda sivi ali črni, da jih lahko popestrimo z dodatki in barvami.</p>
      <p>Včasih kakšen trend prinese tudi keramiko močnih barv, a navdušenje nad oranžnimi ali rdečimi čudesi običajno hitro preide, umivalniki in kadi pa - ostanejo. Tudi stene kot največje ploskve bodo bolj kljubovale času, če bodo monolitne, brez bordur, vzorcev in prevelikega migotanja barv, saj je razbijanje ploščic in polaganje novih prašno in neprijetno opravilo. A karkoli že boste izbrali, pomembno je, da bo vaša kopalnica več kot le nujno potreben del stanovanja, da bo tudi prostor sproščanja in užitka.</p>
      <slideshow>
        <figure>
          <img src="https://static.primorske.si/foto/highres/sobota/719036_2_stereo_vasca_pvd_oro_nero.jpg"/>
          <figcaption>Monumentalna marmorna kad z minimalistično pipo iz kolecije Stereo, ki jo je za Quadro design oblikoval Luca Papini.</figcaption>
        </figure>
        <figure>
          <img src="https://static.primorske.si/foto/highres/sobota/719036_3_ikea.jpg"/>
          <figcaption>Prostostoječi retro za velike kopalnice ali za kopanje v spalnici. Ceneje, a ne ceneno iz Ikeje.</figcaption>
        </figure>
        <figure>
          <img src="https://static.primorske.si/foto/highres/sobota/719036_4_menu_theaudo_bathjune2019_md.jpg"/>
          <figcaption>V spalnici, a skrita očem - kopalnica v omari.</figcaption>
        </figure>
        <figure>
          <img src="https://static.primorske.si/foto/highres/sobota/719036_5_menu_-_plinth__norm_floor_mi.jpg"/>
          <figcaption>Kad na kovinskih nožicah in - zakaj pa ne - ogromno ogledalo. Funkcionalni minimalizem studia Norm za znamko Menu.</figcaption>
        </figure>
        <figure>
          <img src="https://static.primorske.si/foto/highres/sobota/719036_6_luxxu.jpg"/>
          <figcaption>Ogledalo z izrazitim črnim okvirjem ali umetniški objekt kot akcent kopalnice - luksuz znamke Luxxu</figcaption>
        </figure>
        <figure>
          <img src="https://static.primorske.si/foto/highres/sobota/719036_7_hb_shower_pvd_oro_chiaro.jpg"/>
          <figcaption>Marmorno zlata eleganca. Premišljena preprostost sistema za prhanje. Kot trdota ali mehkoba svinčnika, po katerem je dobila ime. HB, Luca Papini za Quadro design.</figcaption>
        </figure>
      </slideshow>
    </article>
  </body>
</html>