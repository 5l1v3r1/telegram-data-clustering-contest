<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/30-godini-sled-10-noemvri-Promeniha-li-se-ochakvaniyata-na-bulgarite-912535"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-10T06:58:00+00:00"/>
    <meta property="og:title" content="30 години след 10 ноември: Промениха ли се очакванията на българите?"/>
    <meta property="og:description" content="10 ноември 1989 г. сложи край на една епоха и постави началото на друга. На самата дата беше извърше..."/>
  </head>
  <body>
    <article>
      <h1>30 години след 10 ноември: Промениха ли се очакванията на българите?</h1>
      <address>
        <time datetime="2019-11-10T06:58:00+00:00">10 Nov 2019, 06:58</time>
      </address>
      <p>10 ноември 1989 г. сложи край на една епоха и постави началото на друга. На самата дата беше извършен преврат от партийната върхушка, припомня БГНЕС. Тодор Живков, който беше пречка за перестройката на Михаил Горбачов, беше отстранен.</p>
      <p>Имаше намеса на Москва чрез нейните най-верни хора като Андрей Луканов. Последиците от този преврат са сравними с тези от 9 септември 1944 г. В резултат и на двата преврата беше сменена системата. Само че след 10 ноември тази смяна беше извършена бавно и постепенно, не толкова бързо и рязко, както след 9 септември.</p>
      <p>На 10 ноември на пленум на Централния комитет на БКП беше освободен от поста генерален секретар на партията Тодор Живков, който управлява еднолично в продължение на 33 години. Започват политическите промени в страната и преходът на България към демокрация и пазарна икономика.</p>
      <p>Промените в бившия комунистически блок започнаха с идването на власт в Съветския съюз на Михаил Горбачов, който започва процес на перестройка. Ден преди свалянето на Живков в Германия беше съборена Берлинската стена.</p>
      <p>Някои от членовете на ЦК като Милко Балев и Димитър Стоянов не са информирани. Новината се разпростира и извън заседанието. На пленума членовете на Централния комитет приемат оставката на Живков, без да му дадат възможност за заключителни думи, и утвърждават Петър Младенов за негов наследник като генерален секретар на БКП. Пленумът предлага на Народното събрание да освободи Живков и от поста председател на Държавния съвет на Народна република България.</p>
      <p>На 17 ноември, при първото заседание на Народното събрание след пленума, предавано пряко по телевизията, Петър Младенов е избран за председател на Държавния съвет.</p>
      <p>Парламентът премахва от Наказателния кодекс текстовете, криминализиращи критиката към правителството. БКП се отказва от еднопартийния модел на управление месец по-късно - на 11-13 декември Централният комитет взема решения за курс към парламентарна демокрация и предлага отмяна на член 1 от Конституцията, регламентиращ монопола на партията върху властта.</p>
      <p>Народното събрание гласува отмяната едва на 15 януари 1990 г. През месец юни 1990 година в България се провеждат и първите многопартийни парламентарни избори в България.</p>
      <p>Тодор Живков умира на 5 август 1998 година, без да бъде осъден за престъпленията, които са извършени по времето на неговото управление. След смъртта му всички обвинения срещу него отпадат.</p>
    </article>
  </body>
</html>