<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740923"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T06:10:00+00:00"/>
    <meta property="og:title" content="ปชป.อัด'วันชัย'เล่นบท'เนติบริกร'ขวางแก้รัฐธรรมนูญ"/>
    <meta property="og:description" content="' ชัยชนะ เดชเดโช'ส.ส.นครศรีธรรมราช พรรคประชาธิปัตย์ ซัด'สว.วันชัย สอนศิริ'ก็แค่เนติบริกร ปมแก้รัฐธรรมนูญ ขยี้ไม่รู้จริงหรือกลัวอะไรมากกว่า"/>
  </head>
  <body>
    <article>
      <h1>ปชป.อัด'วันชัย'เล่นบท'เนติบริกร'ขวางแก้รัฐธรรมนูญ</h1>
      <address>
        <time datetime="2019-11-10T06:10:00+00:00">10 Nov 2019, 06:10</time>
      </address>
      <p>
        <b>" ชัยชนะ เดชเดโช"ส.ส.นครศรีธรรมราช พรรคประชาธิปัตย์ ซัด"สว.วันชัย สอนศิริ"ก็แค่เนติบริกร ปมแก้รัฐธรรมนูญ ขยี้ไม่รู้จริงหรือกลัวอะไรมากกว่า</b>
      </p>
      <p>นายชัยชนะ เดชเดโช ส.ส.นครศรีธรรมราช พรรคประชาธิปัตย์ กล่าวถึงกรณีที่ นายวันชัย สอนศิริ สมาชิกวุฒิสภา (ส.ว.) ออกมาให้สัมภาษณ์ว่าพวกที่อยากแก้รัฐธรรมนูญ คือพวกที่ดัดจริต เพราะอยากแก้มือ เนื่องจากแพ้การเลือกตั้ง และพวกที่กระสันอำนาจ อยากมีอำนาจ ว่า ตนเข้าใจว่า นายวันชัย คงมีความเข้าใจในรัฐธรรมนูญในส่วนที่ตัวเองได้ประโยชน์เท่านั้น จึงได้ออกมาให้สัมภาษณ์ในลักษณะโจมตีคนอื่นแบบนี้ ถ้านายวันชัยจะตั้งสติสักหน่อย ลองมองดูเนื้อหาในมาตราอื่นๆ ก็จะพบว่ามีข้อบกพร่องอยู่มาก โดยเฉพาะอย่างยิ่ง ประเด็นการใช้สิทธิเสรีภาพของประชาชน ที่เนื้อหามีความด้อยกว่า รัฐธรรมนูญปี 2540 และ 2550 ซึ่งพรรคประชาธิปัตย์ ได้ยืนยันมาตั้งแต่ช่วงการทำประชามติ เมื่อปี 2559 ว่า ไม่รับร่างรัฐธรรมนูญฉบับที่ร่างโดยคณะกรรมการร่างรัฐธรรมนูญ (กรธ.) และปัจจุบัน ท่าทีของบุคคลสำคัญที่มาจากพรรค คือ นายอภิสิทธิ์ เวชชาชีวะ อดีตนายกรัฐมนตรี และ นายชวน หลีกภัย ประธานสภาผู้แทนราษฎร รวมทั้ง ส.ส.ของพรรคแต่ละคน ก็ชัดเจนมาตลอดว่า ไม่รับร่างรัฐธรรมนูญฉบับนี้ จึงเป็นที่มาของเงื่อนไขในการร่วมรัฐบาลของพรรคประชาธิปัตย์ว่า จะต้องมีการปรับปรุงแก้ไขรัฐธรรมนูญฯ ให้มีสิทธิเสรีภาพและความเป็นประชาธิปไตยมากขึ้น <br/><br/>"ผมเข้าใจนายวันชัย เพราะที่ผ่านมานั้นนายวันชัยเป็นเนติบริกร ที่ทำงานเพื่อให้ตัวเองเข้าสู่การดำรงตำแหน่งมาโดยตลอด เลยไม่ทราบถึงปัญหาที่แท้จริงที่เกิดขึ้นว่าเป็นอย่างไรมีผลกระทบอะไรต่อประชาชนบ้าง ทั้งนี้ ในข้อเท็จจริงนายวันชัย เป็นถึงนักกฎหมายที่มีชื่อเสียงระดับประเทศ น่าจะศึกษาและเข้าใจได้ว่ารัฐธรรมนูญปี2560 มีปัญหาอย่างไร<br/>เพราะที่ผ่านมาหลายเรื่องก็ปรากฏชัดเจนอยู่แล้วว่ารัฐธรรมนูญฉบับนี้เขียนไว้ทำให้เกิดปัญหาและตัองตีความ แต่ผมไม่เข้าใจว่านายวันชัย ไม่รู้จริงหรือกลัวอะไรมากกว่า " นายชัยชนะกล่าว <br/><br/>นายชัยชนะ กล่าวด้วยว่า อย่างไรก็ตาม ในการศึกษาเพื่อจะนำไปสู่การแก้ไขรัฐธรรมนูญนั้น อยากจะให้ยึดถือสิ่งที่นายชวน หลีกภัย ประธานสภาฯ ได้ให้ข้อแนะนำว่า อย่าเพิ่งไปหักด้ามพร้าด้วยเข่า หรือตั้งเป้าว่าล้มให้หมดพังให้หมด โดยที่ไม่สร้างอะไรขึ้นมาใหม่ เพราะจะไม่เป็นประโยชน์อย่างยิ่ง และถ้าสิ่งใดที่คิดว่าดีกว่าเนื้อหาในรัฐธรรมนูญ ปี 2560 ก็ขอให้เสนอมา เพราะความตั้งใจของพรรค ฯ ในการแก้ไขคือ ต้องทำให้ 'ประชาชนเป็นใหญ่ ประชาธิปไตยสุจริต' ให้ได้ โดยตนยืนยันว่า พรรคฯ จะไม่ไปแตะต้องเนื้อหาที่รัฐธรรมนูญกำหนดไว้ว่าห้ามแก้ไขโดยเด็ดขาดด้วย</p>
    </article>
  </body>
</html>