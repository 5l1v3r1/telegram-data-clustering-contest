<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/antyrzadowe-protesty-w-boliwii-prezydent-evo-morales-wzywa-opozycje-do-dialogu,984312.html"/>
    <meta property="og:site_name" content="TVN24"/>
    <meta property="article:published_time" content="2019-11-10T06:45:00+00:00"/>
    <meta property="og:title" content="Policjanci wypowiadają posłuszeństwo. Morales &quot;prosi papieża i różne Kościoły&quot; o pomoc"/>
    <meta property="og:description" content="Sobota była kolejnym dniem antyrządowych protestów w Boliwii, które ogarnęły już cały kraj. W niektórych miastach do demonstrantów przyłączyli się policjanci. Opozycja domaga się ustąpienia prezyde..."/>
  </head>
  <body>
    <article>
      <h1>Policjanci wypowiadają posłuszeństwo. Morales "prosi papieża i różne Kościoły" o pomoc</h1>
      <address><time datetime="2019-11-10T06:45:00+00:00">10 Nov 2019, 06:45</time> by <a rel="author">ToL/adso</a></address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/ae6f514b-f7bf-4a87-8cc5-a3b0b6547b01.jpg?type=1&amp;srcmode=0&amp;srcx=1/1&amp;srcy=33/50&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9329b56a-943a-454b-a199-184c32064099-480p.mp4"/>
          <figcaption>Antyrządowe protesty w Boliwii</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/2f7ca1da-328c-4d30-90b8-8ffe35c93a51-480p.mp4"/>
          <figcaption>Evo Morales ogłosił się zwycięzcą wyborów prezydenckich w...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/4e1eca6a-aac1-48a0-9693-92920e3150d2-480p.mp4"/>
          <figcaption>Trybunał Wyborczy ogłosił Moralesa zwycięzcą wyborów w Boliwii</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9876c7eb-5d04-4620-b9c9-b6d53294ee93-480p.mp4"/>
          <figcaption>W stolicy Boliwii doszło do starć przeciwników i zwolenników...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/1260d791-2084-4b1f-919d-05e0c6391195-480p.mp4"/>
          <figcaption>Demonstranci przeprowadzili szturm na ratusz w boliwijskim...</figcaption>
        </figure>
        <figcaption>Antyrządowe protesty oraz starcia zwolenników i przeciwników Moralesa ogarnęły cały kraj<cite>Foto: EPA/EMILIO CASTILLO | Video: Reuters</cite></figcaption>
      </slideshow>
      <h3>Sobota była kolejnym dniem antyrządowych protestów w Boliwii, które ogarnęły już cały kraj. W niektórych miastach do demonstrantów przyłączyli się policjanci. Opozycja domaga się ustąpienia prezydenta Evo Moralesa i powtórzenia niedawnych wyborów prezydenckich. Przywódca zaprosił swoich przeciwników do rozmów.</h3>
      <p>"Aby zachować pokój w naszej ukochanej Boliwii, wzywam pilnie do stołu rozmów przedstawicieli partii, które uzyskały wyborczy mandat. Proszę papieża, różne Kościoły i organizacje międzynarodowe, aby do nas dołączyli" - napisał na Twitterze prezydent Boliwii.</p>
      <p>- Nie mam o czym rozmawiać z Evo Moralesem i jego rządem - powiedział Carlos Mesa, były prezydent Boliwii i główny konkurent Moralesa w ostatnich wyborach.</p>
      <h3>Potężne protesty</h3>
      <related>
        <a href="https://www.tvn24.pl/wiadomosci-ze-swiata,2/slowo-moralesa-zlamane-co-najmniej-dwa-razy,983877.html"/>
      </related>
      <p>Protesty w Boliwii wybuchły po październikowych wyborach prezydenckich. Opozycja nie uznała zwycięstwa Moralesa, oskarżając go o sfałszowanie wyników głosowania.</p>
      <p>Początkowo domagała się ponownego przeliczenia głosów lub przeprowadzenia drugiej tury wyborów, ale później zażądała natychmiastowego ustąpienia rządu Moralesa i ogłoszenia nowych wyborów, w których trzykrotny prezydent miałby już nie startować.</p>
      <p>Antyrządowe protesty oraz starcia zwolenników i przeciwników Moralesa ogarnęły cały kraj. W zamieszkach zginęły co najmniej trzy osoby, a ponad 300 zostało rannych. Według opozycji w wielu rejonach kraju do antyrządowych protestów przyłączają się policjanci.</p>
      <p>Policjanci zbuntowali się przeciwko prezydentowi m.in. w mieście Cochabamba, w środkowej części kraju. Tam bezpośrednim powodem buntu było wystosowane przez funkcjonariuszy żądanie ustąpienia miejscowego komendanta, który miał sprzyjać zwolennikom Moralesa podczas starć z demonstrantami. W zamieszkach w tym mieście zginęła jedna osoba, a ponad 100 zostało rannych.</p>
      <p>BBC podało, że policjanci przyłączyli się do protestujących również w stolicy kraju La Paz, ale także w miastach Sucre, Santa Cruz, Patosi oraz Oruro.</p>
      <related>
        <a href="https://www.tvn24.pl/wiadomosci-ze-swiata,2/burmistrz-oblana-farba-kolejny-dzien-niepokojow-po-wyborach-w-boliwii,983808.html"/>
      </related>
      <p>Kilku policjantów, w rozmowie z lokalnymi mediami, zaapelowało do prezydenta, by podał się do dymisji. Powiedzieli, że nie pozwolą mu na wprowadzenie w Boliwii dyktatury, na wzór tej na Kubie czy w Wenezueli.</p>
      <h3>Nie chce ustąpić</h3>
      <p>W piątek Morales wykluczył, przynajmniej na razie, stłumienie rebelii przy pomocy wojska. W sobotę zaapelował do policjantów, by wypełniali swe obowiązki zgodnie z konstytucją. Interwencję wojskową przeciwko buntownikom wykluczył w sobotę minister obrony Javier Zavaleta.</p>
      <p>Morales zapowiedział, że nie ustąpi ze stanowiska, nie zgadza się też na powtórzenie wyborów prezydenckich. Oskarża opozycję, że próbuje dokonać zamachu stanu.</p>
      <p>59-letni Evo Morales, prezydent pochodzący z indiańskiego ludu Ajmarów, jest szefem państwa, który pozostaje na stanowisku najdłużej w całej historii Boliwii naznaczonej dyktatorskimi rządami wojskowych.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/slowo-moralesa-zlamane-co-najmniej-dwa-razy,983877.html"/>
        <a href="https://www.tvn24.pl/wiadomosci-ze-swiata,2/burmistrz-oblana-farba-kolejny-dzien-niepokojow-po-wyborach-w-boliwii,983808.html"/>
        <a href="https://www.tvn24.pl/wiadomosci-ze-swiata,2/zwolennicy-prezydenta-boliwii-starli-sie-z-jego-przeciwnikami-zginela-jedna-osoba,983562.html"/>
        <a href="https://www.tvn24.pl/wiadomosci-ze-swiata,2/czwarta-kadencja-moralesa-zwyciezyl-w-wyborach-prezydenckich,980309.html"/>
        <a href="https://www.tvn24.pl/wiadomosci-ze-swiata,2/oficjalnych-wynikow-jeszcze-nie-ma-ale-morales-oglosil-zwyciestwo,980280.html"/>
      </related>
    </article>
  </body>
</html>