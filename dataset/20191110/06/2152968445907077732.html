<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/10/10-runda-kubrat-pulev-spuka-ot-boi-bukyr-no-ne-uspia-go-svali.429112"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T06:02:00+00:00"/>
    <meta property="og:title" content="10 рунда: Кубрат Пулев спука от бой Букър, но не успя го свали"/>
    <meta property="og:description" content="Българинът очаква победителя от двубоя Джошуа и Руис-младши | Dnes.bg"/>
  </head>
  <body>
    <article>
      <h1>10 рунда: Кубрат Пулев спука от бой Букър, но не успя го свали</h1>
      <h2>Българинът очаква победителя от двубоя Джошуа и Руис-младши</h2>
      <address><time datetime="2019-11-10T06:02:00+00:00">10 Nov 2019, 06:02</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Кубрат Пулев победи категорично Райдъл Букър и вече е претендент номер 1 за световната титла на Международната федерация по бокс. Двубоят в галавечерта на "Топ Ранк" във Фресно, Калифорния, мина изцяло под диктовката на Пулев, но така и не се стигна до нокаут и срещата се изигра в 10-те рунда.</p>
      <p>Така той ще чака победителя от двубоя Антъни Джошуа и Анди Руис-младши.</p>
      <p>Двамата изиграха равностоен първи рунд, в който Букър започна по-активно, но след средата българинът започна да вкарва своя ляв прав. Превъзходството на Кобрата започна да личи във втория рунд, в който влизаха и десните прави, докато опонентът му разчиташе на удари в тялото.</p>
      <p>Кубрат започна силно и третия рунд като вкара бързо няколко удара в главата на Букър, а американецът контрираше с леви крошета.</p>
      <p>Пулев бе по-активният, а на почивката лекарите започнаха да третират дясното око на Букър, което бе подуто.</p>
      <p>В четвъртия рунд Букър изненда Кобрата с дясно кроше, но края на тази част българинът натика противника си до въжетата и му вкара силни крошета.</p>
      <p>В петия рунд започна да личи изтощението на бившия затворник, който все повече бе притискан в ъгъла от мощните удари на Кубрат.</p>
      <p>В шестия рунд сякаш Букър се пробуди и след като получи няколко крошета отвърна с два десни удара в целта. Българинът обаче отвърна подобаващо и в следващите три рнда принуди Букър да изпадне в глуха защита. Букър обаче доказа, че носи на бой и все не достигаше последният удар, който да го свали на пода.</p>
      <p>В крайна сметка двубоят завърши с предвидените 10 рунда, в които Кобрата показа голямо превъзходство над опонента си и записа своята 28 победа от 29 мача на професионалния ринг. Резултатът бе повече от категоричен - съдиите присъдиха 99-91, 98-92 и 98-92.</p>
    </article>
  </body>
</html>