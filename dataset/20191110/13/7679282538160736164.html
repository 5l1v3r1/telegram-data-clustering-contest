<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-jharkhand-assembly-election-2019-congress-announces-names-of-candidates-for-5-seats-2841955.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T13:33:46+00:00"/>
    <meta property="og:title" content="Jharkhand Assembly Elections 2019: कांग्रेस ने जारी की पांच उम्मीदवारों की सूची, जानें किसे बनाया उम्मीदवार"/>
    <meta property="og:description" content="कांग्रेस ने झारखंड विधानसभा चुनाव के लिये पांच उम्मीदवारों की अपनी पहली सूची रविवार को जारी कर दी। प्रदेश कांग्रेस अध्यक्ष रामेश्वर उरांव को पार्टी ने लोहरदगा (सु) विधानसभा क्षेत्र से उम्मीदवार बनाया..."/>
  </head>
  <body>
    <article>
      <h1>Jharkhand Assembly Elections 2019: कांग्रेस ने जारी की पांच उम्मीदवारों की सूची, जानें किसे बनाया उम्मीदवार</h1>
      <address><time datetime="2019-11-10T13:33:46+00:00">10 Nov 2019, 13:33</time> by <a rel="author">एजेंसी,नई दिल्ली</a></address>
      <p>कांग्रेस ने झारखंड विधानसभा चुनाव के लिये पांच उम्मीदवारों की अपनी पहली सूची रविवार को जारी कर दी। प्रदेश कांग्रेस अध्यक्ष रामेश्वर उरांव को पार्टी ने लोहरदगा (सु) विधानसभा क्षेत्र से उम्मीदवार बनाया है। कांग्रेस महासचिव मुकुल वासनिक द्वारा पार्टी की केन्द्रीय चुनाव समिति के अनुमोदन से जारी पहली सूची में उरांव और चार अन्य उम्मीदवारों के नाम शामिल हैं। </p>
      <p>उल्लेखनीय है कि झारखंड में 81 सदस्यीय विधानसभा के लिये 30 नवंबर से 20 दिसंबर तक पांच चरणों में मतदान होगा। मतगणना 23 दिसंबर को होगी। कांग्रेस ने पहले चरण के चुनाव वाली 13 में से पांच सीटों पर अपने उम्मीदवारों की घोषणा करते हुये मनिका (सु) सीट से रामचंद्र सिंह, डाल्टनगंज से के एन त्रिपाठी, बिश्रामपुर से चंद्रशेखर दुबे और भवंतपुर से के पी यादव को उम्मीदवार बनाया है। इन सीटों पर नामांकन की अंतिम तिथि 13 नवंबर है।</p>
      <p>कांग्रेस ने झारखंड में विधानसभा चुनाव के लिये झारखंड मुक्ति मोर्चा (झामुमो) और राजद के साथ चुनावी गठबंधन किया है। गठबंधन का नेता झामुमो के कार्यकारी अध्यक्ष हेमंत सोरेन को बनाया गया है। गठबंधन में हुये सीटों के बंटवारे के तहत कांग्रेस 31, झामुमो 43 और राजद सात सीटों पर चुनाव लड़ेगी। </p>
      <p>बता दें कि झारखंड विधानसभा चुनाव के लिए तारीखों का ऐलान पहले ही हो चुका है। राज्य में इस बार 81 विधानसभा सीटों के लिए पांच चरणों के लिए चुनाव होंगे। जबकि वोटों की गिनती 23 दिसंबर को होगी। चुनाव आयोग से मिली जानकारी के मुताबिक पहले चरण में 30 नवंबर को 13 सीटों पर, दूसरे चरण में 7 दिसंबर को 20 सीटों पर, तीसरे चरण में 12 दिसंबर को 17 सीटों पर, चौथे चरण के लिए 16 दिसंबर को 15 सीटों पर और पांचवे चरण के लिए 20 दिसंबर को 16 सीटों पर मतदान होगा।</p>
    </article>
  </body>
</html>