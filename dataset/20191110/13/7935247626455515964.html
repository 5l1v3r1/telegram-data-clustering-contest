<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/evini-muzeye-cevirdi-214703h.htm"/>
    <meta property="og:site_name" content="OLAY"/>
    <meta property="article:published_time" content="2019-11-10T13:35:16+00:00"/>
    <meta property="og:title" content="Evini müzeye çevirdi"/>
    <meta property="og:description" content="İnegöl'de yaşayan emekli bankacı Mehmet Şah Tay, 30 yıldır topladığı tarihi eserlerle evinin bodrumunu müzeye dönüştürdü. Antika yatakta uyuyup antika sürahiden su içen Tay, öldüğünde evinin müze yapılması için ailesine vasiyet de verdi."/>
  </head>
  <body>
    <article>
      <h1>Evini müzeye çevirdi</h1>
      <h2>İnegöl'de yaşayan emekli bankacı Mehmet Şah Tay, 30 yıldır topladığı tarihi eserlerle evinin bodrumunu müzeye dönüştürdü. Antika yatakta uyuyup antika sürahiden su içen Tay, öldüğünde evinin müze yapılması için ailesine vasiyet de verdi.</h2>
      <address>
        <time datetime="2019-11-10T13:35:16+00:00">10 Nov 2019, 13:35</time>
      </address>
      <p>İnegöl'ün kırsal Edebey Mahallesi'nde 2 katlı bir evde yaşayan 57 yaşındaki Mehmet Şah Tay, 27 yaşından beri biriktirdiği tarihi eserleri, evinin bodrumunda oluşturduğu müzede saklıyor. Aralarında 300 yıllık eserlerin de bulunduğu antika eşyalar, evin diğer odalarını da süslüyor. Yatağı dahi antikadan oluşan Tay, ailesine öldükten sonra mahalleye müze yapması yönünde vasiyet verdiğini söyledi.</p>
      <p>
        <b>300 YILLIK ESERLER VAR...</b>
      </p>
      <p>Dedesi sayesinde tarihe ilgi duymaya başladığını kaydeden Mehmet Şah Tay, ‘‘Dedemin yanında büyüdüm. Böylelikle tarihe olan ilgim ve özlemim arttı. 30 yıldan bu yana tarihi değeri olan her şeyi alıyorum. Müzede sergilenen eşyaların bazılarını hibe ettiler, bazılarını satın aldım. İkinci el veya hurdacılardan aldıklarım da var. Araba tekerlekleri, gramofon, plaklar, eski radyolar, televizyonlar, gaz lambaları, gemi lambaları, silahlar, her türlü tarihi eşya var. En eski olanı ise Osmanlı döneminden kalan tabak. 300 yıllık bir eser. Bin civarında eser var'' dedi.</p>
      <figure>
        <img src="https://www.olay.com.tr/d/other/3868294-muze-gibi-evde-yasiyor_4033_dhaphoto6__54230.jpg"/>
      </figure>
      <p>
        <b>KOMŞULARIN DİKKATİNİ ÇEKİYOR...</b>
      </p>
      <p>Topladığı tarihi eserlerin ilgi gördüğünü aktaran Tay, ‘‘Eş, dost gelip görüyor. Onlar da arkadaşlarını alıp geliyor. Çok beğenenler oluyor. Bu eserler, ailemden biri gibi oldu. Satmayı düşünmüyorum. Çocuklarıma bırakacağım. Şuan evim müze gibi oldu. Aile vasiyetim var; ben öldüğümde mahalleye bu eserlerden oluşan müze yapıp adımı yaşatsınlar'' diye konuştu.</p>
      <p>Evinin her odasını antika eşyalarla donatan Tay'a ait evin en alt katında; eski radyolardan plaklara, siyah beyaz televizyondan eski tarım aletlerine kadar bir çok antika eşyayı bulmak mümkün.</p>
    </article>
  </body>
</html>