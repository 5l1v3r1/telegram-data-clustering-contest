<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kantar-cz-pocet-cechu-pozitivne-vnimajicich-eu-vzrostl-na-31-pct/1819353?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T13:46:00+00:00"/>
    <meta property="og:title" content="Kantar CZ: Počet Čechů pozitivně vnímajících EU vzrostl na 31 pct"/>
    <meta property="og:description" content="Praha - Počet Čechů, kteří vnímají pozitivně Evropskou unii, vzrostl podle agentury Kantar CZ na aktuálních 31 procent. Před dvěma lety to byla jen necelá pětina Čechů. Ze dvou pětin rovněž na 31 procent se snížil za dva roky počet dotázaných, kteří na EU nahlížejí negativně. Neutrálně na EU nahlíželo nadále 37 procent dotázaných. Výsledky průzkumu dnes zveřejnila Česká televize v pořadu Otázky Václava Moravce."/>
  </head>
  <body>
    <article>
      <h1>Kantar CZ: Počet Čechů pozitivně vnímajících EU vzrostl na 31 pct</h1>
      <address><time datetime="2019-11-10T13:46:00+00:00">10 Nov 2019, 13:46</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Počet Čechů, kteří vnímají pozitivně Evropskou unii, vzrostl podle agentury Kantar CZ na aktuálních 31 procent. Před dvěma lety to byla jen necelá pětina Čechů. Ze dvou pětin rovněž na 31 procent se snížil za dva roky počet dotázaných, kteří na EU nahlížejí negativně. Neutrálně na EU nahlíželo nadále 37 procent dotázaných. Výsledky průzkumu dnes zveřejnila Česká televize v pořadu Otázky Václava Moravce.</p>
      <p>Velmi pozitivní vnímání EU se podle agentury zvýšilo od roku 2017 ze dvou na šest procent, spíše pozitivní ze 17 na 25 procent. Velmi negativní vnímání EU se snížilo z 15 na devět procent, spíše negativní kleslo z 26 na 22 procent, uvedla agentura.</p>
      <p>Pozitivně EU vnímají podle analytika Kantar CZ Pavla Ranochy hlavně voliči TOP 09, STAN, KDU-ČSL a Pirátů. Pozitivní vnímání převažuje ale také mezi voliči ODS, uvedl Ranocha. Negativně na EU nahlíží voliči KSČM, SPD a Trikolóry, dodal. Pozitivnější postoj k unii mají mladí lidé, osoby s vyšším vzděláním a obyvatelé větších měst.</p>
      <p>Průzkum také zjišťoval mezi Čechy, jaké vnímají v souvislosti s EU hodnoty a cíle. Alespoň nějaké z nich byly schopny spontánně pojmenovat zhruba dvě pětiny obyvatel. Naopak 61 procent nedokázalo uvést žádnou, sdělila agentura.</p>
      <p>Mezi relevantními odpověďmi podle agentury převažovala ekonomika a jednotný trh, což zmínilo 17 procent dotázaných. Konkrétně zaznívaly odpovědi typu volný trh či ekonomická stabilita. Vzájemnou spolupráci uvedlo 11 procent lidí, svobodu pohybu devět procent, bezpečnost a ochranu hranic osm procent a ochranu životního prostředí šest procent respondentů.</p>
      <p>Solidarita členských zemí, zachování míru a jednotné normy byly hodnotou EU pro čtyři procenta dotázaných. Třemi procenty lidí byla zmíněna jednotná měna. Společnou zahraniční politiku a ochranu kulturního dědictví uvedla dvě procenta dotázaných. Čtyři procenta dotázaných měly k EU jen negativní komentáře.</p>
      <p>Průzkum Kantar CZ se uskutečnil mezi 1200 respondenty v době od 12. října do 1. listopadu.</p>
    </article>
  </body>
</html>