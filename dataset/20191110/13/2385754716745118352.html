<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/596655/to-kalasnikof-pou-kseskepase-tin-tromokratiki-organosi-epanastatiki-aftoamyna"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T13:50:00+00:00"/>
    <meta property="og:title" content="Το καλάσνικοφ που ξεσκέπασε την τρομοκρατική οργάνωση «Επαναστατική Αυτοάμυνα»"/>
    <meta property="og:description" content="Η σημαντικότερη έρευνα, κατά την επιχείρηση της Αντιτρομοκρατικής Υπηρεσίας, έγινε σε διαμέρισμα επί της οδού 17ης Νοεμβρίου 57 στο Χολαργό, στην..."/>
  </head>
  <body>
    <article>
      <h1>Το καλάσνικοφ που ξεσκέπασε την τρομοκρατική οργάνωση «Επαναστατική Αυτοάμυνα»</h1>
      <address><time datetime="2019-11-10T13:50:00+00:00">10 Nov 2019, 13:50</time> by <a rel="author">sigmalive</a></address>
      <p>Η σημαντικότερη έρευνα, κατά την επιχείρηση της Αντιτρομοκρατικής Υπηρεσίας, έγινε σε διαμέρισμα επί της οδού 17ης Νοεμβρίου 57 στο Χολαργό, στην Ελλάδα.</p>
      <p>Εκεί, οι άντρες της Αντιτρομοκρατικής της χώρας, βρήκαν κάτι που ούτε οι πιο αισιόδοξοι στην ΕΛ.ΑΣ. δεν θα περίμεναν λίγες ημέρες νωρίτερα να εντοπιστεί. Και αυτό το εύρημα δεν είναι άλλο από το όπλο-ταυτότητα της τρομοκρατικής οργάνωσης «Επαναστατική Αυτοάμυνα». Πρόκειται για το καλάσνικοφ που έψαχναν οι αστυνομικοί για να συνδέσουν τους υπόπτους με συγκεκριμένες ενέργειες.</p>
      <p>Το συγκεκριμένο Καλάσνικοφ χρησιμοποιήθηκε στις ακόλουθες τρομοκρατικές ενέργειες, την ευθύνη για τις οποίες έχει αναλάβει η «Οργάνωση Επαναστατικής Αυτοάμυνας»:</p>
      <p>1. Ρίψη πυροβολισμών, την 25-05-2014 (ημέρα διεξαγωγής των Ευρωεκλογών), εναντίον των κεντρικών Γραφείων του ΠΑ.ΣΟ.Κ. στην Αθήνα</p>
      <p>2. Ρίψη πυροβολισμών, την 31-07-2016, εναντίον της Πρεσβείας του Μεξικό στην Αθήνα</p>
      <p>3. Ρίψη πυροβολισμών, την 10-01-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα, κατά την οποία επήλθε τραυματισμός αστυνομικού.</p>
      <p>4. Ρίψη πυροβολισμών, την 06-11-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα.</p>
      <p><b>Αιφνιδιασμός</b><br/>Το γεγονός ότι οι συλληφθέντες είχαν το συγκεκριμένο όπλο στο διαμέρισμα του Χολαργού φανερώνει τον πλήρη αιφνιδιασμό τους. Και αυτό διότι τα μέλη των τρομοκρατικών οργανώσεων προσέχουν πιο πολύ από οτιδήποτε άλλο τον οπλισμό που έχει χρησιμοποιηθεί σε τρομοκρατικές επιθέσεις.</p>
      <p>Σύμφωνα με πληροφορίες, οι φερόμενοι ως τρομοκράτες χρησιμοποιούσαν αρχικά γιάφκα στην οδό Σκοπέλου στην Κυψέλη. Θορυβήθηκαν, ωστόσο, και έτσι για «λόγους ασφαλείας» μετέφεραν το βαρύ οπλισμό σε διαμέρισμα στο Χολαργό, το οποίο θεωρούσαν «καθαρό» (άγνωστο στις Αρχές). Η Αντιτρομοκρατική, όμως, γνώριζε για την ύπαρξη του διαμερίσματος, το οποίο αποδείχτηκε το κρισιμότερο σημείο που ελέγχθηκε. Οι αστυνομικοί έκαναν χθες Σάββατο έφοδο και στη γιάφκα της Κυψέλης. Πληροφορίες αναφέρουν ότι βρήκαν όλους τους χώρους καθαρούς. Μάλιστα, σύμφωνα με αστυνομικές πηγές, το σπίτι είχε καθαριστεί με χλωρίνη για να «σβήσουν» όλα τα ίχνη.</p>
      <p>Οι αστυνομικοί παρακολουθούσαν τους συλληφθέντες εδώ και αρκετές ημέρες κάτω από άκρα μυστικότητα.  Αξιωματικοί της ΕΛ.ΑΣ. αναφέρουν ότι η εξάρθρωση της οργάνωσης έγινε σε μία κρίσιμη περίοδο. Και αυτό διότι οι «ειδικές» υπηρεσίες της ΕΛ.ΑΣ. είχαν συγκεντρώσει πληροφορίες ότι επίκειται τρομοκρατικό χτύπημα στην Αθήνα είτε εντός του Νοεμβρίου είτε εντός του Δεκεμβρίου.</p>
      <p>Οι άντρες της Αντιτρομοκρατικής είχαν εντείνει τις προσπάθειές τους για τον εντοπισμό πυρήνα τρομοκρατών, που επιχειρούσε την ενίσχυση του επαναστατικού ταμείου μέσω ληστειών. Ένα λάθος των ατόμων που συνελήφθησαν βοήθησε τις έρευνες. Στις 21 Οκτωβρίου ο 41χρονος, ο οποίος έχει κατηγορηθεί για συμμετοχή στον Επαναστατικό Αγώνα και συνελήφθη σήμερα, μαζί με έναν 46χρονο, ο οποίος σύμφωνα με την ΕΛ.ΑΣ. έχει πρωταγωνιστικό ρόλο σε κατάληψη των Εξαρχείων, μπήκαν σε πρακτορείο με τυχερά παιχνίδια για να κάνουν ληστεία. Αφού πήραν περίπου 1.000-2.000 ευρώ τράπηκαν σε φυγή. Από ένα λάθος, ωστόσο, το όπλο του ενός εκπυρσοκρότησε –σύμφωνα με πληροφορίες η σφαίρα ήταν από Καλάσνικο- με αποτέλεσμα να τραυματιστεί ο συνεργός του.</p>
      <p>Οι αστυνομικοί εντόπισαν λίγη ώρα μετά έναν κάλυκα που είχε αίμα και έτσι κατάλαβαν ότι ένας από τους ληστές τραυματίστηκε. Το γενετικό υλικό οδηγήθηκε στη Διεύθυνση Εγκληματολογικών Ερευνών και ταυτοποιήθηκε με αυτό του μέλους του Επαναστατικού Αγώνα.  Η αντίστροφη μέτρηση είχε ξεκινήσει για τις συλλήψεις. Από την έρευνα που ακολούθησε διαπιστώθηκε από την Αντιτρομοκρατική ότι ουδέποτε κάποιος τραυματίας από το Χολαργό διακομίστηκε σε νοσοκομείο. Η Αστυνομία εκτιμά ότι ο τραυματίας βρήκε τελικά ιατρική βοήθεια από κάποιο άτομο του περιβάλλοντος είτε του ίδιου είτε των συνεργών του. Η άκαρπη έρευνα από τις λίστες των νοσοκομείων έκανε τους αστυνομικούς να πιστεύουν ακόμα πιο πολύ ότι οι ληστές συνδέονται με την εγχώρια τρομοκρατία.</p>
      <p>Κατά τη χθεσινή επιχείρηση ο 41χρονος ληστής συνελήφθη, όχι όμως και ο 46χρονος συνεργός του. Οι αστυνομικοί εντείνουν τις έρευνες προκειμένου να εντοπίσουν ποιοι θα είναι αυτοί που θα μπορούσαν να παρέχουν κάλυψη στον καταζητούμενο. Ο 46χρονος είχε έντονη παρουσία σε κατάληψη των Εξαρχείων, περιοχή που σύμφωνα με την Αστυνομία αποτελούσε την «έδρα» του. Μάλιστα, οι Αρχές εκτιμούσαν ότι ο 46χρονος διατηρούσε κάποιο «ορμητήριο» στα Εξάρχεια, από όπου έφευγαν οι τρομοκράτες που έκαναν τα χτυπήματα της «Επαναστατικής Αυτοάμυνας». Το ορμητήριο αυτό δεν βρέθηκε, ωστόσο, ποτέ. Αυτό που έλειπε από τις Αρχές ήταν το στοιχείοπου θα συνέδεε τα ύποπτα άτομα με την οργάνωση. Και αυτά τα στοιχεία φαίνεται ότι βρέθηκαν μέσω των όπλων που κατασχέθηκαν σε σπίτι στο Χολαργό.</p>
      <p>ΠΗΓΗ: ΈΘΝΟΣ</p>
    </article>
  </body>
</html>