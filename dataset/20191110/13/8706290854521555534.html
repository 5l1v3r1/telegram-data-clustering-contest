<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683363/apostaseis-merkel-apo-makron-diafonei-me-ti-dilosi-tou-to-nato-ot"/>
    <meta property="og:site_name" content="enikos.gr"/>
    <meta property="article:published_time" content="2019-11-10T13:58:00+00:00"/>
    <meta property="og:title" content="Αποστάσεις Μέρκελ από Μακρόν - Διαφωνεί με τη δήλωσή του ότι το ΝΑΤΟ είναι &quot;εγκεφαλικά νεκρό&quot;"/>
    <meta property="og:description" content="Αποστάσεις από τις δηλώσεις του Εμανουέλ Μακρόν, ο οποίος υποστήριξε ότι το ΝΑΤΟ βρίσκεται σε κατάσταση &quot;εγκεφαλικού θανάτου&quot; κράτησαν..."/>
  </head>
  <body>
    <article>
      <h1>Αποστάσεις Μέρκελ από Μακρόν - Διαφωνεί με τη δήλωσή του ότι το ΝΑΤΟ είναι "εγκεφαλικά νεκρό"</h1>
      <address>
        <time datetime="2019-11-10T13:58:00+00:00">10 Nov 2019, 13:58</time>
      </address>
      <p>Αποστάσεις από τις δηλώσεις του Εμανουέλ Μακρόν, ο οποίος υποστήριξε ότι το ΝΑΤΟ βρίσκεται σε κατάσταση "εγκεφαλικού θανάτου" κράτησαν η Άνγκελα Μέρκελ και Γερμανός υπουργός Εξωτερικών Χάικο Μάας.</p>
      <p>"Το ΝΑΤΟ, η Ατλαντική συμμαχία, είναι ο κεντρικός πυλώνας της άμυνάς μας", διαβεβαίωσε η Γερμανίδα καγκελάριος στο εβδομαδιαίο podcast της που ήταν αφιερωμένο στην 64η επέτειο του γερμανικού στρατού, της Bundeswehr.</p>
      <p>«Ωστόσο είναι όλο και περισσότερο σαφές ότι εμείς οι Ευρωπαίοι, τα κράτη μέλη της ΕΕ στο ΝΑΤΟ, οφείλουμε να αναλάβουμε περισσότερη ευθύνη στο μέλλον», πρόσθεσε.</p>
      <p>«Αυτό σημαίνει πως οφείλουμε να ενισχύσουμε τον συντονισμό του ευρωπαϊκού τμήματος του ΝΑΤΟ. Γι' αυτό υπάρχει η διαρθρωμένη συνεργασία στον τομέα της αμυντικής πολιτικής στην Ευρωπαϊκή Ένωση, αυτό που αποκαλούμε PESCO» (Permanent Structured Cooperation, Μόνιμη Διαρθρωμένη Συνεργασία), πρόσθεσε η Άνγκελα Μέρκελ, η οποία απόψε θα παρακαθίσει σε δείπνο με τον Γάλλο Πρόεδρο στο Βερολίνο, μαζί με τον πρόεδρο της Γερμανικής Δημοκρατίας Φρανκ-Βάλτερ Σταϊνμάιερ.</p>
      <p>Στο ίδιο μήκος κύματος και ο Γερμανός υπουργός Εξωτερικών Χάικο Μάας, που ανέφερε σε άρθρο του στο περιοδικό der Spiegel: «Θέλουμε και έχουμε ανάγκη το ΝΑΤΟ» και συμπλήρωσε: «Θα ήταν λάθος να αφήσουμε το ΝΑΤΟ να αποδυναμωθεί. Χωρίς τις Ηνωμένες Πολιτείες, ούτε η Γερμανία ούτε η Ευρώπη μπορούν να προστατεύσουν αποτελεσματικά τον εαυτό τους».</p>
      <p>Ο Μάας υποστήριξε την έκκληση του Μακρόν για την ενίσχυση των αμυντικών ικανοτήτων της Ευρώπης. «Γι' αυτό μαζί με τη Γαλλία εργαζόμαστε σκληρά για να οικοδομήσουμε μια Ευρώπη που να συνεργάζεται πολύ πιο στενά στην πολιτική της ασφάλειας».</p>
      <p>«Ναι, θέλουμε μια ισχυρή και κυρίαρχη Ευρώπη, όμως την χρειαζόμαστε ως τμήμα ενός ισχυρού ΝΑΤΟ και όχι ως αντικαταστάτη του», τόνισε ο Μάας.</p>
      <p>Ο Γερμανός υπουργός Εξωτερικών πρότεινε να δημιουργηθεί ένα Ευρωπαϊκό Συμβούλιο Ασφαλείας, στο οποίο να είναι μέλος και η Βρετανία, ανεξάρτητα από τη σχεδιαζόμενη αποχώρηση του Λονδίνου από την ΕΕ.</p>
      <p>Ο Μάας ανέφερε πως εργάζεται πάνω σ' αυτή την ιδέα μαζί με τον Γάλλο ομόλογό του Ζαν-Ιβ Λεντριάν και πρόσθεσε πως η Γερμανία έχει στόχο να παρουσιάσει ένα πλαίσιο για ένα τέτοιο Ευρωπαϊκό Συμβούλιο Ασφαλείας όταν αναλάβει την προεδρία της ΕΕ το δεύτερο εξάμηνο του 2020.</p>
      <related>
        <h4>σχετικά άρθρα</h4>
        <a href="http://www.enikos.gr/international/683319/tilefoniki-epikoinonia-fernantes-makron-ti-syzitithike%0A%20%20%20%20%0A"/>
        <a href="http://www.enikos.gr/international/683273/merkel-den-ixera-apo-tin-archi-ti-na-kano-gia-tin-elliniki-krisi%0A%20%20%20%20%0A"/>
        <a href="http://www.enikos.gr/international/683259/i-ekklisi-tis-merkel-stin-epeteio-ton-30-eton-apo-tin-ptosi-tou-t%0A%20%20%20%20%0A"/>
        <a href="http://www.enikos.gr/international/683226/i-exomologisi-tis-merkel-gia-ti-zoi-tis-stin-anatoliki-germania%0A%20%20%20%20%0A"/>
        <a href="http://www.enikos.gr/international/682908/ti-ekane-i-merkel-ti-nychta-tis-ptosis-tou-teichous-tou-verolinou%0A%20%20%20%20%0A"/>
        <a href="http://www.enikos.gr/international/683156/minyma-apo-ti-merkel-kai-tin-proedro-tis-komision-prepei-na-krati%0A%20%20%20%20%0A"/>
        <a href="http://www.enikos.gr/international/682960/gkas-bilirakis-ston-ant1-na-skefthoume-tin-apovoli-tis-tourkias-a%0A%20%20%20%20%0A"/>
        <a href="http://www.enikos.gr/international/681121/germania-thema-merkel-kai-kommatikis-igesias-thetei-i-dexia-ptery%0A%20%20%20%20%0A"/>
        <a href="http://www.enikos.gr/international/680890/epikoinonia-poutin-merkel-gia-ti-symfonia-me-erntogan%0A%20%20%20%20%0A"/>
      </related>
    </article>
  </body>
</html>