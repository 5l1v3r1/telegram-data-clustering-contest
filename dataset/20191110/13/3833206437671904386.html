<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Zhenata-koyato-razbi-surceto-na-Godzhi-se-izyavi-v-televizionno-predavane-912627"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-10T13:33:00+00:00"/>
    <meta property="og:title" content="Жената, която разби сърцето на Годжи, се изяви в телевизионно предаване"/>
    <meta property="og:description" content="Жената, която разби сърцето на Георги Милчев-Годжи и заради която изпя най-сълзливите си балади – Зо..."/>
  </head>
  <body>
    <article>
      <h1>Жената, която разби сърцето на Годжи, се изяви в телевизионно предаване</h1>
      <address>
        <time datetime="2019-11-10T13:33:00+00:00">10 Nov 2019, 13:33</time>
      </address>
      <p>Жената, която разби сърцето на Георги Милчев-Годжи и заради която изпя най-сълзливите си балади – Зорница Петрова, участва в "България търси талант" с детската си школа по танци "DIVA ZONE". Със същия танц групата е спечелила няколко златни медала, но бил преработен специално за сцената на шоуто, дочу HotArena.</p>
      <p>"Много сте шарени, много сте различни. А кой е хореографът? Подозирам, че има някой в сянка, който не виждаме тук", полюбопитства след изпълнението им Любен Дилов-син. Водещите Александър Кадиев и Даниел Петканов изкараха на сцената хореографката им Зорница Петрова, а Дилов се направи, че не я е разпознал. После попита групата за какво ще използа наградата от 50 000 лв., ако я спечели. "Има едно паркче, в което много често се събираме. Този парк е в доста лошо състояние и много ще се радваме, ако с тези пари го озеленим и го накараме да придобие същия цвят и същата зеленина, която имаше преди", обясни едно от танцуващите деца. Журиращият писател заяви, че много се радва, че расте такова поколение и гласува с "Да". С 4 "Да" "DIVA ZONE" продължи към следващия кръг в надпреварата. И макар че Любен Дилов-син бе сред създателите на сценарист в "Хъшове", "Каналето" и "Шоуто на Слави" по времето, когато Зорница танцуваше с балет "Дива" в предаванията, той се направи, че я вижда за сефте. "Любо какво се прави, че не познава Зорница?", чудеха се в интернет форумите, посветени на предаването зрители на Би Ти Ви. </p>
      <p>В първата си автобиографична книга "За стърчането" Дългия разкрива, че Дилов-син често се присмивал на Зорница и балета й и наричал танците им "производствена гимнастика". "Ще мине време и ще разбереш, че те са доста голям напредък в шоубизнеса в България, както и повечето неща, които направихме", обръща се към писателя шоуменът. </p>
      <p>През 2001 г. Годжи имаше драматична раздяла с шефката на балет "DIVA". Басистът на "Ку-ку бенд" и танцьорката се залюбиха през 1995 г. Според запознати с любовния живот на музиканта, фаталната Зорница станала причина за края на брака му с младежката му любов Даниела. Майката на двамата му сина Волен и Цветомил разбрала за увлечението му и го напуснала. Годжи и Зорница имаха продължителна връзка въпреки забраната на Дългия за любовни истории в екипа му. Въпреки сериозните им отношения, басистът така и не мина под венчило със Зорница. Двамата се разделиха с бурен скандал. Скъсаха с люти свади и взаимни обвинения, а напрежението между бившите любовници бе толкова голямо, че балет "Дива" си тръгна от шоуто. </p>
      <p>Зорница Петрова смени китариста с друг музикант. Известно време танцьорката живя с Митко Кърнев от група "Д 2". Годжи пък изпадна в криза и дълго лекува разбитото си сърце. Милчев бил убеден, че го преследва карък в любовта и използвал споходилите го емоции за вдъхновение в работата си. Музикантът излял мъката си в няколко сълзливи хита за "Ку-ку бенд". За да докаже, че е преживял  Зорница, Годжи бързо се метна в обятията на балерината Полина, а после я смени с колежката й Станислава Лефтерова, пише "Уикенд".</p>
      <p>След куп неуспешни връзки с балерини и танцьорки, гарнирани с шумни изневери, преди 3 години помъдрелият басист най-накрая срещна подходящата за него жена и се кротна. Година след първата им среща доста по-младата от него хубавица Надежда, която има свой бизнес, свързан със здравословни храни, му роди дъщеря. Дъщеричката им Цвета носи името на майката на музиканта – Цветанка.</p>
    </article>
  </body>
</html>