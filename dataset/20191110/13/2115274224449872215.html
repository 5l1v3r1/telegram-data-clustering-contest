<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/rigopiano_asta_vino_valanga-6520654/news/2019-11-10/"/>
    <meta property="og:site_name" content="Agi"/>
    <meta property="article:published_time" content="2019-11-10T13:21:00+00:00"/>
    <meta property="og:title" content="Venduto all'asta il vino scampato alla valanga di Rigopiano"/>
    <meta property="og:description" content="Una decisione che riguarda anche altri beni recuperati all'interno dell'hotel e che non è piaciuta ai familiari delle vittime "/>
  </head>
  <body>
    <article>
      <h1>Venduto all'asta il vino scampato alla valanga di Rigopiano</h1>
      <h2>Una decisione che riguarda anche altri beni recuperati all'interno dell'hotel e che non è piaciuta ai familiari delle vittime </h2>
      <address><time datetime="2019-11-10T13:21:00+00:00">10 Nov 2019, 13:21</time> by <a rel="author" href="https://www.agi.it/authors/vincenzo-castellano/" target="_blank">Vincenzo Castellano</a></address>
      <p>A fine anno forse ci sarà qualcuno che brinderà con una delle quattro bottiglie di champagne <b>Dom Perignon</b> o delle due di champagne <b>Crystal</b> che erano nella cantina dell'<b>Hotel Rigopiano</b> e scampate alla furia distruttrice e omicida della slavina che il tardo pomeriggio del 18 gennaio 2017 si distaccò da una cresta sovrastante investendo la struttura turistica <b>Gran Sasso Resort</b>, in territorio di Farindola (Pescara) uccidendo 29 persone, la gran parte turisti.</p>
      <p>Bottiglie andate all'asta insieme a quelle di <b>Berlucchi Cuvee</b>, di vini pregiati e meno pregiati, bianchi e rossi. Prezzo base 700 euro, i rilanci hanno portato a 1800 euro. Ma all'asta non solo champagne o vino o birra, per centinaia e centinaia di bottiglie scampate alla valanga-killer: ci sono anche arredi, ceramiche, piatti, quadri (uno raffigurante <b>Gabriele D'Annunzio</b>), cornici, sculture, specchi, sculture. Anche un'autoclave, attrezzi da banco, caldaie, insieme a poltrone, tavoli, scrittoi, librerie, oggetti che vanno a completare quelli che sono gli arredi di una normale casa o di un albergo. è quanto si apprende scorrendo il sito "<a href="https://www.astegiudiziarie.it/vendita-asta-alimentari-pescara-1693047">Aste Giudiziarie</a>", con la notizia che il 30 ottobre in Via Alfonso di Vestea a Pescara si è tenuta un'asta delle bottiglie di vino pregiato che erano in quell'albergo.</p>
      <p>A metterle in vendita - fa sapere l'associazione Giustitalia - è l'avvocato curatore del Fallimento 70/2010 Del Rosso srl, "mentre non è conosciuto chi farà il macabro brindisi al prezzo di aggiudicazione di 1.800 euro, e chi ha partecipato per rilanciare, dato che il prezzo base era di 700 euro".</p>
      <p>Dalla lettura della perizia allegata al bando d'asta - dice il comunicato di Giustitalia - emerge però che sono in vendita anche moltissimi beni mobili dell'Hotel Rigopiano, la cui asta però è andata deserta. "Ciò che ha sconvolto i familiari - ha dichiarato l'avv. <b>Romolo Reboa</b> che, insieme all'Associazione Giustitalia assiste le famiglie delle vittime - è che vi è stata una macabra asta che ha visto più persone competere per assicurarsi le bottiglie della cantina della morte".</p>
      <p>Ed ancora "ciò che lascia perplessi è che nella vicenda esca oggi un soggetto nuovo, il <b>Fallimento 70/2010 Del Rosso srl</b>, che risulta proprietario dei mobili dell'Hotel Rigopiano e che, certamente con l'autorizzazione del giudice delegato, li ha messi in vendita. Vi è un soggetto nuovo, un curatore fallimentare, mai ascoltato nell'inchiesta penale, che potrebbe rivelare informazioni preziose sullo stato dei luoghi, sulle autorizzazioni".</p>
      <p>Lo stesso avvocato Reboa, che assiste 4 delle famiglie che hanno avuto vittime in quell'hotel, sottolinea all'AGI che "qui siamo tra il macabro e l'immorale se si arriva a comprare bottiglie di una cantina con 29 morti sopra. Bisogna capire come mai sulla scena è ora subentrato il fallimento. Viene detto che siamo in presenza di beni della società che gestiva l'albergo che era debitore nei confronti della <b>procedura fallimentare</b>, quindi sono beni che sono stati ceduti a pagamento parziale del debito, non avendo altro a cui attingere per pagarlo, e che l'accordo perché la società debitrice ceda quei beni al fallimento, è stato raggiunto dopo la tragedia. Io prendo atto che sicuramente tra i debiti ci sono 29 persone...".</p>
      <p>Di certo la notizia ha scosso l'ambiente dei familiari delle vittime. Il dato crudo è che sono 15 lotti, il tutto periziato e descritto in 37 pagine. Cose di ogni giorno, molte delle quali le abbiamo nelle nostre abitazioni e che forse neanche più notiamo quando ci muoviamo perché ormai sono parte di noi, sono noi stessi.</p>
      <p>Eppure oggi colpisce tutto questo, colpisce che la tragedia è un fatto a sè, l'asta di qualcosa che era lì e il cui ricavato servirà ad attenuare il debito di chi era fallito è anch'essa a sè. Ma alla fine i due aspetti finiscono con l'incrociarsi, in una sorta di <b>macabra danza</b>. Dove il confine tra le regole e gli obblighi della vita, che che va avanti, e quello che appare immorale è molto sottile. Nel caso di Rigopiano quasi inesistente. </p>
    </article>
  </body>
</html>