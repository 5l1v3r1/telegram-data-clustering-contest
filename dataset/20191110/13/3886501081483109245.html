<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119140-rama-mali-sengen-treba-da-obuhvati-sve-zemlje-zapadnog-balkana?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-10T13:35:03+00:00"/>
    <meta property="og:title" content="Rama: Mali Šengen treba da obuhvati sve zemlje Zapadnog Balkana"/>
    <meta property="og:description" content="Premijer Albanije Edi Rama izjavio je danas u Ohridu da u inicijativi poznatoj kao &quot;mali Šengen&quot; nema ničeg novog osim omogućavanja slobode kretanja ljudi, roba, usluga i kapitala na čitavom Zapadnom Balkanu i da ona treba da obuhvati sve zemlje Zapadnog Balkana.Na zajedničkoj konferenciji s predsednikom Srbije Aleksandrom Vučićem, premijerom Severne Makedonije Zoranom Zaevom, predsednikom Saveta ministara BiH Denisom Zvizdićem i ministarkom za ekonomiju Crne Gore Dragicom Sekulić, Rama je rekao da na narednom sastanku inicijative u Draču, želi da vidi i predstavnike Kosova.&quot;Danas smo imali sastanak uskladjivanja uoči novog susreta, 21. decembra u Draču, gde će biti i budući šef evropske diplomatije Žozep Borel. Želim da u Draču vidimo i Crnu Goru i BiH koji će zatražiti da udju u ceo ovaj proces. Na sastanak u Draču biće pozvani svi, jer smatram da je neophodno i prisustvo Kosova za istim stolom&quot;, kazao je Rama.On je naveo da je Kosovo prethodnih godina učestvovalo u saradnji zemalja Zapadnog Balkana u okviru…"/>
  </head>
  <body>
    <article>
      <h1>Rama: Mali Šengen treba da obuhvati sve zemlje Zapadnog Balkana</h1>
      <address>
        <time datetime="2019-11-10T13:35:03+00:00">10 Nov 2019, 13:35</time>
      </address>
      <p><b>Premijer Albanije Edi Rama izjavio je danas u Ohridu da u inicijativi poznatoj kao "mali Šengen" nema ničeg novog osim omogućavanja slobode kretanja ljudi, roba, usluga i kapitala na čitavom Zapadnom Balkanu i da ona treba da obuhvati sve zemlje Zapadnog Balkana.</b><br/><br/>Na zajedničkoj konferenciji s predsednikom Srbije Aleksandrom Vučićem, premijerom Severne Makedonije Zoranom Zaevom, predsednikom Saveta ministara BiH Denisom Zvizdićem i ministarkom za ekonomiju Crne Gore Dragicom Sekulić, Rama je rekao da na narednom sastanku inicijative u Draču, želi da vidi i predstavnike Kosova.<br/><br/>"Danas smo imali sastanak uskladjivanja uoči novog susreta, 21. decembra u Draču, gde će biti i budući šef evropske diplomatije Žozep Borel. Želim da u Draču vidimo i Crnu Goru i BiH koji će zatražiti da udju u ceo ovaj proces. Na sastanak u Draču biće pozvani svi, jer smatram da je neophodno i prisustvo Kosova za istim stolom", kazao je Rama.<br/><br/>On je naveo da je Kosovo prethodnih godina učestvovalo u saradnji zemalja Zapadnog Balkana u okviru Berlinskog procesa, iako ga Srbija i BiH nisu priznale, i ocenio da Priština greši što odbija da bude deo inicijative Srbije, Severne Makedonije i Albanije na uspostavljanju "malog Šengena".<br/><br/>Rama je rekao da učešće Albanije u inicijativi sa Srbijom i Severnom Makedonijom ne znači da je Tirana promenila stav prema Srbiji u vezi s priznavanjem Kosova.<br/><br/>"Srbija treba da prizna Kosovo, ali nerešenost tog pitanja nije opravdanje da Kosovo ne učestvuje (u ovoj inicijativi)", naveo je albanski premijer.<br/><br/>On je rekao da otvaranje granica medju zemljama Zapadnog Balkana nije "mali Šengen" i da mu ne odgovara takva definicija i dodao da zbog barijera koje sprečavaju slobodno kretanje, region gubi milijarde evra.<br/><br/>"Region gubi taj novac zbog barikada za koje mislim da konačno treba da se odstrane. Zašto bi se poljoprivredni proizvodi kvarili na našoj granici sa Severnom Makedonijom, Srbijom, BiH, a nažalost kvare se i na granici sa Kosovom", kazao je Rama.<br/><br/>On je dodao da je regionalna saradnja važna, da se bori za nju od početka i da će nastaviti da se bori, uveren da će ljudi kada budu bolje živeli imati više potencijala za prevazilaženje nasledjenih konflikata iz prošlosti.<br/><br/>"Vidim da neki na Fejsbuku govore da ovo što se dogovaramo danas nije dobro, ali ti ljudi greše. Dobro je da budemo zajedno, za istim stolom, da ne prihvatamo stvari koje nam smetaju. Kvalitet života ne zavisi od toga koliko se mi slažemo, već od toga kako se dogovaramo. Jedan od načina je da nikada ne budemo u procesima koji vuku nazad, već da imamo proces u kojem su svi dobitnici", kazao je Rama.</p>
    </article>
  </body>
</html>