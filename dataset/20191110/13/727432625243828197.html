<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/denne-bor-du-holde-unna-hjemmet/71784064"/>
    <meta property="og:site_name" content="Dinside"/>
    <meta property="article:published_time" content="2019-11-10T13:00:00+00:00"/>
    <meta property="og:title" content="Denne bør du holde unna hjemmet"/>
    <meta property="og:description" content="Forskere advarer mot bruk av rengjøringsspray."/>
  </head>
  <body>
    <article>
      <h6 class="kicker">Kjemikalier i rengjøringsspray</h6>
      <h1>Denne bør du holde unna hjemmet</h1>
      <h2>Forskere advarer mot bruk av rengjøringsspray.</h2>
      <address><time datetime="2019-11-10T13:00:00+00:00">10 Nov 2019, 13:00</time> by <a rel="author">Linn Merete Rognø</a></address>
      <p>Når vi vasker speil, servant og vindu er det helt naturlig for mange av oss å bruke en egnet rengjøringsspray. Dette er også et vaskemiddel som ofte anbefales av ulike rengjøringseksperter.</p>
      <p>
        <b>Forskere mener derimot at rengjøringsspray bør holdes langt unna hjemmet.</b>
      </p>
      <h3>- Utgjør helserisiko</h3>
      <p>I Norge har bruken av rengjøringsspray økt i løpet av de senere årene, ifølge Statens Arbeidsmiljøinstitutt (STAMI).</p>
      <related>
        <a href="https://www.dinside.no/bolig/advarer-etter-kontroll-av-duftlys-og-duftoljer/71729709"/>
      </related>
      <p>Deres <a href="https://stami.no/ny-stami-rapport-rengjoringsmidler-i-sprayform/">studier</a> viser samtidig at bruk av rengjøringsspray kan forårsake alvorlig irritasjon i luftveiene.</p>
      <p>Gjennom sine undersøkelser av renholdsbransjen, fant STAMI at mer enn dobbelt så mange renholdere som befolkningen for øvrig oppgir å ha luftveisproblemer knyttet til sitt arbeid. Renholdere har også en høyere forekomst av eksem og astma enn gjennomsnittet.</p>
      <p>I forskningsartikkelen <a href="https://www.naaf.no/globalassets/x-gamle-bilder/documents/1.-allergi-i-praksis/3---14/aa-3-14-renholdssprayer-kjemikalier-astma-og-kols.pdf">Renholdssprayer, kjemikalier, astma og kols</a> , publisert i <i>Allergi i Praksis</i>, advarer Jan Vilhelm Bakke, overlege i Arbeidstilsynet, og Steinar K. Nilsen, seniorforsker hos SINTEF Byggforsk, mot bruk av rengjørinsspray.</p>
      <p>- På bakgrunn av det vi nå vet om helserisiko og alternative og effektive rengjøringsmetoder, bør bruken av rengjøringssprayer sterkt reduseres, skriver forskerne.</p>
      <h3>Inneholder mer løsemidler</h3>
      <related>
        <a href="https://www.dinside.no/bolig/de-smarteste-avispapir-triksene/71738047"/>
      </related>
      <p>Rengjøringssprayer selges så og si i alle dagligvarebutikker, og er helt normalt å se i de fleste husholdninger.</p>
      <p>Den vanlige måten å bruke rengjøringsspray på, er å spraye på overflaten og deretter tørke over med klut. Noen lar også rengjøringsmiddelet virke litt før vi tørker det bort.</p>
      <p>Men ifølge forskerne, gis slike sprayer ofte svært kort virketid, og derfor bør de løse opp smusset raskt. De bør også være lette å tørke bort og legge igjen minst mulig kjemikalierester på overflatene.</p>
      <p>
        <b>På grunn av dette, har rengjøringssprayer ofte en mer aggressiv sammensetning og inneholder mer løsemidler enn vanlige rengjøringsmidler til samme bruksområde, opplyser forskerne.</b>
      </p>
      <p>- Mange av forbindelsene har etsende, irriterende og/eller helseskadelige effekter, skriver Bakke og Nilsen.</p>
      <related>
        <a href="https://www.dinside.no/bolig/vasketabbene-som-gjor-huset-enda-mer-skittent/71540391"/>
      </related>
      <p>Når vi sprayer vaskemiddelet på overflaten, dannes det en såkalt <i>aerosol</i>, som består av store og små dråper. De minste dråpene kan sveve i luften en stund, og derfor risikerer du å puste dette inn mens du vasker.</p>
      <h3>- Bruk mikrofiberklut og vann</h3>
      <p>- Mange er glad i god lukt hjemme og sprayer over alt. Vi kjøper det i dagligvaren og tenker jo at dette er greit. Men vi advarer mot bruk av rengjøringsspray, sier Kai Gustavsen, fagsjef inneklima hos Astma- og Allergiforbundet (NAAF), til Dinside.</p>
      <p>Han oppfordrer folk til å redusere bruken i huset, men aller helst droppe sprayen helt.</p>
      <related>
        <a href="https://www.dinside.no/bolig/derfor-bor-du-tomme-stovsugerposen-i-god-tid-for-den-blir-full/70834084"/>
      </related>
      <p>- Rengjøringsmiddelet sprayes ut som en tåke med små dråper som du puster inn. Den tåken lander rundt i huset på andre flater i hele boligen, sier han.</p>
      <p>Hvis du absolutt vil bruke et slikt vaskemiddel, tipser Gustavsen om at du i stedet kan åpne sprayflasken og helle en liten dråpe på kluten før du tørker av overflaten.</p>
      <p>Det beste er likevel å kun bruke en fuktig mikrofiberklut, mener han:</p>
      <p>
        <b>- Mikrofiberklut skal holde overalt på de fleste områder om du bruker den riktig. Skal du tørke bort flekker, bruker du fuktig klut, skal du fjerne støv, bruker du en tørr klut, forklarer Gustavsen.</b>
      </p>
      <p>For en tid tilbake var han med på å innføre bruk av mikrofiberverktøy i en kommune, med gode resultater for inneklima og arbeidsmiljøet til ansatte, brukere og renholderne.</p>
      <h3>Lilleborg: - Trygt å bruke</h3>
      <aside>God lukt i hjemmet<br/>Kai Gustavsen tror at mange bruker kjemiske vaskemidler hjemme fordi de er opptatt av at det skal lukte rent i boligen. Men du kan likevel få huset til å lukte rent selv om du dropper vaskemiddel. <br/>Gustavsen har følgende tips: <br/>- Du kan helle litt grønnsåpe oppi en liten skål. Så plasserer du denne under sofaen.</aside>
      <p><a href="https://stami.no/ny-stami-rapport-rengjoringsmidler-i-sprayform/">Gjennom sine studier</a>, har STAMI funnet at man ved å skifte ut dyser, altså spraytut, eller bytte sprayflasker, vil kunne oppnå en 90 prosent reduksjon av eksponeringen som renholderne utsettes for.</p>
      <p>Kommunikasjonssjef Anne Gjemdal hos landets største produsent av vaskemidler, Lilleborg, opplyser at deres rengjøringssprayflasker er utstyrt med såkalt skumdyser som gir mer skum og færre partikler i luften.</p>
      <p>- Mengden spraytåke reduseres med 93 prosent med denne typen spray-dyse, sier Gjemdal til Dinside.</p>
      <p>
        <b>Ifølge Gjemdal er produktene deres trygge å bruke.</b>
      </p>
      <p>- Rengjøringsmidler er strengt regulerte i både Norge og EU, nettopp for å sikre at de skal være trygge for forbrukere. Men vi anbefaler alltid at bruksanvisningen følges. For de som har allergi, vil det være viktig å følge legens anbefalinger, sier hun.</p>
      <p>
        <i>
          <b>- Astma- og allergiforbundet mener at det er unødvendig å bruke rengjøringsspray under husvasken, og at det holder med vann og mikrofiberklut. Hva mener du om det?</b>
        </i>
      </p>
      <p>- Hva slags vaskemidler man behøver når man vasker, varierer. Noen ganger er mikrofiberklut og vann nok, andre ganger vil man behøve vaskemidler. Vi oppfordrer alle til å vurdere behov, og velge midler og metode i tråd med det, svarer kommunikasjonssjefen.</p>
      <related>
        <a href="https://www.dinside.no/bolig/dette-kan-hybelkaninene-avslore/71532107"/>
      </related>
    </article>
  </body>
</html>