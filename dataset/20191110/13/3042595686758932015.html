<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/brot-franco-tabu---kan-bli-valgvinner-i-spania-sondag/71799633"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T13:03:35+00:00"/>
    <meta property="og:title" content="Brøt Franco-tabu - kan bli valgvinner i Spania søndag"/>
    <meta property="og:description" content="Santiago Abascal (43) gjør ytre høyre spiselig igjen for mange spanjoler."/>
  </head>
  <body>
    <article>
      <h1>Brøt Franco-tabu - kan bli valgvinner i Spania søndag</h1>
      <h2>Santiago Abascal (43) gjør ytre høyre spiselig igjen for mange spanjoler.</h2>
      <address><time datetime="2019-11-10T13:03:35+00:00">10 Nov 2019, 13:03</time> by <a rel="author">Halldor Hustadnes</a></address>
      <p>Før søndagens valg i Spania er mannen «alle» snakker om Santiago Abascal (43), lederen for ytre høyre-partiet VOX.</p>
      <p>Fem år etter at han var med og starte partiet kan han gjøre et brakvalg, ifølge meningsmålingene oppimot 15 prosent.</p>
      <h3>- Klassisk reaksjonær</h3>
      <p>Det er det fjerde valget på fire år, etter at de andre partiene etter valget i april i år igjen måtte gi opp å danne en levedyktig regjering.</p>
      <p>I mellomtida vokser VOX lynraskt.</p>
      <p>- Han er en klassisk reaksjonær, sier førsteamanuensis, valgforsker og Spania-ekspert Marcus Buck ved Universitetet i Tromsø, om Santiago Abascal.</p>
      <p>Likevel - selv om ordet <i>reaksjonær </i>betyr en som vil tilbake til fortida - står Abascal og VOX for noe nytt i Spania.</p>
      <p>Det var lenge antatt at Francisco Francos diktatur, som først tok slutt ved hans død i 1975, gjorde Spania «immun» mot et stort parti på ytterste høyre fløy.</p>
      <h3>Franco-tabu</h3>
      <p>Nå viser VOX og Abascal at teorien var feil.</p>
      <p>Kommentatoren Anne Applebaum i <a href="https://www.washingtonpost.com/graphics/2019/opinions/spains-far-right-vox-party-shot-from-social-media-into-parliament-overnight-how/">Washington Post</a> skrev i mai i år - da oppturen til VOX forlengst var i gang - at partiet hadde brutt et Franco-tabu.</p>
      <p>
        <b>«Sosialistpartiet framprovoserte borgerkrigen», «feminismen vil undertrykke oss», og «innvandringsveto fra muslimske land», er bare et knippe av partilederens provoserende slagord og uttalelser.</b>
      </p>
      <p>Og det skremmer ikke velgerne vekk - snarere tvert imot.</p>
      <figure>
        <img src="https://dbstatic.no/71799872.jpg?imageId=71799872&amp;width=1024&amp;height=615"/>
        <figcaption><b>I DET GODE SELSKAP:</b> Til den avsluttende debatten for ei uke siden stilte VOX-leder Santiago Abascal (i midten) opp til avfotografering omkranset av (f. v.) de rivaliserende partilederne Pablo Casado (Folkepartiet), Pedro Sánchez (Sosialistpartiet), Pablo Iglesias (Forente Kan Vi/Unidos Podemos) og Albert Rivera (Ciudadanos/Borgerne). Foto: NTB Scanpix/AP/Bernat Armangue Vis mer</figcaption>
      </figure>
      <p>Det gjør heller ikke Abascal som person, selv om han til daglig bærer en <a href="https://www.elespanol.com/reportajes/entrevistas/20170505/213729141_0.html">Smith &amp; Wesson-pistol</a>. I Spania er denslags slett ikke vanlig.</p>
      <p>Abascal har forklart at han opprinnelig skaffet seg skytevåpenet for å beskytte sin far mot terrorbevegelsen ETA hjemme i Baskerland. Nå er det visstnok for å beskytte barna.</p>
      <p>- Abascal er kjempeviktig. Det er som Fremskrittspartiet i sin tid, han henger ut ei fjøslykt, og aner ikke hva som samler seg rundt den, sier Buck.</p>
      <h3>Catalonia</h3>
      <p>En fersk <a href="https://www.abc.es/elecciones/elecciones-generales/abci-quien-ganar-elecciones-segun-encuestas-201911080900_noticia.html">meningsmåling</a> i den spanske avisa ABC gir VOX 14,9 prosent av stemmene, eller 49 av de 350 setene i Parlamentet. Så sent som ifjor hadde de ingen.</p>
      <p>En årsak til at VOX nå opplever suksess er utvilsomt Santiago Abascal og hans talegaver: Etter mandagens debatt mot Spanias fire andre viktigste partiledere, viste 10 meningsmålinger ifølge nettavisa <a href="https://www.lavozdegalicia.es/noticia/elecciones/2019/11/05/encuestas-sobre-debate-coinciden-abascal-virtual-ganador-rivera-claro-perdedor/00031572951567732700486.htm">La Voz de Galicia</a> at Abascal var vinneren.</p>
      <p>Ifølge Spania-ekspert Marcus Buck koker forklaringen på suksessen ned til et enkelt ord: Catalonia.</p>
      <p>- På grunn av Catalonia-spørsmålet får VOX nå en stor vekst, sier han.</p>
      <h3>Kruttønne</h3>
      <p>Regionen Catalonia ble ei kruttønne da en folkeavstemning som Spania kjente ulovlig i 2017 ga flertall for uavhengighet. At kruttet fortsatt er tørt, viste opptøyene nylig, da ni separatistledere fikk lange fengselsstraffer.</p>
      <p>Nå krever mange nasjonalistiske og sentralistiske spanjoler mye hardere lut enn det regjeringer fra Sosialistpartiet og det høyreorienterte Folkepartiet har villet ta i bruk.</p>
      <p>- De stoler ikke på de andre partiene, når det gjelder spørsmålet om Catalonia, sier Buck.</p>
      <p>Som et eksempel på VOX harde linje sier han at flere av partiets kandidater vil forby de lokale partiene som vil ha et uavhengig Catalonia.</p>
      <h3>Det store usikkerhetsmomentet</h3>
      <p>Selv om VOX i første omgang ikke alene kan bli en maktfaktor i spansk politikk, kan partiet bidra til å gjøre landet enda mer uregjerlig.</p>
      <p>Forrige valg var i april, og mange trodde lenge at Sosialistpartiet med 28,7 prosent og venstrefløypartiet Unidos Podemos med 14,3 prosent ville greie å bli enige om en ny regjering.</p>
      <p>
        <b>Til slutt valgte de å kaste kortene, og kastet landet ut i enda mer politisk kaos. Med et VOX som vokser seg stadig sterkere, og et Folkepartiet i medvind, kan det sikkert diskuteres hvor lurt det var.</b>
      </p>
      <p>Marcus Buck sier at veldig mye avhenger av valgoppslutningen, og hvor lei folk har blitt av de stadige nyvalgene. Blir deltakelsen lav pleier det å gavne høyresida, blir den høy pleier venstresida å tjene på det.</p>
      <p>- Det er det store usikkerhetsmomentet, sier Marcus Buck til Dagbladet.</p>
    </article>
  </body>
</html>