<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/praha-rok-jezku-pacient-zachranna-stanice-volne-zijici-zivocichove-20191110.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T13:09:00+00:00"/>
    <meta property="og:title" content="Zranění od sekaček, pokousání psy i otravy chemií. Praha prožívá rok ježků"/>
    <meta property="og:description" content="Podle statistik Záchranné stanice hl. m. Prahy pro volně žijící živočichy se dá letošní rok označit směle za „ježčím rokem“. Vždyť do začátku listopadu přijala stanice v Jinonicích 651 ježků, což je rekordní číslo. Také jubilejní 5000. zvířecí pacient byl tento pohádkový živočich - mládě ježka západního. Téměř polovinu ježků se podařilo vrátit zpět do volné přírody."/>
  </head>
  <body>
    <article>
      <h1>Zranění od sekaček, pokousání psy i otravy chemií. Praha prožívá rok ježků</h1>
      <address><time datetime="2019-11-10T13:09:00+00:00">10 Nov 2019, 13:09</time> by <a rel="author">Michael Bereň</a></address>
      <p>Zvířátko bylo zesláblé a vyhladovělé potulovalo během dne v Praze 6. V záchranné stanici, kterou přes příspěvkovou organizaci Lesy hl. m. Prahy od roku 2012 provozuje pražský magistrát, dostalo evidenční číslo 5000. Dosud bylo nejvíce přijatých ježků v roce 2016 - tehdy jich veterináři přijali 557. Každým rokem se však podle magistrátu zvyšuje počet zásahů a ošetřených zvířat.</p>
      <p><b>Našli jste ježka?</b><br/>Stanice provozuje nonstop telefonní linku 773 772 771, na které lze nahlásit zraněného živočicha nebo konzultovat otázky týkající se volně žijících živočichů a péče o ně.</p>
      <p>„Ukazuje to, že se čím dál více obyvatel Prahy zajímá o své okolí a v případě nálezu zraněného živočicha již ví, kam se obrátit o pomoc. Velký počet přijatých pacientů však odráží i nelehkou situaci volně žijících živočichů v metropoli, kde se dostávají do těsné blízkosti lidí a všech civilizačních nástrah, které s činností člověka souvisejí,“ uvedl mluvčí Vít Hofman v tiskové zprávě.</p>
      <p>Podle Hofmana se ježci do záchranné stanice dostávají nejčastěji jako osiřelá nesamostatná mláďata: „Velmi častá jsou i jejich různá zranění, jako například od střetu s autem, posekání od sekaček či pokousání psy. Vyskytují se i otravy chemií, která se používá na polích či zahradách.“</p>
      <figure>
        <img src="https://g.denik.cz/63/28/jezek-v-kleci1_denik-150-3x2.jpg"/>
      </figure>
      <aside>
        <a href="https://prazsky.denik.cz/z-regionu/hasici-vyresili-zahadu-hlavolamu-jezka-z-klece-vystrihali-20180527.html">Hasiči vyřešili "záhadu hlavolamu". Ježka z klece rychle vystříhali Přečíst článek ›</a>
      </aside>
      <p>A proč ježci patří k nejčastějším savčím pacientům záchranné stanice? Není to tak, že by jich bylo v přírodě tak moc, ale jelikož rádi žijí v blízkosti lidí, stávají se bohužel často nechtěnými oběťmi střetu s lidskou civilizací.</p>
      <h3>Projekt Kamarád ježek</h3>
      <p>Podle výzkumů odborníků se například v Anglii snížila populace ježků za posledních dvacet let na polovinu. Obecně v Evropě ježci mizí z volné krajiny, což je způsobeno změnou zemědělské půdy, úbytkem rozmanitosti v ní a zánikem vhodných ježčích biotopů - remízků, křovin a roztroušené zeleně. Savci s bodlinami na zádech – kde navzdory některým ilustracím nemají jablko – se proto uchylují blíže člověku, protože rozmanitost hledají v parcích a zahradách.</p>
      <figure>
        <img src="https://g.denik.cz/63/0f/jezek1_denik-150-3x2.jpg"/>
      </figure>
      <figure>
        <img src="https://g.denik.cz/63/77/jezek-po-operaci_denik-150-3x2.jpg"/>
      </figure>
      <figure>
        <img src="https://g.denik.cz/63/20/operace-jezek_denik-150-3x2.jpg"/>
      </figure>
      <aside>Galerie <a href="https://www.denik.cz/galerie/operace-jezka.html?mm=4097656&amp;back=2370522525-6813-1">3 fotografie v galerii ›</a></aside>
      <p>„Na důležitost ježků v naší přírodě upozorňuje také projekt Lesů hl. m. Prahy - Kamarád ježek, jehož posláním je seznamovat děti pražských základních a mateřských škol se životem těchto hmyzožravců. Již pátým rokem zamíří několik ježků s nízkou hmotností na přezimování do škol, kde se o ně žáci s učiteli postarají. Během jara pak ježky vypustí zpět do volné přírody. Považuji tento ekovýchovný projekt za velmi důležitý, protože v dětech podporuje kladný vztah k přírodě i ohleduplnost ke svému okolí,” prohlásil primátorův náměstek pro životní prostředí Petr Hlubuček (Spojené síly pro Prahu/STAN).</p>
      <figure>
        <img src="https://g.denik.cz/63/16/zviratka7_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/zachranna-stanice-pro-zvirata-se-docka-noveho-arealu-za-100-milionu-korun-20190509.html">Záchranná stanice pro zvířata se dočká nového areálu. Za 100 milionů korun Přečíst článek ›</a>
      </aside>
    </article>
  </body>
</html>