<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596653/dolofonisan-aktivistria-kai-tin-petaksan-sto-potami"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T13:44:00+00:00"/>
    <meta property="og:title" content="Δολοφόνησαν ακτιβίστρια και την πέταξαν στο ποτάμι"/>
    <meta property="og:description" content="Οι αρχές του Ελ Σαλβαδόρ εντόπισαν το Σάββατο σε ποτάμι το πτώμα της Χάντε Καμίλα Ντίας, 27χρονης διαφυλικής που είχε εξαφανιστεί την Τρίτη στην επαρχία..."/>
  </head>
  <body>
    <article>
      <h1>Δολοφόνησαν ακτιβίστρια και την πέταξαν στο ποτάμι</h1>
      <address><time datetime="2019-11-10T13:44:00+00:00">10 Nov 2019, 13:44</time> by <a rel="author">sigmalive</a></address>
      <p>Οι αρχές του Ελ Σαλβαδόρ εντόπισαν το Σάββατο σε ποτάμι το πτώμα της Χάντε Καμίλα Ντίας, 27χρονης διαφυλικής που είχε εξαφανιστεί την Τρίτη στην επαρχία Μορασάν, στο βορειοανατολικό τμήμα της κεντροαμερικανικής χώρας, ανέφεραν συγκλίνουσες πηγές.</p>
      <p>«Μετά λύπης μας πρέπει να σας ενημερώσουμε ότι το πτώμα της Χάντε Ντίας βρέθηκε στα νερά του ποταμού Τορόλα», ανέφερε το γραφείο του γενικού εισαγγελέα μέσω Twitter.</p>
      <p>Η Χάντε Ντίας, που επρόκειτο να ιδρύσει μια οργάνωση που θα εκπροσωπούσε τις διαφυλικές στο Σαν Φρανσίσκο Χοτέρα, την πρωτεύουσα της επαρχίας Μορασάν, είχε βοηθήσει την Ύπατη Αρμοστεία των Ηνωμένων Εθνών για τους Πρόσφυγες (UNHCR) και την κυβέρνηση του Σαλβαδόρ να δημιουργήσουν «μηχανισμό αντίδρασης» στην ανθρωπιστική κρίση των εξαναγκαστικών εκτοπισμών και της μετανάστευσης.</p>
      <p>Η Χάντε Ντίας ήταν η δεύτερη διαφυλική γυναίκα που δολοφονήθηκε στο Σαλβαδόρ μέσα σε λιγότερες από δεκαπέντε ημέρες, μετά την Ανάχι Μιράντα Ρίβας, που δέχθηκε επίθεση από άγνωστους στα τέλη Οκτωβρίου. Από την αρχή της χρονιάς, έχουν δολοφονηθεί έξι διαφυλικές.</p>
      <p>Το πτώμα της Χάντε Ντίας, που προηγουμένως ονομαζόταν Ρικάρντο Μανρίκε Ντίας, βρέθηκε με «δεμένα τα χέρια» και μέσα σε έναν «σάκο με πέτρες», δήλωσε η Μπιάνκα Ροδρίγκες, η πρόεδρος της οργάνωσης Comcavis Trans, στην οποία ανήκε η δολοφονημένη.</p>
      <p>Σύμφωνα με την εισαγγελία, η Χάντε Ντίας πέθανε πριν από τρεις ή τέσσερις ημέρες και «η αιτία του θανάτου της θα προσδιοριστεί στη νεκροψία-νεκροτομή».</p>
      <p>Η Μόνικα Λινάρες, διευθύντρια μιας άλλης οργάνωσης, της Aspid-Arcoiris Trans, δήλωσε ότι την «ανησυχεί» το γεγονός ότι το Κράτος του Σαλβαδόρ «δεν καταγγέλλει» τα εγκλήματα αυτά. Υπογράμμισε επίσης ότι οι φόνοι μένουν «ατιμώρητοι» και οι δράστες δεν συλλαμβάνονται ποτέ.</p>
      <p>Οργανώσεις που υπερασπίζονται τα δικαιώματα της κοινότητας ΛΟΑΔ εκτιμούν ότι το προσδόκιμο ζωής οποιασδήποτε διαφυλικής στο Σαλβαδόρ δεν ξεπερνά τα 35 έτη.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>