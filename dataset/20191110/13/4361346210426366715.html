<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/megemlekeztek-londonban-a-brit-haborus-halottakrol/186315"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-10T13:03:00+00:00"/>
    <meta property="og:title" content="Megemlékeztek Londonban a brit háborús halottakról"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Megemlékeztek Londonban a brit háborús halottakról</mark>
      </h1>
      <address><time datetime="2019-11-10T13:03:00+00:00">10 Nov 2019, 13:03</time> by <a rel="author">MTI</a></address>
      <p>
        <b>A pontosan egy évszázadra visszanyúló hagyományos gyászünnepséggel emlékeztek meg vasárnap Londonban az I. világháború és az azóta eltelt évtizedek konfliktusainak brit katonaáldozatairól. </b>
        <b>A pontosan egy évszázadra visszanyúló hagyományos gyászünnepséggel emlékeztek meg vasárnap Londonban az I. világháború és az azóta eltelt évtizedek konfliktusainak brit katonaáldozatairól.</b>
      </p>
      <p>A Remembrance Sunday, vagyis az emlékezés vasárnapja mindig az I. világháború harci cselekményeit lezáró tűzszünet évfordulójához, november 11-éhez legközelebbi vasárnapon esedékes.</p>
      <figure>
        <img src="http://media.borsonline.hu/cikk/20/191887/gallery-picture/645w/2019944_download-5.jpg"/>
        <figcaption>© MTI/EPA/Andy Rain</figcaption>
      </figure>
      <p>Az 1919 óta, tehát éppen száz éve megrendezett évenkénti központi emlékünnepség helyszíne ezúttal is a háborús halottak tiszteletére emelt, London kormányzati negyedének közepén álló emlékmű, a Cenotaph volt.</p>
      <p>A parlament híres toronyórája, a Big Ben 11 órát jelző harangjátéka után a felsorakozott tömeg kétperces néma főhajtással tisztelgett a halottak emléke előtt. A Big Ben a két éve kezdett, várhatóan még két évig tartó felújítás alatt hétköznapokon nem szól, de harangjátéka a vasárnapi megemlékezésen ismét felhangzott.</p>
      <figure>
        <img src="http://media.borsonline.hu/cikk/20/191887/gallery-picture/645w/2019940_download-5.jpg"/>
        <figcaption>© MTI/EPA/Andy Rain</figcaption>
      </figure>
      <p>A kétperces csend kezdetét és végét a brit hadsereg egy első világháborús ágyújának lövései jelezték. Ezután helyezte el II. Erzsébet királynő koszorúját az uralkodó elsőszülött fia, Károly trónörökös.</p>
      <p>A 93 esztendős uralkodó immár harmadik éve nem koszorúzott személyesen, az idei emléknapon is a külügyminisztérium balkonjáról figyelte a megemlékezést Kamilla cornwalli hercegnő és Katalin cambridge-i hercegnő társaságában. Mindkét hercegnő férje az Egyesült Királyság majdani uralkodója lehet: Kamilla Károly trónörökös, Katalin Vilmos herceg hitvese.</p>
      <figure>
        <img src="http://media.borsonline.hu/cikk/20/191887/gallery-picture/645w/2019936_download-5.jpg"/>
        <figcaption>© MTI/EPA/Andy Rain</figcaption>
      </figure>
      <p>Az elmúlt évtizedekben a királynővel együtt koszorúzott a novemberi megemlékezéseken férje, Fülöp edinburghi herceg is, aki a királyi haditengerészet tengernagyi rangját viseli, és a II. világháborúban aktív haditengerészeti szolgálatot teljesített.</p>
      <p>A 99. életévében járó Fülöp herceg azonban már két éve visszavonult az aktív közszerepléstől, és vasárnap nem volt jelen a megemlékezésen. Fülöp visszavonulása után az a döntés született, hogy férje nélkül a királynő sem koszorúz személyesen a novemberi emlékünnepségeken.</p>
      <figure>
        <img src="http://media.borsonline.hu/cikk/20/191887/gallery-picture/645w/2019938_download-5.jpg"/>
        <figcaption>© MTI/EPA/Andy Rain</figcaption>
      </figure>
      <p>A vasárnapi megemlékezésen most először koszorúzott a kormány nevében Boris Johnson, aki július óta tölti be a miniszterelnöki tisztséget. Johnson és a többi párt vezetői az emléknapon nem vettek részt a december 12-ére kiírt előrehozott parlamenti választások kampányrendezvényein.</p>
      <p>A ceremónia után a brit fegyveres erők több mint tízezer veteránja tartott felvonulást a Whitehallon, a londoni kormányzati negyed központjában, valamennyien stilizált pipaccsal az öltözetükön.</p>
      <p>Az ilyenkor szinte mindenki által viselt pipacs a fő jelképe Nagy-Britanniában a háborús halottak emléke előtti tisztelgésnek, egy kanadai katonaorvos, John McCrae rendkívül népszerűvé vált, 1915-ben írt verse nyomán, amely arról szól, hogy a háború szántotta flamand mezőkön mindig a pipacs virágzott ki először az elesett katonák sírjain.</p>
      <figure>
        <img src="http://media.borsonline.hu/cikk/20/191887/gallery-picture/645w/2019946_download-6.jpg"/>
        <figcaption>© MTI/AP/Matt Dunham</figcaption>
      </figure>
      <p>A Brit Birodalom az I. világháborúban csaknem 9 millió katonát mozgósított; közülük 908 ezer halt meg, több mint kétmillió megsebesült. A hagyományos novemberi megemlékezés azonban már régóta nemcsak az I. világháború brit áldozatainak szól; a britek ilyenkor a hadszíntereken akkor és azóta meghalt összes katona emléke előtt tisztelegnek.</p>
      <p>A II. világháborúban több mint 400 ezer brit és gyarmati katona vesztette életét, és 1945 óta is 16 ezer brit katona halt meg szolgálatteljesítés közben.</p>
    </article>
  </body>
</html>