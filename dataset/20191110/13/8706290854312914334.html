<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683359/kefalogianni-akraies-fones-kai-symperifores-den-eichan-kai-den-ec"/>
    <meta property="og:site_name" content="enikos.gr"/>
    <meta property="article:published_time" content="2019-11-10T13:35:00+00:00"/>
    <meta property="og:title" content="Κεφαλογιάννη: Ακραίες φωνές και συμπεριφορές δεν είχαν και δεν έχουν θέση μέσα στη ΝΔ"/>
    <meta property="og:description" content="Τη θέση της σχετικά με το προσφυγικό, αλλά και τις πρόσφατες δηλώσεις βουλευτών..."/>
  </head>
  <body>
    <article>
      <h1>Κεφαλογιάννη: Ακραίες φωνές και συμπεριφορές δεν είχαν και δεν έχουν θέση μέσα στη ΝΔ</h1>
      <address>
        <time datetime="2019-11-10T13:35:00+00:00">10 Nov 2019, 13:35</time>
      </address>
      <p>Τη θέση της σχετικά με το προσφυγικό, αλλά και τις πρόσφατες δηλώσεις βουλευτών της Νέας Δημοκρατίας για το μπάρμπεκιου έξω από την προσφυγική δομή στα Διαβατά, διατύπωσε η <a href="http://www.enikos.gr/politics/660497/to-efcharisto-tis-kefalogianni-i-entoli-pou-pairnei-enas-politiko">Όλγα Κεφαλογιάννη,</a> σημειώνοντας μεταξύ άλλων ότι “ακραίες φωνές και συμπεριφορές δεν είχαν και δεν έχουν θέση μέσα στη ΝΔ”.</p>
      <p>Σε συνέντευξη που παραχώρησε στο ΑΠΕ-ΜΠΕ και κληθείσα να σχολιάσει τις δηλώσεις των βουλευτών της ΝΔ <a href="http://www.enikos.gr/politics/682688/agrios-kavgas-mamoulaki-kyranaki-gia-to-barmpekiou-exo-apo-prosfy">Κυρανάκη</a> και Πλεύρη, η βουλευτής της ΝΔ απάντησε πως “προσωπικά δεν θα έκανα ποτέ καμία τέτοια δήλωση και δεν θα στηρίξω τέτοιες εκδηλώσεις. Από εκεί και πέρα κατανοώ την ανησυχία των συμπολιτών μας, πιστεύω όμως πως δεν θα πρέπει να ρίχνουμε λάδι στη φωτιά, αντιθέτως πρέπει να βρεθούμε κοντά σε αυτές τις κοινωνίες και να τους μιλήσουμε για το σχέδιό μας”.</p>
      <p>Μιλώντας για αυτό καθ’ αυτό το μεταναστευτικό/προσφυγικό ζήτημα το χαρακτηρίζει “τεράστιο εθνικό θέμα” και σημειώνει ότι “είναι ένα πρόβλημα το οποίο έχει έλθει για να μείνει και προφανώς πρέπει όλοι μαζί να βρούμε τις κατάλληλες λύσεις”.</p>
      <p>Σχετικά με την πορεία της οικονομίας δήλωσε αισιόδοξη, προσθέτοντας πως "το θέμα είναι ότι είναι αισιόδοξες οι αγορές και αυτό φαίνεται πλέον ξεκάθαρα. Και κυρίως είναι να είναι αισιόδοξοι οι πολίτες κάτι που αποτυπώνεται και σε όλες τις δημοσκοπήσεις”.</p>
      <p>
        <b>Διαβάστε ολόκληρη τη συνέντευξη:</b>
      </p>
      <p>
        <b>Κυρία Κεφαλογιάννη να ξεκινήσουμε από το μεταναστευτικό-προσφυγικό ζήτημα που απασχολεί έντονα την κυβέρνηση και τις τοπικές κοινωνίες. Καταρχήν θα ήθελα να σας ρωτήσω, συμφωνείτε με την, προ ημερών, τοποθέτηση του υπουργού Προστασίας του Πολίτη Μιχάλη Χρυσοχοΐδη, ότι η κατάσταση είναι μη διαχειρίσιμη;</b>
      </p>
      <p>Πρώτον να ξεκαθαρίσουμε ότι το μεταναστευτικό/προσφυγικό είναι ένα τεράστιο εθνικό θέμα. Είναι ένα πρόβλημα το οποίο έχει έρθει για να μείνει και προφανώς πρέπει όλοι μαζί να βρούμε τις κατάλληλες λύσεις. Και όταν λέω όλοι μαζί εννοώ και στο εξωτερικό και στο εσωτερικό. Η Ευρώπη να δείξει επιτέλους την αλληλεγγύη της για ένα πρόβλημα το οποίο είναι πρωτίστως ευρωπαϊκό, αλλά και η αντιπολίτευση, η οποία ήταν κυβέρνηση πριν λίγους μήνες και απέτυχε παταγωδώς στη διαχείριση του προβλήματος, να σταματήσει αυτού του είδους την κριτική. Ήδη έχουν δρομολογηθεί μέτρα για την άμβλυνση των επιπτώσεων, προχωρούμε σε αλλαγές στη διαδικασία χορήγησης ασύλου για να επιταχύνουμε τις διαδικασίες, θα υπάρξει διαχωρισμός του πρόσφυγα από τον οικονομικό μετανάστη, βάζουμε πάνω από όλα την προστασία των ανηλίκων και φυσικά προχωρούμε στην αποσυμφόρηση των νησιών μας με μετεγκαταστάσεις σε δομές στην ηπειρωτική χώρα. Ο κ. Χρυσοχοΐδης περιέγραψε στους εταίρους μια πολύ δύσκολη κατάσταση ζητώντας τη συνδρομή τους. Τίποτα περισσότερο και τα τίποτα λιγότερο.</p>
      <p>
        <b>Ωστόσο, κυρία Κεφαλογιάννη, τι πρέπει να κάνει η κυβέρνηση για να αντιμετωπίσει αυτό το πρόβλημα, κυρίως δε πώς πρέπει να διαχειριστεί τις τυχόν αντιδράσεις των τοπικών κοινωνιών;</b>
      </p>
      <p>Όπως σας είπα έχουμε δρομολογήσει μια τελείως διαφορετική πολιτική από αυτή της κυβέρνησης του ΣΥΡΙΖΑ η οποία, αν δεν επέτεινε το πρόβλημα, τουλάχιστον το παρακολουθούσε ατάραχη. Ήδη βρισκόμαστε σε στενή επαφή με τις τοπικές κοινωνίες, και όπου μεταφερθούν πρόσφυγες θα υπάρχει προηγουμένως συνεννόηση με τις δημοτικές αρχές. Δεν θα αιφνιδιάσουμε κανέναν και κυρίως θα συνδράμουμε με κάθε μέσο τις τοπικές κοινωνίες έτσι ώστε να μην υπάρξουν προβλήματα. Από εκεί και πέρα περιμένουμε από τους πολίτες να δείξουν και αυτοί την αλληλεγγύη τους τόσο προς τους πρόσφυγες όσο και προς τους κατοίκους των νησιών μας οι οποίοι και έχουν σηκώσει εδώ και χρόνια ένα δυσανάλογο βάρος.</p>
      <p>
        <b>Πώς σχολιάζετε τις δηλώσεις των βουλευτών της ΝΔ Κυρανάκη και Πλεύρη σε συνέχεια της τοποθέτησης του βουλευτή του ΣΥΡΙΖΑ κ. Γιαννούλη αναφορικά με τους οπαδούς του «μπάρμπεκιου» έξω από το κέντρο υποδοχής και ταυτοποίησης προσφύγων στα Διαβατά;</b>
      </p>
      <p>Προσωπικά δεν θα έκανα ποτέ καμία τέτοια δήλωση και δεν θα στηρίξω τέτοιες εκδηλώσεις. Από εκεί και πέρα κατανοώ την ανησυχία των συμπολιτών μας, πιστεύω όμως πως δεν θα πρέπει να ρίχνουμε λάδι στη φωτιά, αντιθέτως πρέπει να βρεθούμε κοντά σε αυτές τις κοινωνίες και να τους μιλήσουμε για το σχέδιό μας.</p>
      <p>
        <b>Πιστεύετε ωστόσο, κυρία Κεφαλογιάννη ότι παραπάνω απόψεις βρίσκουν πρόσφορο έδαφος στη ΝΔ;</b>
      </p>
      <p>Ακραίες φωνές και συμπεριφορές δεν είχαν και δεν έχουν θέση μέσα στη Νέα Δημοκρατία. Από εκεί και πέρα ο κ. Κυρανάκης εφόσον γνωρίζω προχώρησε σε διευκρινήσεις λέγοντας πως δεν γνώριζε για την εκδήλωση στα Διαβατά.</p>
      <p>
        <b>Πάρα ταύτα, κυρία Κεφαλογιάννη εκτιμάτε ότι η ΕΕ έχει σταθεί στο ύψος των περιστάσεων για την αντιμετώπιση του μεταναστευτικού/προσφυγικού ζητήματος κυρίως σε ότι αφορά στις χώρες του Νότου που δέχονται και την μεγαλύτερη πίεση;</b>
      </p>
      <p>Η Ευρώπη έχει προχωρήσει στη συμφωνία με την Τουρκία, μια συμφωνία η οποία προφανώς και έχει περιορίσει το πρόβλημα. Από εκεί και πέρα, και λυπάμαι που το λέω, θα περίμενα από τους εταίρους να δείξουν μεγαλύτερη αλληλεγγύη και στους πρόσφυγες αλλά και στους Έλληνες πολίτες. Ήδη έχει ξεκινήσει και με πρωτοβουλία της κυβέρνησής μας η συζήτηση σε ευρωπαϊκό επίπεδο για αλλαγές στον τρόπο χορήγησης ασύλου, από εκεί και πέρα αναμένω όμως μια πιο ενεργή πολιτική στήριξης στην Ελλάδα και στη φύλαξη των συνόρων αλλά και σε μετεγκαταστάσεις σε ευρωπαϊκές χώρες.</p>
      <p>
        <b>Να περάσουμε και στην άλλη πρόκληση που δέχονται οι χώρες της Ανατολικής Μεσογείου από την Τουρκία σε σχέση με τις εξορύξεις του υποθαλάσσιου πλούτου και να σας ρωτήσω, είστε ανήσυχη για την εξέλιξη των ελληνοτουρκικών σχέσεων;</b>
      </p>
      <p>Παρακολουθούμε τις ακραίες συμπεριφορές της Αγκύρας στο Αιγαίο. Είμαστε πάντα υπέρ του διαλόγου και των καλών σχέσεων με τη γειτονική χώρα, από εκεί και πέρα όμως υπάρχουν και οι κανόνες του διεθνούς δικαίου τους οποίους η Τουρκία καλείται να σεβαστεί. Πιστεύω στη διπλωματία και είμαι σίγουρη για τη χώρα μου.</p>
      <p>
        <b>Στα καθ΄ ημάς. Πως βλέπετε να εξελίσσεται η προανακριτική επιτροπή της Βουλής για την υπόθεση Novartis, δεδομένης της απόφασης να εξαιρεθούν από μέλη οι βουλευτές του ΣΥΡΙΖΑ Τζανακόπουλος και Πολάκης και της δικής τους απόφασης να παραστούν στην επιτροπή και να διεκδικήσουν την παρουσία τους εκεί;</b>
      </p>
      <p>Εδώ προφανώς έχουμε να κάνουμε με μια απρόκλητη προσπάθεια του ΣΥΡΙΖΑ να μην προχωρήσουν οι διαδικασίες. Σε κάθε περίπτωση πάντως να γνωρίζουν πως η αλήθεια θα λάμψει και πως οι κοινοβουλευτικές διαδικασίες θα συνεχιστούν χωρίς τραμπουκισμούς.</p>
      <p>
        <b>Σας βρίσκουν σύμφωνη οι διατάξεις του νέου Ποινικού Κώδικα ειδικά στα θέματα που αφορούν στην τρομοκρατία και τους πολυισοβίτες;</b>
      </p>
      <p>Δεν νομίζω πως υπάρχει καμία αμφιβολία ότι η κυβέρνηση του ΣΥΡΙΖΑ με την πολιτική της στο θέμα επιχείρησε να χαϊδέψει αυτιά. Δεν κατανόησα ποτέ αυτή τη ...συμπάθειά της προς τους μπαχαλάκηδες, τους τρομοκράτες και γενικά όσους δεν έχουν κανένα σεβασμό στην έννομη τάξη, αλλά βέβαια αυτό είναι δικό τους πρόβλημα. Εμείς ξεκαθαρίσαμε πως η δημόσια τάξη θα επανέλθει, οι πολίτες θα αισθάνονται σύντομα ασφαλείς στα σπίτια τους και τις γειτονιές τους. Και αυτό το κάνουμε σταδιακά πράξη.</p>
      <p>
        <b>Κύρια Κεφαλογιάννη, στα θέματα της οικονομίας και με δεδομένο ότι η Ελλάδα δανείστηκε δύο φορές, τις τελευταίες μέρες, με αρνητικό επιτόκιο είστε αισιόδοξη ότι πλέον η χώρα ανακάμπτει σε ταχύς ρυθμούς και αφήνει πίσω της οριστικά την κρίση;</b>
      </p>
      <p>Το θέμα δεν είναι να είμαι εγώ αισιόδοξη. Το θέμα είναι να είναι αισιόδοξες οι αγορές, και αυτό φαίνεται πλέον ξεκάθαρα. Και κυρίως να είναι αισιόδοξοι οι πολίτες, κάτι που αποτυπώνεται και σε όλες τις δημοσκοπήσεις. Από τα χαμηλά ή και αρνητικά ακόμα επιτόκια μέχρι τους επενδυτές και τους ξένους οίκους αξιολόγησης, είναι σαφές πω όλοι δίνουν ψήφο εμπιστοσύνης στην κυβέρνηση και την ελληνική οικονομία. Επειδή βέβαια πιστεύω ότι οι πολίτες δεν ενδιαφέρονται μόνο για τα νούμερα, να τονίσω πως σύντομα η κοινωνία θα δει και έμπρακτα αυτές τις αλλαγές στην οικονομία. Ήδη εξάλλου έχουν δει να αυξάνεται το διαθέσιμο εισόδημά τους με μέτρα όπως η μείωση του ΕΝΦΙΑ. Νομίζω πως το νέο φορολογικό νομοσχέδιο που κατατέθηκε στη Βουλή αλλά και τα μηνύματα που έρχονται από τις Βρυξέλλες για την πορεία της οικονομίας αποτελούν μια σαφή απόδειξη πως ξημερώνουν πολύ καλύτερες μέρες για όλους.</p>
      <p>
        <b>Τέλος, θα ήθελα να σας ρωτήσω καθώς το θέμα θα μας απασχολήσει στους προσεχείς μήνες. Πιστεύετε ότι ήλθε η ώρα να επιλεγεί γυναίκα για Πρόεδρος Δημοκρατίας ή αξίζει στο νυν πρόεδρο Προκόπη Παυλόπουλο μία δεύτερη θητεία;</b>
      </p>
      <p>Πάντα πιστεύω στις δυνατότητες των γυναικών. Από εκεί και πέρα θεωρώ πως ο Προκόπης Παυλόπουλος είναι ένας πολύ καλός Πρόεδρος που έχει σταθεί στο ύψος των περιστάσεων και τιμά τον Θεσμό του.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/683333/mitsotakis-teleionoume-me-tis-giafkes-ton-bachalakidon-exarthroth%0A%20%20%20%20%0A"/>
        <a href="http://www.enikos.gr/politics/683266/ntora-bakogianni-gia-metanasteftiko-epimerismos-prosfygikon-oikog%0A%20%20%20%20%0A"/>
        <a href="http://www.enikos.gr/politics/683270/filis-o-syriza-chreiazetai-ena-programmatiko-restart%0A%20%20%20%20%0A"/>
        <a href="http://www.enikos.gr/politics/683263/mitsotakis-echoume-xeperasei-tis-prosdokies-ton-politon-ti-eipe-g%0A%20%20%20%20%0A"/>
        <a href="http://www.enikos.gr/politics/683246/ektos-grammis-o-tasoulas-logo-gravatas-to-asteio-tou-mitsotaki-ka%0A%20%20%20%20%0A"/>
        <a href="http://www.enikos.gr/politics/683237/syriza-tha-anamename-o-prothypourgos-simera-kiolas-na-zitisei-tin%0A%20%20%20%20%0A"/>
        <a href="http://www.enikos.gr/politics/683217/tet-a-tet-mitsotaki-me-tous-galazious-vouleftes-sto-kavouri-se-ch%0A%20%20%20%20%0A"/>
        <a href="http://www.enikos.gr/politics/683142/epistoli-charitsi-sto-esr-i-stasi-meridas-ton-mme-symvallei-stin-%0A%20%20%20%20%0A"/>
        <a href="http://www.enikos.gr/politics/683082/chamos-sti-vouli-gia-tin-epistoli-tsipra-loverdos-bachalakias-o-p%0A%20%20%20%20%0A"/>
      </related>
    </article>
  </body>
</html>