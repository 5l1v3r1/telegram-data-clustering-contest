<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/prezidentt-izrazi-trevoga-za-godinite-na-prekhoda-406359.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T13:07:56+00:00"/>
    <meta property="og:title" content="Президентът изрази тревога за годините на прехода"/>
    <meta property="og:description" content="Румен Радев писа в профила си във Фейсбук по повод 30 години от 10 ноември"/>
  </head>
  <body>
    <article>
      <h1>Президентът изрази тревога за годините на прехода</h1>
      <address><time datetime="2019-11-10T13:07:56+00:00">10 Nov 2019, 13:07</time> by <a rel="author">Редактори</a></address>
      <p>Преди 30 години България пое с ентусиазъм по нов път. Надеждата за по-добър живот обаче се сблъска с дълбоки обществено-икономически сътресения, за които българите платиха висока цена. Това написа президентът Румен Радев в профила си във Фейсбук по повод 30 години от 10 ноември.</p>
      <p>На 10 ноември 1989 г. на пленум на Централния комитет на БКП Тодор Живков беше освободен от поста генерален секретар на партията след десетилетия начело на страната. След тази дата започват демократични промени и преходът на България към пазарна икономика.</p>
      <p>„Грабителската приватизация, пренаписването на историята, обезличаването на българската култура и традиции са част от явленията, които ни тласнаха към материална и духовна бедност. Осъзнахме, че промяната е труден процес, а не еднократен акт. Резултатите от дългия път към демокрация и пазарна икономика все още будят повече тревога, отколкото успокоение. България направи своя важен геополитически избор, но не успя да изгради трайни основи за върховенство на закона, разделение на властите и свобода на словото“, посочва Румен Радев.</p>
      <p>„Затова и днес политическите констатации продължават да се разминават с реалността на мнозинството граждани. Бедността, безнаказаните корупция и престъпност и ниското качество на обществените услуги продължават да прогонват младите и отнемат от бъдещето ни“.</p>
      <p>„Необходимо е да се търсят решения, адекватни на съвременните реалности. През последните години израснаха поколения, които не се вълнуват от стари идеологеми. Нашите деца изискват да говорим за бъдещето. Да погледнем в утрешния ден с техните очи“, призова Радев.</p>
      <p>„Ако искаме България да се превърне в нормална европейска държава – с висок стандарт, качество на живот и сигурност, трябва да гарантираме необратимост на демократичните процеси, върховенство на закона, прозрачност и ефективност на институциите, изграждане на нова политическа култура и формиране на свободно и овластено гражданско общество. Реалната промяна, която да осмисли живота и да даде перспектива на всеки български гражданин зависи от всички нас“, отбеляза Радев.</p>
      <p>„Отстояването на демокрацията изисква ежедневна воля срещу всеки опит за подмяна. Изисква да отхвърлим апатията и отчуждението, които откъсват хората от собствената им държава и оставят малцина да решават на тъмно нейното бъдеще“, казва президентът.</p>
      <p>„Няма сила, която да устои на сплотения около каузата да възроди държавата си и да отстоява достойнството си български народ“, заявява още Румен Радев.</p>
    </article>
  </body>
</html>