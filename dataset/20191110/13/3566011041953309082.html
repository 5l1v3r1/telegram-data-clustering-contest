<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546208.html/%D8%B3%D8%A7%D9%84%DA%A9-%D8%AE%D8%B7%D8%A7%D8%A8-%D8%A8%D9%87-%D8%B1%D9%88%D8%AD%D8%A7%D9%86%DB%8C--%DA%A9%D8%B4%D9%88%D8%B1-%D8%B1%D8%A7-%D9%85%D8%B9%D8%B7%D9%84-%D8%AF%D8%B4%D9%85%D9%86%D8%A7%D9%86-%D9%86%DA%A9%D9%86%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T13:41:00+00:00"/>
    <meta property="og:title" content="سالک خطاب به روحانی: کشور را معطل دشمنان نکنید"/>
    <meta property="og:description" content="عضو کمیسیون فرهنگی مجلس خطاب به رئیس‌جمهور، گفت: کشور را معطل دشمنان نکنید و برای حل مشکلات به ظرفیت‌های جوانان، نخبگان، مردم و سیاست‌های ابلاغی مقام معظم رهبری توجه بیشتری کنید."/>
  </head>
  <body>
    <article>
      <h1>سالک خطاب به روحانی: کشور را معطل دشمنان نکنید</h1>
      <address>
        <time datetime="2019-11-10T13:41:00+00:00">10 Nov 2019, 13:41</time>
      </address>
      <p>عضو کمیسیون فرهنگی مجلس خطاب به رئیس‌جمهور، گفت: کشور را معطل دشمنان نکنید و برای حل مشکلات به ظرفیت‌های جوانان، نخبگان، مردم و سیاست‌های ابلاغی مقام معظم رهبری توجه بیشتری کنید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از خانه‌ملت، احمد سالک کاشانی در نشست علنی صبح امروز (یکشنبه، 19 آبان ماه) مجلس شورای اسلامی، در نطق میان‌دستور، گفت: پس از چهل و یک سال از پیروزی انقلاب اسلامی شاهد دو اتفاق مهم در سطح جهان هستیم؛ نخست اینکه جمهوری اسلامی ایران و انقلاب اسلامی با پشتیبانی ملت و رهبری داهیانه آیت الله خامنه‌ای در اوج عزت و اقتدار رو به کمال با هدف دستیابی به قُلل جهان است و دوم اینکه استکبار جهانی به ویژه آمریکا و رژیم صهیونیستی در حضیض ذلت و التماس هستند.</p>
      <p>  نماینده مردم اصفهان در مجلس شورای اسلامی، تصریح کرد: جای اقتدار و التماس نباید تغییر کند بنابراین مراقبت ویژهای باید داشت. بر این اساس رسالت ما حفظ امانت الهی است و آن عبارت است از وجود رهبری، قرآن، عترت و مردم با بصیرت یعنی انقلاب اسلامی لذا سه کار بزرگ را باید پیگیری کرد.   وی افزود: نخست حفظ نظام مقدس جمهوری اسلامی که اوجب واجبات است، مسئولیت سنگینی بر عهده ما گذاشته است، تفرقه، اختلاف و نفوذ بیگانگان آفت این حرکت بزرگ است. دومین کار تلاش برای استحکام درون تشکیلاتی نظام با اصلاح ساختارها و سازماندهی دقیق و علمی و به کارگیری جوانان و نخبگان در راستای بیانیه گام دوم انقلاب اسلامی و سیاست‌های ابلاغی است که معظم له ضامن این حرکت است.   این نماینده مردم در مجلس دهم، یادآور شد: سومین کاری که باید انجام داد اینکه بعد از چهل و یک سال از پیروزی انقلاب مقوله به معنای شرق و غرب در عالم وجود ندارد بلکه در حال حاضر نبرد سنگین بین اسلام ناب محمدی(ص) و استکبار و سلطه جهانی است، لذا با تکیه بر فرامین الهی، اعتصام به خداوند بزرگ و ریسمان الهی عترت پاک پیامبر اعظم(ص) و در زمان غیبت کبری و جانشینی آن حضرت، مقام معظم رهبری باید چنگ زد یعنی تطبیق با محتوای قرآن و عترت در زمینه‌های اخلاق، احکام، سیاست، فرهنگ، اقتصاد و حکومت عمل جدی داشت.   سالک ادامه داد: خداوند وعده داده است که «بی‌تردید و با اعتقاد راسخ عرض می‌کنم در این نبرد سنگین بین اسلام و استکبار اسلام بر کفر جهانی پیروز است».   کشور را معطل دشمنان نکنید   نماینده مردم اصفهان در مجلس شورای اسلامی خطاب به رئیس‌جمهور، گفت: کشور را معطل دشمنان نکنید و برای حل معضل بیکاری، معیشت مردم، گرانی، تورم و اقتصاد به ظرفیت‌های جوانان، نخبگان، مردم و سیاست‌های ابلاغی مقام معظم رهبری از جمله اقتصاد مقاومتی توجه بیشتری کنید. در مقابل فشار حداکثری آمریکا و اروپای خبیث سر خم نخواهیم کرد.   وی خطاب به وزیر نیرو افزود: با اقتدار برای توجه به مصوبات 9 ماده و مصوبات جلسات دهم، سیزدهم و بیست و چهارم شورای عالی آب را با رعایت حق آبه‌های کشاورزان و جلوگیری از بارگذاری در استان بالادستی و اقدام برای انتقال آب بر اساس قانون توزیع عادلانه آب به فلات مرکزی اقدام جدی کنید.   لزوم پرهیز از بروکراسی با هدف جذب سرمایه‌گذاری   این نماینده مردم در مجلس دهم وزیر صنعت، معدن و تجارت را مورد خطاب قرار داد و افزود: بدون تردید بخشی از رفع بیکاری در راستای تحقق رونق تولید، حمایت و تقویت صاحبان صنایع خواهد بود، با شدت در مسیر پرهیز از بروکراسی با هدف جذب سرمایه‌گذاری تلاش کنید و از تعطیلی کارخانه‌داران جلوگیری کنید. همچنین با قدرت با واردات بی‌رویه برخورد کنید.   سالک خطاب به وزیر بهداشت و درمان دولت دوازدهم، گفت: مردم در شرایط بسیار سخت عدم تامین دارو هستند، تامین دارو برای بیماری‌های خاص و بیمارستان‌ها ضروری است. آقای رئیس‌جمهور و آقای حجت السلام والمسلمین شهیدی، ضعف شدید مدیریت در بنیاد شهید و امور ایثارگران موجب شده که سرمایه‌های گران سنگ انقلاب یعنی شهدا و خانواده شهیدان، جانبازان، ایثارگران، رزمندگان و آزادگان در شرایط سختی برای تامین دارو، پرستار و رسیدگی به جانبازان بالای 50 درصد باشند لذا اجازه ندهید این عزیزان در پیچ و خم زندگی گرفتار شوند.   نماینده مردم اصفهان در مجلس شورای اسلامی، تصریح کرد: وزیر محترم اقتصاد و دارایی باید در هفته وحدت و میلاد پیامبر(ص) به سازمان امور مالیاتی دستور دهید تا اجرای سیاست مراعات اسلامی را با مردم با هدف رشد تولید ملی تعقیب کنند، مردم سخت گرفتارند.   رفع مشکل بیمه‌ها با هدف تامین منابع بیمارستان‌ها   وی افزود: وزیر آموزش و پرورش نیز باید بر اساس سند تحول آموزش و پرورش نسبت به مسئله رتبه بندی فرهنگیان، خرید خدمت‌ها، حق التدریسی‌ها را سرعت ببخشد. همچنین ضمن تقدیر و تشکر از قوه قضاییه جناب آقای حجت السلام والمسلمین رئیسی، اقدامات انقلابی وی موجب رشد اعتماد به نظام مقدس شده لذا تقاضای تامین قاضی برای دادگستری اصفهان را در دستور قرار دهید.   عضو کمیسیون فرهنگی مجلس شورای اسلامی، یادآور شد: وزارت تعاون، کار و رفاه اجتماعی باید حقوق بیمه‌ها را پرداخت کند زیرا بسیاری از بیمارستان‌ها دچار مشکل شدند. مشکل بیمه دی را نیز حل کنید زیرا جانبازان با مسائل و مشکلات فراوانی روبه رو هستند.   انتهای پیام/</p>
    </article>
  </body>
</html>