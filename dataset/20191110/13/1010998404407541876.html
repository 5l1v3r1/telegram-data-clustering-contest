<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/agencija-urezhda-brakove-na-albanki-s-mazhe-ot-balkanite.html"/>
    <meta property="og:site_name" content="bTV Новините"/>
    <meta property="article:published_time" content="2019-11-10T13:32:00+00:00"/>
    <meta property="og:title" content="Агенция урежда бракове на албанки с мъже от Балканите"/>
    <meta property="og:description" content="Цената на услугата е между 1000 и 2000 евро"/>
  </head>
  <body>
    <article>
      <h1>Агенция урежда бракове на албанки с мъже от Балканите</h1>
      <h2>Цената на услугата е между 1000 и 2000 евро</h2>
      <address><time datetime="2019-11-10T13:32:00+00:00">10 Nov 2019, 13:32</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Нов бизнес навлезе в онлайн пространството. Агенция посредничи за запознанства и сключване на бракове между албанки и мъже от Балканите.</p>
      <p>Услугата се извършва чрез  „Фейсбук” групата „Албанки за женитба”, съобщава БТА.</p>
      <p>Мотивът на албанките да се оженят в друга страна е бягство от бедността, а сръбските ергени предпочитат булки от Албания, защото са възпитани в патриархален дух и са педантични към домакинските задължения, казват от агенцията, чиято централа е в Босна и Херцеговина.</p>
      <p>Досега с помощта на агенцията са сключени 82 брака, от които 46 със сърби, а останалите – с хървати, босненци и македонци.</p>
      <p>80% от клиентите от Сърбия са от малки градове, а фактът, че нито един от сключените благодарение на агенцията бракове не е разтрогнат, показва, че и клиентите, и техните съпруги са доволни.</p>
      <p>В Сърбия от тези бракове засега има родени 4 деца, казват от агенцията.</p>
      <p>Най-често клиентите отиват в Албания и сами си избират жена, с която агенцията е сключила договор да им намери съпруг.</p>
      <p>Това е по-евтиният вариант и струва около 1000 евро. Има и друга възможност – агенцията да заведе кандидат-младоженката в дома на клиента, където тя да живее пробно 10 дни. Цената за този вариант е 2000 евро.</p>
    </article>
  </body>
</html>