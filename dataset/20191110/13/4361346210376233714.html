<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/csodalatos-ajandekkal-lepte-meg-az-allami-gondozott-gyermekeket-a-vb-bronzermes-kick-boxos/186256"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-10T13:00:00+00:00"/>
    <meta property="og:title" content="Csodálatos ajándékkal lepte meg az állami gondozott gyermekeket a VB-bronzérmes kick-boxos"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Csodálatos ajándékkal lepte meg az állami gondozott gyermekeket a VB-bronzérmes kick-boxos</mark>
      </h1>
      <address><time datetime="2019-11-10T13:00:00+00:00">10 Nov 2019, 13:00</time> by <a rel="author">Bors</a></address>
      <p>20 állami gondozott gyermek töltött el egy különleges délutánt hétfőn a Camponában.</p>
      <p>Megcsodálták a Tropicarium egyedülálló növény- és állatvilágát, az emeleti éttermekben megvacsoráztak, az este pedig közös mozizással zárult. A programra Zsiga Melinda, egykori állami gondozott kislány, ma válogatott, világbajnoki bronzérmes kick-box versenyző is elkísérte őket.</p>
      <figure>
        <img src="http://media.borsonline.hu/cikk/20/191826/big-lead/650x360/2019155_zsiga-melinda-es-gyerekek-1.jpg"/>
      </figure>
      <p>Nagy izgalommal hagyta el a gyermekotthon ajtaját, és vágott bele a kalandos délutánba november 4-én 20 állami gondozott gyerek. Útjuk a Camponába vezetett, ahol indulásként a Tropicariumban töltöttek el pár órát, sokan közülük életükben először.</p>
      <p>A gyerekek — akik három különböző gyermekotthonból érkeztek, és szinte mindannyian az állami gondozottakból álló Lélekzuhany Gospel Kórus tagjai — lelkesen szaladtak egyik akváriumtól a másikig, hogy megcsodálhassák az egzotikus állatkert csodálatos állat- és növényvilágát. Ezt követően a bevásárlóközpont születésnapjára ideiglenesen kiállított süti és torta formájú szelfi installációkkal pózoltak, majd jóízűen megvacsoráztak az emeleti éttermekben. A záróprogram egy közös mozizás volt.</p>
      <p>A gyerekeket Zsiga Melinda, egykori állami gondozott kislány, ma világbajnoki bronzérmes kick-box versenyző és edző is végigkísérte a programokon. Miközben saját történetéről és tapasztalatairól mesélt, a lelkes hallgatóságnak lehetősége volt kézbevenni, és közelebbről megvizsgálni világbajnoki bronzérmeit, amik közül a legfrissebbet mindössze egy hete, október végén szerezte a szarajevói világbajnokságon. Melinda a sportban találta meg az önterápiát és önkiteljesedést, éppen ezért remek példakép, inspirációt és motivációt nyújt a hozzá hasonló sorsú gyerekek számára, hogy minden élethelyzetből van kiút és jövő. Az élménynapot a Campona és a Kuck ó Önkéntes Program közösen szervezte.</p>
      <p>A Kuckó Önkéntes Program tevékenységének fő célja, hogy gyermekotthonokban lévő gyerekeknek programokat szervezzenek, inspirációt nyújtsanak, utat mutassanak, megkönnyítve ezzel számukra a társadalomba való beilleszkedést. Strényi Veronika, a kezdeményezés alapítója elmondta, hogy bár természetesen minden adomány fontos, ezek a gyerekek sokszor nagyobb hiányt szenvednek élményben, mint ruhában vagy élelmiszerben, ezért minden ilyen lehetőségnek örülnek.</p>
      <p>– A gyerekek többsége nem járt még a Tropicariumban, és moziba is csak nagyon ritkán jutnak el. Éppen ezért hatalmas boldogság számukra, hogy részesei lehettek ennek a napnak — tette hozzá Veronika.</p>
      <p>A Campona bevásárlóközpont 20. szülinapját ünnepli idén, ebből az alkalomból lepte meg a gyerekeket egy olyan felejthetetlen délutánnal, amilyenben a gyermekotthonban nevelkedőknek nem minden nap van része.</p>
      <p>– A gyerekek arcáról egész délután letörölhetetlen volt a mosoly, ami a legjobb visszaigazolás számunkra, hogy szükség van ilyen kezdeményezésekre. Adni jó, és sokszor az együtt töltött idő, az odafigyelés és a közös élmények jelentik a legnagyobb ajándékot. Számunkra erről szól az idei születésnap —foglalta össze az esemény mottóját Voith Kinga, a Campona marketing igazgatója.</p>
    </article>
  </body>
</html>