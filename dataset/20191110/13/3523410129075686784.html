<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639230/%D8%A8%D9%87%D8%AA%D8%B1%DB%8C%D9%86-%D8%A7%D9%86%DB%8C%D9%85%DB%8C%D8%B4%D9%86%E2%80%8C%D9%87%D8%A7%DB%8C%DB%8C-%DA%A9%D9%87-%D9%85%D8%AD%D8%B5%D9%88%D9%84-%D8%AF%DB%8C%D8%B2%D9%86%DB%8C-%D9%88-%D9%BE%DB%8C%DA%A9%D8%B3%D8%A7%D8%B1-%D9%86%DB%8C%D8%B3%D8%AA%D9%86%D8%AF-%7B%D9%82%D8%B3%D9%85%D8%AA-%D8%AF%D9%88%D9%85%7D"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T13:16:00+00:00"/>
    <meta property="og:title" content="بهترین انیمیشن‌هایی که محصول دیزنی و پیکسار نیستند! {قسمت دوم}"/>
    <meta property="og:description" content="فیلم‌های انیمیشن دیگری که توسط استودیو‌های انیمیشن سازی دیگر تولید شده دور از دید مخاطبین قرار گرفته و برخی از آن‌ها به طور کلی نادیده گرفته شده‌اند."/>
  </head>
  <body>
    <article>
      <h1>
        <a href="https://www.bultannews.com/fa/news/639230/%D8%A8%D9%87%D8%AA%D8%B1%DB%8C%D9%86-%D8%A7%D9%86%DB%8C%D9%85%DB%8C%D8%B4%D9%86%E2%80%8C%D9%87%D8%A7%DB%8C%DB%8C-%DA%A9%D9%87-%D9%85%D8%AD%D8%B5%D9%88%D9%84-%D8%AF%DB%8C%D8%B2%D9%86%DB%8C-%D9%88-%D9%BE%DB%8C%DA%A9%D8%B3%D8%A7%D8%B1-%D9%86%DB%8C%D8%B3%D8%AA%D9%86%D8%AF-%7B%D9%82%D8%B3%D9%85%D8%AA-%D8%AF%D9%88%D9%85%7D">بهترین انیمیشن‌هایی که محصول دیزنی و پیکسار نیستند! {قسمت دوم}</a>
      </h1>
      <h2>فیلم‌های انیمیشن دیگری که توسط استودیو‌های انیمیشن سازی دیگر تولید شده دور از دید مخاطبین قرار گرفته و برخی از آن‌ها به طور کلی نادیده گرفته شده‌اند.</h2>
      <address><time datetime="2019-11-10T13:16:00+00:00">10 Nov 2019, 13:16</time> by <a rel="author">بولتن نیوز | bultannews.com</a></address>
      <p><b>گروه فرهنگ و هنر: دیزنی</b> و <b>پیکسار</b> سال‌هاست که بر حوزه فیلم‌های <b>انیمیشن</b> سلطه کامل دارند. هر دوی این استودیو‌ها که اکنون در هم ادغام شده‌اند (یا بهتر بگوییم پیکسار به عنوان زیرمجموعه‌ای در قالب کمپانی دیزنی عمل می‌کند) فیلم‌هایی بسیار خیره کننده با تنوع و جذابیت بالا تولید کرده‌اند که برخی از آن‌ها با تحسین منتقدان و مخاطبان و موفقیت تجاری مواجه شده‌اند.<br/><br/>به گزارش بولتن نیوز به نقل از برترین ها، با این وجود، در نتیجه این سلطه، فیلم‌های انیمیشن دیگری که توسط استودیو‌های انیمیشن سازی دیگر تولید شده دور از رادار مخاطبین <b>انیمیشن</b> و <b>انیمه</b> قرار گرفته و برخی از آن‌ها به طور کلی نادیده گرفته شده‌اند. البته دیزنی و پیکسار تنها استودیو‌هایی نیستند که تولیدات انیمیشنی آن‌ها در سال‌های اخیر پرطرفدار و موفق بوده‌اند.<br/><br/>یکی دیگر از بازیگران قابل توجه این ژانر و رسانه استودیو<b> دریم وورکس</b> (DreamWorks) است که علیرغم تاثیر قابل توجهش بر این ژانر، انیمیشن‌هایش آن توجهی که دو استودیو دیگر دریافت کرده‌اند را بدست نیاورده است. بدین بهانه قصد داریم شما را در ادامه مطلب با ۷ مورد از بهترین فیلم‌های انیمیشنی که توسط استودیو‌هایی غیر از دیزنی و پیکسار تولید شده‌اند آشنا کنیم.</p>
      <p>
        <b>۳. شرک</b>
      </p>
      <p>
        <b>عنوان: Shrek</b>
      </p>
      <p>
        <b>محصول: ۲۰۰۱</b>
      </p>
      <p>
        <b>استودیو سازنده: DreamWorks</b>
      </p>
      <p>انیمیشن ساخته استودیو <b>DreamWorks</b> در مورد یک غول و یک الاغ که برای نجات شاهزاده‌ای از دست اژد‌ها وارد یک ماجراجویی خطرناک و جذاب می‌شوند در هنگام انتشار یک موفقیت تجاری و هنری بزرگ بود. همانند عجیب بودن داستان فیلم، آگاهی انیمیشن <b>«شرک»</b> (Shrek) از مضحک بودن داستانش بزرگ‌ترین نقطه قوت آن است هر چند نباید جذابیت به سخره گرفتن دیگر داستان‌های افسانه‌ای را نیز در موفقیت و جذابیت آن نادیده گرفت.</p>
      <p>بازی صوتی صداپیشگان نیز یکی دیگر از منابع جذابیت و خنده‌دار بودن انیمیشن <b>«شرک»</b> است. به طور خاص،<b> مایک مایرز</b> و<b> ادی مورفی</b>- که به ترتیب صداپیشگی شرک و الاغ را بر عهده دارند- یک مشارکت و همکاری خارق‌العاده داشته‌اند که به خوبی درگیری و کمدی بین دو شخصیت را به تصویر کشیده‌اند.</p>
      <p>همچنین در طول فیلم شاهد موسیقی‌ها و ترانه‌هایی جذاب و ماندگار هستیم که در ذهن مخاطبان ماندگار شده‌اند. <b>«شرک»</b> نمونه‌ای بی‌نقص از ارزش ریسک کردن است. روی کاغذ، داستان فیلم بسیار عجیب و غریب و کلیشه‌ای به نظر می‌رسد، اما محصول نهایی به یکی از موفق‌ترین فیلم‌های انیمیشن تاریخ در باکس آفیس و از نگاه منتقدان تبدیل شده است.</p>
      <p>
        <b>۲. مرد عنکبوتی: به درون دنیای عنکبوتی</b>
      </p>
      <p>
        <b>عنوان: Spider-Man: Into the Spider-Verse</b>
      </p>
      <p>
        <b>محصول: ۲۰۱۸</b>
      </p>
      <p>
        <b>استودیو سازنده: Sony Pictures Animation</b>
      </p>
      <figure>
        <img src="https://www.bultannews.com/files/fa/news/1398/8/19/1194771_412.jpg"/>
      </figure>
      <p>از زمانی که اولین تریلر فیلم<b> «مرد عنکبوتی: به درون دنیای عنکبوتی»</b> (<b>Spider-Man: Into the Spider-Verse</b>) در دسامبر ۲۰۱۷ منتشر شد، مخاطبان می‌دانستند که باید منتظر یک انیمیشن خاص باشند. این فیلم خیلی زود به خاطر سبک هنری منحصربفردش متمایز شده و به چشم آمد. تصاویر فیلم یک حالت کمیک بوکی خاص دارند و سکانس‌های شب آن نیز به شکل قابل توجهی حیرت‌انگیز جلوه می‌کنند.</p>
      <p>در کنار کارگردانی هنری فوق‌العاده، مفهوم پشت داستان فیلم نیز چیزی است که تاکنون روی پرده دیده نشده بود. اگر چه تمرکز اصلی بر روی مایلز مورالس قرار دارد، اما نسخه‌هایی متفاوت از مرد عنکبوتی به او پیوسته و شیمی بین این گروه از ناجور‌ها همیشه جذاب است. اگر شما نیز فیلم را دیده باشید موافق خواهید بود که از ابتدا تا انتهای آن جذابیت موج می‌زند.</p>
      <p>با توجه به شجاعانه بودن داستان فیلم، باید گفت که این تکنیک ریسکی بسیار موفق و بی‌نقص از آب درآمد. <b>«مرد عنکبوتی: به درون دنیای عنکبوتی»</b> بسیار فراتر از تمجیدات هنری و اسکاری که دریافت کرد باید مورد توجه قرار گیرد.</p>
      <p>
        <b>۱. شهر اشباح</b>
      </p>
      <p>
        <b>عنوان: Spirited Away</b>
      </p>
      <p>
        <b>محصول: ۲۰۰۱</b>
      </p>
      <p>
        <b>استودیو سازنده: Studio Ghibli</b>
      </p>
      <figure>
        <img src="https://www.bultannews.com/files/fa/news/1398/8/19/1194769_250.jpg"/>
      </figure>
      <p>برای کسانی که هیچگاه انیمیشن ندیده‌اند شاید فیلم <b>«شهر اشباح»</b> (<b>Spirited Away</b>) در اولین تماشا بسیار عجیب و غریب به نظر برسد با این وجود نمی‌توان کتمان کرد که این انیمیشن کلاسیک پر از جذابیت است. داستان این انیمیشن در مورد دختری به چیهیرو است که وارد دنیای ارواح می‌شود، جایی که باید خود و والدینش را قبل از بازگشت به دنیای واقعی آزاد کند.</p>
      <p>در تمام طول داستان، دنیایی که ساخته شده بسیار جذاب و شجاعانه و در مقیاسی به اندازه دنیای واقعی است و آنچنان جنبه‌های غنی و جذاب در فیلم وجود دارد که برای درک و حس تمامی آن‌ها باید چند بار آن را تماشا کرد. هر سکانس چیزی کم از یک ضیافت بصری ندارد و موسیقی نیز جذابیت بیشتری به انیمیشن با استفاده مداوم از ارکستر‌های کلاسیک بخشیده است.</p>
      <p>شخصیت‌های داستان نیز دوست‌داشتنی و جذاب بوده و علیرغم تمرکز اصلی داستان بر چیهیرو، وی در طول ماجراجویی‌هایش با شخصیت‌های متعدد دیگری آشنا شده که همگی متمایز بوده و جذابیت خاص خود را دارند. بدین ترتیب <b>«شهر ارواح»</b> لیاقت تمامی تمجیداتی که هنگام انتشار دریافت کرد را داشت و به حق به عنوان بهترین انیمیشن سال جایزه اسکار را دریافت کرد. تماشای فیلم<b> «شهر اشباح»</b> برای هر کسی که از تماشای انیمیشن لذت برده و به این ژانر علاقه دارد یک ضرورت به شمار می‌آید.</p>
    </article>
  </body>
</html>