<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/har-laert-a-omfavne-dodsangsten/71802475"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T13:11:07+00:00"/>
    <meta property="og:title" content="- Har lært å omfavne dødsangsten"/>
    <meta property="og:description" content="En februardag i 2015 sluttet Peter Myginds hjerte å slå."/>
  </head>
  <body>
    <article>
      <h1>- Har lært å omfavne dødsangsten</h1>
      <h2>En februardag i 2015 sluttet Peter Myginds hjerte å slå.</h2>
      <address><time datetime="2019-11-10T13:11:07+00:00">10 Nov 2019, 13:11</time> by <a rel="author">Ingunn Dorholt</a></address>
      <p>Skuespiller Peter Mygind (56) er en av Danmarks største skuespillere og har blant annet vært å se i tv-serier som «Borgen», «Unit One» og «Den som dreper». I tillegg har han vært å se i filmsuksesser som «Kon-Tiki» og det danske krigsdramaet «Flammen &amp; Citronen».</p>
      <p>Nå er han <a href="https://www.dagbladet.no/kultur/men-er-han-ikke-egentlig-for-bra-for-henne/71797139">aktuell i julefilmen «Last Christmas»</a>, sammen med <a href="https://www.dagbladet.no/kultur/derfor-dropper-hun-tinder/71789370">stjerner som Emilia Clarke (33)</a> og Emma Thompson (60).</p>
      <p>Men selv om Mygind har opplevd en stor suksess i løpet av sine 56-leveår, har ikke livet bare vært noen dans på roser. I et intervju med den danske avisa <a href="https://www.bt.dk/kendte/peter-mygind-jeg-har-laert-at-omfavne-min-doedsangst">BT</a>, åpner han opp om en hverdag preget av dødsangst.</p>
      <h3>Livløs</h3>
      <p>En kald februardag i 2015, da Mygind var hjemme i København, kjente han at noe var i gjære i kroppen. På daværende tidspunkt hadde han opplevd blodpropp i hjertet to ganger tidligere, og klok av skade hadde han skaffet seg en time på legevakten på Gentofte Hospital.</p>
      <figure>
        <img src="https://dbstatic.no/71802610.jpg?imageId=71802610&amp;x=0&amp;y=0&amp;cropw=100&amp;croph=97.702407002188&amp;width=643&amp;height=893"/>
        <figcaption><b>MED SØNNEN:</b> Peter Mygind har flere ganger opplevd panikkangst. Før hjertet hans stoppet, var det blant annet hendelser rundt sønnen Julius som ga Mygind angstanfall. Her er han avbildet med sønnen og en venninne i 1997. Foto: NTB Scanpix Vis mer</figcaption>
      </figure>
      <p>
        <b>Han nådde ikke helt fram før til sykehuset, før alt ble svart og hjertet sluttet å slå.</b>
      </p>
      <p>Da han lå der livløs på gata i den danske hovedstaden, kom en syklist forbi. Det skulle vise seg å være en av Danmarks ledende hjerte- og lungereddere, som blant annet var rådgiver i Røde Kors. Han oppdaget at mannen på gata ikke hadde puls, og satte straks i gang med livreddende tiltak og hastet Mygind inn på sykehuset.</p>
      <p>Det reddet livet til 56-åringen.</p>
      <p>Til avisa legger ikke skuespilleren skjul på at han siden har kjent på en enorm takknemlighet overfor mannen som reddet livet hans. Likevel har hendelsen også medført helt andre følelser enn takknemlighet.</p>
      <h3>Overbevist om å dø</h3>
      <p>Mygind legger ikke skjul på at han har opplevd angstanfall tidligere i livet, og drar fram eksempler som da sønnen Julius ble overfalt i 2007, og seinere, da den samme sønnen begynte å misbruke narkotika.</p>
      <p>
        <b>Etter at hjertet stoppet i 2015, har likevel angsten utviklet seg til en dødsangst som nærmest kan lamme 56-åringen fullstendig.</b>
      </p>
      <p>Til avisa forklarer han blant annet at han under London-oppholdet, i forbindelse med filminnspillingen av «Last Christmas», var overbevist om at livet ville ende i denne storbyen.</p>
      <p>- Der så tenkte jeg at «Ok, nå skal jeg dø i London». Jeg kommer aldri inn på filmsettet, sier han og fortsetter:</p>
      <p>- Etterpå ble jeg slått av frykten for at jeg skulle falle om på gata mens jeg var der. Og deretter om jeg burde ha fortalt dem på forhånd at jeg lider av angst.</p>
      <h3>Omfavner dødsangsten</h3>
      <p>Selv om dødsangsten kan inntreffe på de minst egnede tidspunkter og steder, er likevel skuespilleren fast bestemt på at den ikke skal hindre ham i å leve livet slik han selv ønsker.</p>
      <p>Til tross for at han har opplevd liknende angstanfall på andre jobber i utlandet, er denne tankegangen også grunnen til at han takket ja til julefilmen som ble spilt inn i London. Han er nemlig fast bestemt på «å heller være en kriger enn ett offer» i sitt eget liv, og har derfor lært seg å omfavne dødsangsten han lever med.</p>
      <p>For å hjelpe på angsten, forteller Mygind blant annet at han har lært seg pusteteknikker som hjelper ham å fjerne den raskere. Like viktig er det likevel for 56-åringen å snakke åpent om angsten.</p>
      <p>- Det er viktig for meg at jeg sier det høyt, at jeg snakker om det. For når du sier det høyt, er det som at du kan kontrollere det bedre. At kroppen din kan akseptere det bedre, forteller skuespilleren.</p>
    </article>
  </body>
</html>