<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/rss-oppose-meeting-convened-to-find-state-president-ccancelled-bjp-in-crisis-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T13:08:00+00:00"/>
    <meta property="og:title" content="ആര്‍.എസ്.എസ് എതിര്‍പ്പ്; സംസ്ഥാന അധ്യക്ഷനെ കണ്ടെത്താനായി വിളിച്ചു ചേര്‍ത്ത യോഗം മാറ്റി; ബി.ജെ.പിയില്‍ പ്രതിസന്ധി"/>
    <meta property="og:description" content="B.J.P Kerala തിരുവനന്തപുരം: സംസ്ഥാന ബി.ജെ.പിയില്‍ പ്രതിസന്ധി. നാളെ ചേരാനിരുന്ന ഭാരവാഹി, കോര്‍ കമ്മിറ്റി യോഗങ്ങള്‍ മാറ്റി. അഖിലേന്ത്യാ ജനറല്‍ സെക്രട്ടറി ബി.എല്‍ സന്"/>
  </head>
  <body>
    <article>
      <h1>ആര്‍.എസ്.എസ് എതിര്‍പ്പ്; സംസ്ഥാന അധ്യക്ഷനെ കണ്ടെത്താനായി വിളിച്ചു ചേര്‍ത്ത യോഗം മാറ്റി; ബി.ജെ.പിയില്‍ പ്രതിസന്ധി</h1>
      <address><time datetime="2019-11-10T13:08:00+00:00">10 Nov 2019, 13:08</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: സംസ്ഥാന ബി.ജെ.പിയില്‍ പ്രതിസന്ധി. നാളെ ചേരാനിരുന്ന ഭാരവാഹി, കോര്‍ കമ്മിറ്റി യോഗങ്ങള്‍ മാറ്റി. അഖിലേന്ത്യാ ജനറല്‍ സെക്രട്ടറി ബി.എല്‍ സന്തോഷ് വിളിച്ചു ചേര്‍ത്ത യോഗമാണ് മാറ്റിവെച്ചത്.</p>
      <p>സംസ്ഥാന പ്രസിഡന്റിനെ കണ്ടെത്തുന്നതിനായിരുന്നു യോഗം വിളിച്ചുചേര്‍ത്തത്. യോഗം മാറ്റാന്‍ കാരണം ആര്‍.എസ്.എസ് എതിര്‍പ്പാണെന്നാണ് റിപ്പോര്‍ട്ടുകള്‍. സന്തോഷുമായി ചര്‍ച്ചക്കില്ലെന്ന് ആര്‍.എസ്.എസ് നിലപാടെടുത്തതായാണ് അറിയുന്നത്.</p>
      <p>വട്ടിയൂര്‍കാവ് സ്ഥാനാര്‍ത്ഥിത്വത്തില്‍ നിന്നും കുമ്മനം രാജശേഖരനെ ഒഴിവാക്കിയതില്‍ അടക്കം ആര്‍.എസ്.എസ് എതിര്‍പ്പ് പ്രകടിപ്പിച്ചിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>സംസ്ഥാന അധ്യക്ഷനായ പി.എസ് ശ്രീധരന്‍ പിള്ള ഗവര്‍ണാറായി മിസോറാമിലേക്ക് പോയതോടെയാണ് പുതിയ അധ്യക്ഷനെ കണ്ടെത്താന്‍ പാര്‍ട്ടിയില്‍ ചര്‍ച്ച സജീവമായത്.</p>
      <p>ആര്‍.എസ്.എസ് പ്രചാരകനായിരുന്ന കുമ്മനത്തെ വെട്ടി ഉപതെരഞ്ഞെടുപ്പില്‍ വട്ടിയൂര്‍കാവില്‍ എസ് സുരേഷിന് സീറ്റ് നല്‍കാനായിരുന്നു കേന്ദ്രത്തിന്റെ തീരുമാനം.</p>
      <related>
        <a href="https://www.doolnews.com/tm-krishna-response-about-ayodhya-verdict.html?utm_source=doolnews&amp;utm_medium=related"/>
      </related>
      <p>നിയമസഭാ ഉപതെരഞ്ഞെടുപ്പിലെ സ്ഥാനാര്‍ത്ഥി നിര്‍ണയുമായി ബന്ധപ്പെട്ട് എന്‍.ഡി.എയില്‍ അസ്വാരസ്യങ്ങള്‍ ശക്തമായിരുന്നു. തെരഞ്ഞെടുപ്പ് പ്രചരണ പ്രവര്‍ത്തനങ്ങളില്‍ നിന്നടക്കം ആര്‍.എസ്.എസ് വിട്ടു നിന്നിരുന്നു.</p>
      <p>ആര്‍.എസ്.എസിന് വലിയ സ്വാധീനമുള്ള മഞ്ചേശ്വരത്തും വട്ടിയൂര്‍ക്കാവിലും പ്രചരണരംഗത്ത് ആര്‍.എസ്.എസിന്റെ മേധാവിത്വം ഉണ്ടായിരുന്നില്ല.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>നേരത്തെ കഴിഞ്ഞ മൂന്ന് തെരഞ്ഞെടുപ്പുകളിലും പ്രചാരണം വിപുലമാക്കുന്നതിന് ആര്‍.എസ്.എസ് ഭാരവാഹികളെ ചുമതലപ്പെടുത്തിരുന്നു. തെരഞ്ഞെടുപ്പിന്റെ മുഖ്യ ചുമതലയും ആര്‍.എസ്.എസിനായിരുന്നു. എന്നാല്‍ ഇത്തവണ ഇത്തരത്തിലുള്ള ഒരു ചുമതലയും ആര്‍.എസ്.എസ് ഏറ്റെടുത്തിട്ടില്ല. മുതിര്‍ന്ന നേതാവായ കുമ്മനം രാജശേഖരനെ അപമാനിച്ചെന്ന് ചൂണ്ടിക്കാട്ടി ആര്‍.എസ്.എസ് നേതാക്കള്‍ തന്നെ രംഗത്തെത്തിയിരുന്നു.</p>
      <figure>
        <iframe src="https://www.youtube.com/embed/9OUbs66OduM" width="598" height="480" data-service="Youtube" scrolling="no"/>
      </figure>
    </article>
  </body>
</html>