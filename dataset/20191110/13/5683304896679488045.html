<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/10/bjp-asks-to-expel-alan-thaha-uapa-case.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-10T13:50:00+00:00"/>
    <meta property="og:title" content="അലനെയും താഹയേയും പുറത്താക്കണമെന്ന് ബിജെപി; നിലപാടെടുക്കാതെ സിപിഎം"/>
    <meta property="og:description" content="കോഴിക്കോട്∙ മാവോയിസ്റ്റു ബന്ധം ആരോപിച്ച് യുഎപിഎ ചമുത്തപ്പെട്ട് റിമാന്‍ഡിലായ അലന്‍ ശുഹൈബിനെയും താഹ ഫസലിനെയും കസ്റ്റഡിയില്‍ ആവശ്യപ്പെട്ട് പൊലീസ് നാളെ.Alan . Thaha. UAPA arrest. Maoist attack. Maoist. Malayalam News. Manorama online. Latest News. BJP. CPM.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അലനെയും താഹയേയും പുറത്താക്കണമെന്ന് ബിജെപി; നിലപാടെടുക്കാതെ സിപിഎം</h1>
      <address><time datetime="2019-11-10T13:50:00+00:00">10 Nov 2019, 13:50</time> by <a rel="author">മനോരമ ലേഖകൻ</a></address>
      <p>കോഴിക്കോട്∙ മാവോയിസ്റ്റു ബന്ധം ആരോപിച്ച് യുഎപിഎ ചമുത്തപ്പെട്ട് റിമാന്‍ഡിലായ അലന്‍ ശുഹൈബിനെയും താഹ ഫസലിനെയും കസ്റ്റഡിയില്‍ ആവശ്യപ്പെട്ട് പൊലീസ് നാളെ കോടതിയെ സമീപിക്കും. ഇരുവരുടെയും മാവോയിസ്റ്റ് ബന്ധം സിപിഎം തള്ളിക്കളഞ്ഞിട്ടില്ലെങ്കിലും നടപടിയെടുക്കുന്നതില്‍ പാര്‍ട്ടിയില്‍ അനിശ്ചിതത്വം തുടരുകയാണ്. </p>
      <p>നാളെ മുതല്‍ നടക്കുന്ന സിപിഎം ലോക്കല്‍ കമ്മിറ്റികളില്‍ അലന്റെയും താഹയുടെയും വിഷയത്തില്‍ പാര്‍ട്ടി നിലപാട് അറിയിക്കും. യുഎപിഎ ചുമത്തുന്നതിനു പാര്‍ട്ടി എതിരാണെങ്കിലും ഇരുവരുടെയും മാവോയിസ്റ്റ് ബന്ധങ്ങളെ കുറിച്ച് പാര്‍ട്ടിക്കു ചില സംശയങ്ങളുണ്ട്. ഇവര്‍ക്കെതിരെ നടപടി വേണമെന്നാണ് ജില്ലാകമ്മിറ്റി നിലപാട്. പക്ഷെ ഇക്കാര്യങ്ങള്‍ ഇപ്പോള്‍ പരസ്യപ്പെടുത്തില്ല.</p>
      <p>ഒളിച്ചുകളി അവസാനിപ്പിച്ച് ഇരുവരെയും പുറത്താക്കാന്‍ പാര്‍ട്ടി മടിക്കുന്നതിന്റെ കാരണം വ്യക്തമാക്കണമെന്ന് ബിജെപി സംസ്ഥാന ജനറല്‍ സെക്രട്ടറി എം.ടി. രമേശ് ആവശ്യപ്പെട്ടു. ഹൈക്കോടതി അലന്റെയും താഹയുടെ ജാമ്യാപേക്ഷ പരിഗണിക്കാനിരിക്കെ ഇവരെ കസ്റ്റഡിയില്‍ ആവശ്യപ്പെടാനാണ് പൊലീസ് തീരുമാനം. കൂടുതല്‍ ചോദ്യം ചെയ്യലിനായി ഇരുവരെയും കസ്റ്റഡിയില്‍ വേണ്ടിവരുമെന്ന് പ്രൊസിക്യൂഷന്‍ നേരത്തേ കോടതിയെ അറിയിച്ചിരുന്നു.</p>
      <p><b>English Summary</b> : BJP asks to expel Alan and Thaha</p>
    </article>
  </body>
</html>