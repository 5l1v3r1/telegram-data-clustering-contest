<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/turistii-voteaza-cu-spor-prezenta-de-160-la-sectia-din-baile-felix-s-au-trimis-inca-500-de-buletine-de-vot-152691.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T13:46:00+00:00"/>
    <meta property="og:title" content="Turiştii votează cu spor. Prezenţă de 160% la secţia din Băile Felix, s-au trimis încă 500 de buletine de vot (VIDEO)"/>
    <meta property="og:description" content="Secţia de vot unde, duminică, se înregistrează cea mai mare prezenţă la vot din Bihor este cea deschisă la grădiniţa din Băile Felix, unde votează nu doar localnicii, ci şi turiştii cazaţi în staţiune. La ora 13.30, în Felix îşi exprimaseră votul aproape 800 de persoane, din care peste 600 de listele suplimentare, procentul de prezenţă depăşind 160%."/>
  </head>
  <body>
    <article>
      <h1>Turiştii votează cu spor. Prezenţă de 160% la secţia din Băile Felix, s-au trimis încă 500 de buletine de vot (VIDEO)</h1>
      <address><time datetime="2019-11-10T13:46:00+00:00">10 Nov 2019, 13:46</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://cdn.ebihoreanul.ro/static/gallery_big/bailefelix101112019.jpg"/>
      </figure>
      <p>Secţia de vot unde, duminică, se înregistrează cea mai mare prezenţă la vot din Bihor este cea deschisă la grădiniţa din Băile Felix, unde votează nu doar localnicii, ci şi turiştii cazaţi în staţiune.</p>
      <p>La ora 13.30, în Felix îşi exprimaseră votul aproape 800 de persoane, din care peste 600 de listele suplimentare, procentul de prezenţă depăşind 160%. Oamenii au stat la coadă pentru a alege următorul preşedinte al României. </p>
      <p>De altfel, preşedintele secţiei a cerut suplimentarea buletinelor de vot. "Am suplimentat la secţia din Băile Felix cu 500 de buletine de vot", a precizat pentru <b>BIHOREANUL </b>judecătoarea Otilia Ungur, preşedinta Biroului Electoral Judeţean Bihor.</p>
      <p>Potrivit acesteia, s-au mai primit solicitări de suplimentare şi din partea altor două secţii din judeţ, care urmează să fie analizate.</p>
      <p>La BEJ Bihor, până la ora 13.30, nu s-au înregistrat sesizări referitoare la incidente în secţiile de vot. Nici Poliţia Bihor nu a primit vreo sesizare.</p>
      <p>Ca număr de votanţi, în top este şi secţia de la şcoala gimnazială din Sânmartin, unde şi-au exprimat opţiunea peste 700 de persoane.</p>
      <p>Prezenţa la vot în Bihor, cu câteva minute înainte de ora 14, era de 21,85%, cu puţin sub media naţională, de 23,95%.</p>
      <figure>
        <iframe src="https://www.youtube.com/embed/21TyH4ygTjg" width="460" height="360" data-service="Youtube" scrolling="no"/>
      </figure>
      <p>
        <i>
          <b>(video: Dan Bureţia)</b>
        </i>
      </p>
    </article>
  </body>
</html>