<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191109_04708999"/>
    <meta property="og:site_name" content="De Standaard"/>
    <meta property="article:published_time" content="2019-11-10T13:04:00+00:00"/>
    <meta property="og:title" content="Nieuwe verkiezingen in Bolivië na massaal protest"/>
    <meta property="og:description" content="Door aanhoudend protest na de presidentsverkiezingen in Bolivië kondigt president Evo Morales nieuwe verkiezingen aan. Dat deed hij nadat er in het Zuid-A..."/>
  </head>
  <body>
    <article>
      <h1>Nieuwe verkiezingen in Bolivië na massaal protest</h1>
      <address>
        <time datetime="2019-11-10T13:04:00+00:00">10 Nov 2019, 13:04</time>
      </address>
      <p>Door aanhoudend protest na de presidentsverkiezingen in Bolivië kondigt president Evo Morales nieuwe verkiezingen aan. Dat deed hij nadat er in het Zuid-Amerikaanse land protesten waren uitgebroken tegen de uitslag van de presidentsverkiezingen van 20 oktober.</p>
      <p>De bekendmaking van de uitslag van de verkiezingen verliep op zijn zachtst gezegd opmerkelijk. Op een bepaald moment werd de livestream van de resultaten onderbroken. Toen die een dag later hervat werd, bleek de linkse Morales voldoende uitgelopen te zijn op zijn centrumrechtse tegenstander Carlos Mesa om in een klap tot president uitgeroepen te worden.</p>
      <p>Tegen die gang van zaken wordt op verschillende plaatsen in Bolivia geprotesteerd, terwijl de kiescommissie volhoudt dat alles correct verlopen is. Er braken protesten uit in Bolivia. De oppositie eist zijn ontslag. In drie steden in het land, Cochabamba, Sucre en Santa Cruz, sloegen agenten vrijdag zelfs aan het muiten tegen de president.  Bij de protesten tegen het verloop van de presidentsverkiezingen vielen de afgelopen weken al drie doden in Bolivia. Meer dan 300 mensen raakten gewond.</p>
      <p>Zondag maakte de Organisatie van Amerikaanse Staten (OAS) bekend dat de officiële uitslag niet kan kloppen. Volgens de OAS moeten er nieuwe verkiezingen komen. Enkele tellen later kondigde Morales tijdens een televisietoespraak aan dat hij alle leden van de kiescommissie zal vervangen en dat er effectief verkiezingen zullen worden georganiseerd. 'Die moeten het Boliviaanse volk toelaten om op een democratische manier hun nieuw bestuur te verkiezen.'</p>
      <p>Eerder deed Morales de protesten af als 'een aanval op de rechtsstaat'. ‘Zusters en broeders, onze democratie is in gevaar omdat een staatsgreep van gewelddadige groepen tegen de constitutionele orde aan de gang is. Wij veroordelen voor de internationale gemeenschap deze aanval op de rechtsstaat’, verklaarde Morales na een spoedvergadering.</p>
      <p>
        <b>Belgen in Bolivië</b>
      </p>
      <p>Op de Belgische ambassade in Lima (die zich ontfermt over de Belgen in Bolivia, Peru en Ecuador) wordt de situatie op de voet gevolgd, maar men maant Belgen in Bolivia alvast aan om enkele voorzorgsmaatregelen te treffen en om voldoende voedsel, water en benzine te voorzien.</p>
      <p>‘De huidige situatie in Bolivia blijft onstabiel en verward’, zo luidt het in een e-mail van de ambassade. ‘Daarom heeft de Belgische ambassade in Lima besloten om de Biometrische Missie 2019, die van 18 tot 22 november in La Paz en Santa Cruz zou plaatsvinden, tot nader order uit te stellen.’</p>
      <p>‘De veiligheidsmaatregelen zijn nog steeds van kracht: vermijd vergaderingen, demonstraties en plaatsen waar veel volk is, respecteer de instructies en aanbevelingen van de lokale autoriteiten (...) Zorg voor een voorraad water, voedsel en benzine.’ Spanje geeft zijn landgenoten in Bolivia dezelfde raad.</p>
    </article>
  </body>
</html>