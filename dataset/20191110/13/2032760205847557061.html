<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89194"/>
    <meta property="og:site_name" content="Denník politika"/>
    <meta property="article:published_time" content="2019-11-10T13:35:01+00:00"/>
    <meta property="og:title" content="Slovensko patrí v recyklovaní plastov medzi najlepšie krajiny Európskej únie"/>
    <meta property="og:description" content="10.11.2019 (Webnoviny.sk) – Slovensko patrí v recyklovaní plastov medzi najlepšie krajiny Európskej únie. Dostalo sa medzi sedem krajín EÚ, kde sa v roku 2017 recyklovala viac ako polovica vzniknutého plastového odpadu z obalov. Celkovo sa Slovensko umiestnilo na lichotivom 6. mieste z EÚ-28, keď Slováci recyklovali plasty v 52 % prípadov. Vyplýva to z najnovších údajov, ktoré zverejnil štatistický úrad Európskej únie Eurostat."/>
  </head>
  <body>
    <article>
      <h1>Slovensko patrí v recyklovaní plastov medzi najlepšie krajiny Európskej únie</h1>
      <address><time datetime="2019-11-10T13:35:01+00:00">10 Nov 2019, 13:35</time> by <a rel="author">Webnoviny</a></address>
      <p>10.11.2019 (Webnoviny.sk) – Slovensko patrí v recyklovaní plastov medzi najlepšie krajiny Európskej únie. Dostalo sa medzi sedem krajín EÚ, kde sa v roku 2017 recyklovala viac ako polovica vzniknutého plastového odpadu z obalov. Celkovo sa Slovensko umiestnilo na lichotivom 6. mieste z EÚ-28, keď Slováci recyklovali plasty v 52 % prípadov. Vyplýva to z najnovších údajov, ktoré zverejnil štatistický úrad Európskej únie Eurostat.</p>
      <p>V Európskej únii sa v roku 2017 recyklovalo približne 42 % odpadu z plastových obalov. V porovnaní s rokom 2005 sa miera recyklácie plastového odpadu z obalov zvýšila v EÚ o 18 percentuálnych bodov z 24 % v roku 2005 na 42 % v roku 2017.</p>
      <p>Tento stúpajúci trend sa podľa Eurostatu pozoruje na rôznych úrovniach vo všetkých členských štátoch EÚ okrem Chorvátska.</p>
      <p>V roku 2017 bola najvyššia miera recyklácie plastového obalového odpadu zaznamenaná v Litve (74 %), pred Bulharskom (65 %), na Cypre (62 %, údaj za rok 2016), Slovinsku (60 %), Česku (59 %), na Slovensku (52 %) a v Holandsku (50 %).</p>
      <p>Naopak, na Malte sa recyklovala menej ako jedna tretina plastového odpadu (24 %, údaj za rok 2016) a málo sa recyklovalo aj v Estónsku, Francúzsku a Fínsku (každé 27 %), Írsku (31 %), Maďarsku (32 %), Luxembursku a Rakúsku ( 33 %).</p>
      <p>Viac k témam: <a href="https://www.webnoviny.sk/tag/odpad/"><u>odpad</u></a>, <a href="https://www.webnoviny.sk/tag/plasty/"><u>plasty</u></a>, <a href="https://www.webnoviny.sk/tag/recyklacia/"><u>recyklácia</u></a><br/>Zdroj: Webnoviny.sk – <a href="https://www.webnoviny.sk/slovensko-patri-v-recyklovani-plastov-medzi-najlepsie-krajiny-europskej-unie/"><u>Slovensko patrí v recyklovaní plastov medzi najlepšie krajiny Európskej únie</u></a> © SITA Všetky práva vyhradené.</p>
    </article>
  </body>
</html>