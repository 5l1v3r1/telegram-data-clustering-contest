<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231548/"/>
    <meta property="og:site_name" content="Українська правда"/>
    <meta property="article:published_time" content="2019-11-10T13:33:57+00:00"/>
    <meta property="og:title" content="Корнієнко про соцопитування в ОРДЛО: Тенденції треба мати на увазі"/>
    <meta property="og:description" content="Глава партії “Слуга народу” Олександр Корнієнко зазначає, що поки не зрозуміла обґрунтованість інформації, отриманої в результаті опитування жителів ОРДЛО, що було оприлюднене “Дзеркалом тижня”, однак показані там тенденції потрібно мати на увазі при напрацюванні рішень щодо Донбасу."/>
  </head>
  <body>
    <article>
      <h1>Корнієнко про соцопитування в ОРДЛО: Тенденції треба мати на увазі</h1>
      <address>
        <time datetime="2019-11-10T13:33:57+00:00">10 Nov 2019, 13:33</time>
      </address>
      <p>Глава партії "Слуга народу" Олександр Корнієнко зазначає, що поки не зрозуміла обґрунтованість інформації, отриманої в результаті опитування жителів ОРДЛО, що було оприлюднене "Дзеркалом тижня", однак показані там тенденції потрібно мати на увазі при напрацюванні рішень щодо Донбасу.</p>
      <p><b>Джерело</b>: Корнієнко на брифінгу після з'їзду партії в неділю, повідомляє "<a href="https://interfax.com.ua/">Інтерфакс-Україна</a>"</p>
      <p><b>Пряма мова</b>: "Будь-яка інформація впливає, але ми поки не розуміємо її обґрунтованість, скажімо так, тому що агентство, яке це проводило, не є топовим соціологічним агентством" (опитування проводилося з ініціативи Українського інституту майбутнього і "Дзеркала тижня" за допомогою компанії "Нью імідж Маркетинг Груп "- УП).</p>
      <p><b>Деталі</b>: Корнієнко допустив, що "якісь певні тенденції" це опитування, напевно, показало.</p>
      <p>"Звичайно, ці тенденції теж треба мати на увазі, займаючись напрацюванням рішень щодо вирішення даного питання (повернення та реінтеграції Донбасу - ІФ)", - зазначив політик.</p>
      <p>Корнієнко також додав, що поки не розуміє, як вести на окупованих територіях партійну роботу, реєструвати партійні осередки.</p>
      <p><b>Що було раніше</b>: Дані спільного <a href="https://dt.ua/internal/test-na-sumisnist-329032_.html">дослідження </a>Українського інституту майбутнього і "Дзеркала тижня. Україна", проведеного за допомогою компанії "Нью Імідж Маркетинг Груп" 7-31 жовтня показали, що майже всі (96,2%) жителі ОРДЛО покладають <a href="https://www.pravda.com.ua/news/2019/11/9/7231472/">відповідальність </a>за конфлікт на Донбасі на українську владу після Майдану, 50,9% бажають приєднання до РФ, 78,9% негативно оцінюють президента України Володимира Зеленського.</p>
      <p>73,4% опитаних висловилися <a href="https://www.pravda.com.ua/news/2019/11/9/7231511/">проти участі</a> українських політичних партій у місцевих виборах. Крім того, найбільшою <a href="https://www.pravda.com.ua/news/2019/11/10/7231512/">довірою </a>у жителів ОРДЛО користується президент РФ Володимир Путін.</p>
      <p>Всього в дослідженні взяли участь 1606 респондентів - 800 жителів ОРЛО і 806 з ОРДО.</p>
    </article>
  </body>
</html>