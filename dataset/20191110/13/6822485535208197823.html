<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819102.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T13:52:00+00:00"/>
    <meta property="og:title" content="سخنگوی سازمان تعزیرات: خودروسازها در روند کاهش قیمت خودرو خلل ایجاد کردند/ برخی دندانپزشکان به دلار هزینه از بیماران دریافت می‌کنند"/>
    <meta property="og:description" content="به گزارش ایسنا، سیدیاسر رایگانی در نشست خبری امروز خود با ارائه آماری از عملکرد شعب بدوی این سازمان گفت:  تعداد ۳۴۴ هزار و ۳۳۳ پرونده وارده داشتیم که  ۳۳۸ هزار و ۶۶ پرونده مختومه و ۴۸ هزار و ۹۶۴ پرونده مانده است و  رشد ۲۹۲ درصدی عملکرد نسبت به سال گذشته و  محکومیت ۱۷۳ هزار میلیارد ریالی متخلفان را داشتیم."/>
  </head>
  <body>
    <article>
      <h1>سخنگوی سازمان تعزیرات: خودروسازها در روند کاهش قیمت خودرو خلل ایجاد کردند/ برخی دندانپزشکان به دلار هزینه از بیماران دریافت می‌کنند</h1>
      <address>
        <time datetime="2019-11-10T13:52:00+00:00">10 Nov 2019, 13:52</time>
      </address>
      <p>سخنگوی سازمان تعزیرات حکومتی با بیان اینکه قیمت ایمپلنت در تهران تا ۵۶ الی ۵۷ میلیون تومان است، گفت: تعرفه‌ها در تهران تا ٢۵٠ درصد اختلاف دارند و بخش زیادی از مردم نمی توانند از خدمات دندانپزشکی به دلیل قیمت های بالا بهره مند شوند. برخی دندانپزشکان به دلار هزینه از بیماران دریافت میکنند. وزارت بهداشت باید در این خصوص وارد شود.</p>
      <p>به گزارش ایسنا، سیدیاسر رایگانی در نشست خبری امروز خود با ارائه آماری از عملکرد شعب بدوی این سازمان گفت:  تعداد ۳۴۴ هزار و ۳۳۳ پرونده وارده داشتیم که  ۳۳۸ هزار و ۶۶ پرونده مختومه و ۴۸ هزار و ۹۶۴ پرونده مانده است و  رشد ۲۹۲ درصدی عملکرد نسبت به سال گذشته و  محکومیت ۱۷۳ هزار میلیارد ریالی متخلفان را داشتیم.</p>
      <p>وی درباره آماری از پرونده‌های اجرای احکام گفت: ۱۹۸ هزار و ۳۵۳ پرونده وارده کالا و خدمات بوده که ۳۰ هزار و ۹۵۲ پرونده وارده قاچاق  و ۲۱ هزار و ۱۸۸ پرونده بهداشت، دارو و درمان بوده است. ۷۷۰ میلیارد ریال اعاده حق شاکی وارده به اجرای احکام و مبلغ ۴۶۱ میلیارد تومان وارده به اجرای وصولی در حق صندوق دولت بوده است.</p>
      <p>سخنگوی سازمان تعزیرات حکومتی گفت: کل  پرونده‌ها در ۷ ماهه نخست سال نسبت به بازه مشابه سال گذشته ۱۴ درصد رشد داشته است که این رقم در بحث قاچاق رشد ۲۸ درصدی داشته است.</p>
      <p>وی ادامه داد: در طرح اربعین تعداد ۱۲۵۶ اکیپ گشت مشترک تشکیل شده که ۵ هزار و ۸۸ مورد بازرسی انجام داده اند.   تعداد یک هزار و ۸۷۸ واحد دارای تخلف، ۲ هزار و ۳۲ واحد بدون تخلف، یک هزار و ۱۷۸ واحد نیازمند تذکر برای اصلاح تخلف شناسایی شدند و در این میان ۲ هزار و ۴۱۷ پرونده تشکیل شده و متخلفان به پرداخت ۳۷ میلیارد و ۹۸۵ میلیون ریال جریمه نقدی محکوم شده اند.</p>
      <p>رایگانی ادامه داد: متاسفانه علی رغم اینکه در دو ماهه اخیر شاهد بودیم بازار نسبت به سیر نزولی کاهش خودرو تلاش داشته ولی خودروسازان بخوبی آن را انجام ندادند و خودروسازها در قیمت پایین خودروهای داخلی با عدم عرضه خودرو و پلاک گذاری خودرو خلل ایجاد کردند. معتقدیم باید خودروسازها نقش بهتری داشته باشند ولی متاسفانه قیمت خودرو را  تا ۵  الی ۱۱ میلیون تومان هم افزایش و شاهد بودیم که سیر صعودی گرفت.</p>
      <p>وی تاکید کرد: در شرایطی که صنعت خودرو قیمت را تعیین کرد ولی بازار به سمت کاهش حرکت می کرد ولی خودروسازها خلل ایجاد کردند و سیر نزولی را به صعودی تبدیل کردند.</p>
      <p>سخنگوی سازمان تعزیرات حکومتی ادامه داد: در کردستان، قاچاقچیان ۳ محموله فرآورده نفتی به مقدار ۹۴ هزار لیتر در شهرستان بیجار را دستگیر و علاوه بر ضبط محموله حکم به پرداخت ۷ میلیارد و ۴۰۰ میلیون ریال جزای نقدی برای متخلفان صادر شد که این حکم اجرایی شده است.</p>
      <p>وی افزود: قاچاقچی ۱۱۰ دستگاه تلفن همراه هوشمند در شهرستان دیواندره به پرداخت ۵ میلیارد و ۸۲۰ مییلون ریال جزای نقدی در حق صندوق دولت محکوم شد.</p>
      <p>رایگانی تصریح کرد: در خراسان رضوی، مأمورین هنگ مرزی تایباد از یک تبعه افغانستان ۱۱ میلیون و ۹۹۰ هزار روپیه معادل ۷۲۰ میلیون تومان را در جعبه های بیسکویت کشف کردند و پرونده در حال رسیدگی است.</p>
      <p>وی افزود: مامورین مستقر در ترمینال پروازهای خارجی از یک تبعه عراقی ۳۶ میلیون و ۹۸۵ هزار دینار عراقی و ۴۱ هزار و ۹۰۰ دلار آمریکا را کشف و ضبط کردند. مامورین همچنین از مسافر دیگری مقدار ۵۳ هزار دلار آمریکا را کشف کردند.</p>
      <p>سخنگوی سازمان تعزیرات حکومتی افزود: در ایلام، محموله سیگار قاچاق در شعبه اول دره شهر تشکیل و پرونده این تخلف به ارزش ۳ میلیارد و ۴۶۶ میلیون ریال در حال رسیدگی است.</p>
      <p>وی افزود:  پرونده قاچاق محموله پارچه به ارزش یک میلیارد و ۸۱۶ میلیون ریال نیز در شعبه اول تعزیرات مهران در دست رسیدگی است.</p>
      <p>رایگانی تصریح کرد: در فارس، عامل قاچاق ۹۶۱ دستگاه گوشی تلفن همراه قاچاق در شهرستان فیروزآباد به پرداخت ۲۸ میلیارد ریال جریمه نقدی محکوم شده و متهم به علت عجز از پرداخت جریمه در زندان به سر می برد. همچنین  قاچاقچی البسه زنانه در شهرستان کازرون به پرداخت ۱۳ میلیارد ریال جریمه محکوم شده است.</p>
      <p>وی افزود: در آذربایجان غربی، متهمین قاچاق ۶۲۴ هزار و ۳۷۰ دلار آمریکا به ضبط ارز مکشوفه و پرداخت ۶۹ میلیارد ریال جریمه نقدی محکوم شدند. همچنین  عامل قاچاق ۴۶ هزار و ۱۴۰ لیتر نفت سفید در شهرستان ارومیه به ضبط سوخت مکشوفه و پرداخت ۳۵ میلیارد ریال جریمه نقدی محکوم شد.</p>
      <p>رایگانی ادامه داد: ۳۵ پرونده تخلف شرکت‌های هواپیمایی در ایام اربعین تشکیل شده است. متأسفانه حتی در یک مورد یک شرکت هواپیمایی خارجی اقدام به فروش بلیط هواپیما ی شیراز به نجف به قیمت ۱۱میلیون تومان کرد و سوال اینجاست که شرکت های هواپیمایی خارجی این میزان را با چه محوری اعلام کرد است؟</p>
      <p>وی افزود: در سمنان،   متهم حمل ۵ هزار و ۷۱۷ باکس سیگار قاچاق در شاهرود به ضبط محموله و پرداخت یک میلیارد و ۸۸۶ میلیون ریال جریمه نقدی محکوم شد. همچنین  پرونده تخلف یک شرکت تولیدی به دلیل عرضه خارج از شبکه و عدم ایفای تعهدات ۲ هزار تن شمش آلومینیومی به ارزش ۷۰ میلیارد ریال تشکیل شده و در حال رسیدگی است.</p>
      <p>سخنگوی سازمان تعزیرات حکومتی افزود: در کرمان، با کشف ۳۰ هزار و ۵۰۰ لیتر نفت و گاز از یک تانکر نفتکش، متهم به ضبط محموله و پرداخت ۲ میلیارد و ۱۷۲ میلیون ریال جریمه نقدی محکوم شد که این حکم اجرایی شده است. در زنجان نیزچهار انبار احتکار کالا شناسایی و به صورت سرزده مورد بازرسی قرار گرفت و پس از احراز تخلف، حکم به الزام عرضه کالاها به نرخ دولتی صادر و متهمین به پرداخت یک میلیارد و یکصد میلیون ریال جریمه نقدی محکوم شدند. در یزد نیز  با هوشیاری ماموران، محموله قاچاق قطعات، لوازم خودرو و عدسی عینک در گلوگاه شهید مدنی مهریز کشف و پرونده به ارزش ۲ میلیارد ریال در حال رسیدگی است.</p>
      <p>وی افزود: در آذربایجان شرقی، با توجه به تعهد یک شرکت در قبال دریافت ارز برای واردات گوشت و کاغذ دیواری و با توجه به عدم ارائه مدارک در خصوص انجام تعهد ظرف ۳ ماه، پرونده رسیدگی شد و نهایتا تخلف شرکت محرز اعلام شد و مقرر شد مبلغ ۳ میلیون یورو و ۶ میلیارد و ۶۱۳ وون کره جنوبی به بانک شاکی بازگردانده شود و کارت بازرگانی شرکت نیز ۶ ماه تعلیق شد. یک شرکت تولیدی قند که اقدام به عرضه خارج از شبکه ۲ هزار تن شکر سهمیه ای کرده نیز رسیدگی و مشخص شد علاوه بر تخلف مذکور، این شرکت مقدار ۳۵۰ تن شکر را نیز از سهمیه استانی دریافت و تبدیل به قند کرده و به قیمت بالاتر از قیمت مصوب به فروش رسانده است. نهایتا با احراز تخلف، متهم به پرداخت ۱۳۷ میلیارد جزای نقدی در حق صندوق دولت محکوم شد.</p>
      <p>سخنگوی سازمان تعزیرات حکومتی افزود: در مازندران نیز  جریمه گرانفروشی یک شرکت لبنی به مبلغ ۱۰ میلیارد ریال وصول شد. پرونده گرانفروشی روغن موتور به ارزش ۳ میلیارد ریال تشکیل و در حال رسیدگی است. در سیستان و بلوچستان نیز در راستای طرح ویژه مبارزه با قاچاق سوخت توسط سربازان گمنام امام زمان (عج) سپاه شهرستان زابل تعداد ۲۵ دستگاه کشنده شناسایی و مورد بررسی قرار گرفت و در همین راستا از این تعداد خودرو ۱۳۰ هزار لیتر فرآورده‌های نفتی شامل نفت گاز و بنزین قاچاق کشف شد و پس از دستگیری متهمین، پرونده به تعزیرات حکومتی زابل ارسال و در شعبه ویژه تخلفات قاچاق کالا و ارز رسیدگی شد و قاچاقچیان را جمعا به میزان ۱۸ میلیارد ریال جزای نقدی و ضبط سوخت مکشوفه، ظروف و اقلام وسیله ارتکاب قاچاق محکوم کرد و با اقدامات صورت گرفته حکم پرونده اجرا و جریمه صادره از متخلفین وصول شد.</p>
      <p>وی افزود:  در استان مرکزی، عامل قاچاق ۴۳۵ عدد انواع کپسول گاز کولر و یخچال ساخت کشور چین و هند به دلیل حمل کالای قاچاق و مباشرت به پرداخت ۲۵ میلیارد ریال جریمه و ضبط کالا به نفع دولت محکوم شد. در خوزستان نیز  دو نفر به اتهام قاچاق ۵۸ تن پارچه از سوی نیروی انتظامی دستگیر و در شعبه شهرستان خرمشهر به ضبط کالا و پرداخت ۱۶ میلیارد ریال جزای نقدی در حق دولت محکوم شدند. در خراسان جنوبی نیز، قاچاقچی ۱۵ دستگاه گوشی تلفن همراه هوشمند به پرداخت ۹ میلیارد و ۷۱۵ میلیون ریال جریمه نقدی محکوم شد. همچنین  ۳ تن مکمل خوراک دام به ارزش یک میلیارد و ۵۶۵ میلیون ریال کشف و پرونده در حال رسیدگی است.</p>
      <p>سخنگوی سازمان تعزیرات حکومتی افزود: در خراسان شمالی نیز  متهم قاچاق ۲۰۹ هزار نخ سیگار قاچاق توسط یک کامیون باری، به ضبط کالا و پرداخت یک میلیارد و ۵۹۶ میلیون ریال جریمه نقدی محکوم شد.</p>
      <p>وی در پاسخ به سوالی درباره بازداشت یکسری مسئولان تعزیرات گفت: چند نفر در ستاد تخلفاتی داشتند که با پیگیری شخص رییس سازمان این متخلفین به دادگستری معرفی و به  دادسرا احضار شدند. پرونده آماده ارسال به دادگاه برای رسیدگی و صدور حکم است.</p>
      <p>سخنگوی سازمان تعزیرات حکومتی با بیان اینکه تعداد این افراد ۳ نفر بودند افزود: این افراد مشغول به کارند زیرا حکمی صادر نشده است.</p>
      <p>رایگانی در باره  محموله ذرت‌های آلوده به کشور نیز گفت: مقدار زیادی ذرت آلوده  وارد کشور شده اما مردم نگران نباشند زیرا یک دانه ذرت وارد چرخه تولید نشده است. حدود سه چهار سالی است که وارد شده اما بحث در رابطه با نحوه‌ امحای آنهاست. نمی شود آنها را به دریا ریخت. حمل اینها خیلی هزینه بردار است. این موضوع در اختیار تعزیرات نیست.</p>
      <p>رایگانی در پاسخ به سوالی مبنی بر اینکه  نظارت تعزیرات بر خودروسازها به کجا رسید؟ آیا تعزیرات الان بر عملکرد خودروسازها از جمله نوع و نحوه فروش اشراف دارد؟ گفت: ما ناظر نیستیم و  دستگاه رسیدگی کننده هستیم و در قالب دستگاه رسیدگی‌کننده روزانه آمار تولید را از شرکت‌های خودروساز ها می خواهیم و تعداد انبار ها و قطعات را برای ما ارسال می کنند.</p>
      <p>وی افزود: در خصوص قیمت گذاری، مرجع قیمت‌گذاری سازمان حمایت مصرف‌کنندگان و تولیدکنندگان است که قیمت نهایی در ستاد تنظیم بازار تعیین می شود اما متاسفانه قیمت‌گذاری خودرو ها تابع قیمت تمام شده، قطعات و لوازم یدکی و حقوق کارگران و بیمه نیست.  ما معتقدیم در بخش عرضه و تقاضا می شد بازار خودرو را تنظیم خوبی کرد ولی در یکی دو ماهه اخیر روند نزولی خودروسازها نگذاشت این اتفاق بیفتد.</p>
      <p>سخنگوی تعزیرات در پاسخ به سوالی درباره بازگشت مبلغی به زائران اربعین از سوی اپراتورها گفت: صرف اینکه ٢۶ میلیارد تومان به حساب مشترکان یا به عبارتی زائران امام حسین (ع) برگشت داده شود، کافی نیست و باید مشخص شود و شفاف باشد که این مبالغ به چه علت بوده است، به دلیل گران‌فروشی یا کم فروشی بوده است. اگر پیگیری های شخص وزیر ارتباطات نبود این اقدام انجام نمی شد بنابراین برای برخورد با متخلفان باید تخلف اپراتورها از سوی وزارت ارتباطات اعلام شود تا تعزیرات به این تخلفات رسیدگی کند.</p>
      <p>وی با بیان اینکه قیمت ایمپلنت در تهران تا ۵۶ الی ۵۷ میلیون تومان است، گفت: تعرفه‌ها در تهران تا ٢۵٠ درصد اختلاف دارند و بخش زیادی از مردم نمی توانند از خدمات دندانپزشکی به دلیل قیمت های بالا بهره مند شوند. برخی دندانپزشکان به دلار هزینه از بیماران دریافت می کنند و قیمت ایمپلنت در تهران تا ۵۶ میلیون تومان است. اخیرا شنیده‌ام عده بسیاری به مبلغ دو میلیون تومان ایمپلنت انجام داده اند و باعث مشکلات بسیاری برای بیماران شده است زیرا کیفیت بسیار پایین داشته است بنابراین وزارت بهداشت دراین خصوص وارد شود و متخلفان را شناسایی و به تعزیرات معرفی کنند.</p>
      <p>سخنگوی تعزیرات تصریح کرد: مردم گول تبلیغات را نخورند زیرا برخی مواقع خدمات بی کیفیت دندانپزشکی موجب عفونت‌های مغزی می شود و بسیار خطرناک است. متاسفانه انجمن صنفی دندانپزشکان  تبلیغات آدامس و خمیردندان را تایید می کند اما در مورد قیمت گذاری این خدمات وارد نشده است.</p>
      <p>رایگانی درباره فعالیت فروشگاه‌های فروش اینترنتی گفت: حتی شرکت‌های برند در فضای مجازی تقلب در کسب مشهود دارند و از نظر بهداشتی کالاهای بهداشتی که عرضه می کنند، فاقد نظارت هستند. کالاهای مصرفی الکتریکی مانند گوشی موبایل، کامپیوتر و لپ تاپ تقلبی بسیاری به صورت اینترنتی فروخته می شود و تماس های بسیاری با سامانه ١٣۵ تعزیرات در این زمینه داشتیم.</p>
      <p>رایگانی اضافه کرد: فروش همه کالاها در فروشگاه‌های مجازی با متولی است. یک اتحادیه فقط کل فروش اینترنتی را رصد می‌کند و تاکنون هیچ پرونده‌ای به تعزیرات از این اتحادیه ارجاع نشده است بنابراین مردم در این زمینه هوشیار باشند.</p>
      <p>رایگانی گفت: از  ٣۵ پرونده تخلف برای دفاتر هواپیمایی که در بازه زمانی اربعین تشکیل شده، استان تهران دارای ٢٣ پرونده تخلف و بعد از آن استان خوزستان قرار دارد. اگر این تخلفات در شبکه دلالی نیست در چه قالبی است که اینطور تخلف می کنند؟</p>
      <p>سخنگوی سازمان تعزیرات با اشاره  به کشف انواع ارزهای خارجی در گشت‌های تعزیراتی استان تهران گفت: انواع ارزهای خارجی به مبلغ ۳میلیارد و ۱۱۱میلیون ریال در گشت های تعزیرات در فرودگاه امام خمینی تهران کشف شد که فرد به پرداخت ۶ میلیارد ریال و ضبط ارزهای مکشوفه محکوم شد.</p>
    </article>
  </body>
</html>