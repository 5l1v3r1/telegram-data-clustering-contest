<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/francie-slavi-diky-mladenovicove-treti-fedcupovy-titul/1819284?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T13:09:00+00:00"/>
    <meta property="og:title" content="Francie slaví díky Mladenovicové třetí fedcupový titul"/>
    <meta property="og:description" content="Perth (Austrálie) - Francouzské tenistky jsou nástupkyněmi českých reprezentantek na fedcupovém trůnu. O své třetím titulu a prvním po 16 letech rozhodly v závěrečné čtyřhře Kristina Mladenovicová s Caroline Garciaovou, které v Perthu porazily Ashleigh Bartyovou a Samanthu Stosurovou 6:4 a 6:3. Francie zvítězila nad domácími Australankami 3:2 na zápasy."/>
  </head>
  <body>
    <article>
      <h1>Francie slaví díky Mladenovicové třetí fedcupový titul</h1>
      <address><time datetime="2019-11-10T13:09:00+00:00">10 Nov 2019, 13:09</time> by <a rel="author" href="http://www.ctk.cz/" target="_blank">ČTK</a></address>
      <p>Perth (Austrálie) - Francouzské tenistky jsou nástupkyněmi českých reprezentantek na fedcupovém trůnu. O své třetím titulu a prvním po 16 letech rozhodly v závěrečné čtyřhře Kristina Mladenovicová s Caroline Garciaovou, které v Perthu porazily Ashleigh Bartyovou a Samanthu Stosurovou 6:4 a 6:3. Francie zvítězila nad domácími Australankami 3:2 na zápasy.</p>
      <slideshow>
        <figure>
          <img src="https://i3.cn.cz/6/1573390156_P201911100334901.jpg"/>
        </figure>
        <figure>
          <img src="https://i3.cn.cz/6/1573386819_P201911100302401.jpg"/>
        </figure>
        <figure>
          <img src="https://i3.cn.cz/6/1573386786_P201911100302101.jpg"/>
        </figure>
        <figure>
          <img src="https://i3.cn.cz/6/1573377745_P201911100218101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3043">Fotogalerie: Tenisový Fed Cup 2019</a>
        </figcaption>
      </slideshow>
      <p>Hrdinkou utkání se stala čtyřicátá hráčka žebříčku dvouhry a deblová dvojka Mladenovicová. V sobotu deklasovala Ajlu Tomljanovicovou, v dnešní úvodní dvouhře zdolala světovou jedničku Bartyovou a podílela se i na vítězném bodu ve čtyřhře.</p>
      <p>"Je to pro nás s Caroline hrozně emotivní, poté co jsme před třemi lety nezvládly poslední krok," připomněla Mladenovicová finále z roku 2016 proti České republice, ve kterém doma ve Štrasburku francouzský pár prohrál rozhodující čtyřhru s Barborou Strýcovou a Karolínou Plíškovou. "Dneska jsme chtěly tuhle malou odvetu rozhodnout pro sebe. Je to nepopsatelné," rozplývala se šťastná Mladenovicová.</p>
      <p>Zářil i kapitán Julien Benneteau, který ještě vloni krátce po oficiálním ukončení kariéry pomohl jako hráč Francouzům vyřadit v semifinále Davis Cupu Španělsko a vedení fedcupového týmu se ujal před osmi měsíci. "Právě teď jsem ten nejpyšnější muž na planetě," radoval se sedmatřicetiletý Benneteau. "Jsem pyšný na holky v týmu. Zasloužily si to. Usilovaly o tenhle titul strašně dlouho," dodal.</p>
      <p>Finále v Perthu, kde za dva dny přišlo do hlediště 26.951 diváků, což je druhá nejvyšší návštěva na finále, bylo poslední v současném formátu soutěže. Od příštího roku se uskuteční od 14. do 19. dubna na antuce v Budapešti závěrečný turnaj, kterého se zúčastní dvanáct týmů. Každý zápas tam bude mít dvě dvouhry a čtyřhru.</p>
      <p>Za stavu 1:1 po sobotě dnes nejprve Mladenovicová zdolala Bartyovou po urputné bitvě 2:6, 6:4 a 7:6. Stav ale srovnala Tomljanovicová výhrou 6:4, 7:5 nad třiatřicetiletou Pauline Parmentierovou, která nahradila Garciaovou.</p>
      <p>Mladenovicová i Bartyová vyhrály sobotní dvouhry suverénně a jejich vzájemný duel přinesl bitvu trvající dvě a půl hodiny. Deblová dvojka Mladenovicová se po první ztracené sadě zvedla a zápas otočila. V rozhodujícím tie-breaku skvěle podávala a vyhrála ho 7:1. Po mečbolu si šťastně lehla na sluncem rozpálený kurt.</p>
      <p>"Bojovala jsem o každý míč a přesně takhle miluju hrát tenis. I po první ztracené sadě jsem věřila. Jsem na sebe pyšná," řekla šestadvacetiletá Mladenovicová, která ukončila sérii patnácti fedcupových výher Bartyové. "Ona byla ten, kdo útočil, využila o trochu víc šancí a byla odměněna," konstatovala Bartyová.</p>
      <p>Třiatřicetiletá Parmentierová, až 122. hráčka světa, dostala přednost před Garciaovou, která v sobotu utržila od Bartové dva "kanáry". Tomljanovicová ale hrála aktivněji a každý set uzavřela ziskem soupeřčina podání.</p>
      <p>Čtyřhru začaly výborně Australanky, ale vedení 2:0 bylo jejich jediné v utkání. Francouzky pak za stavu 5:4 prorazily podání Bartyové. Mladenovicová s Garciaovou ve druhé sadě vedly 3:0 a za stavu 5:2 ještě dva mečboly při servisu Stosurové neproměnily. Mladenovicová ale při svém podání duel ukončila.</p>
      <p>"Byl to šílený víkend pro každého," řekla Garciaová, jež se dokázala pro čtyřhru vzpamatovat ze sobotního debaklu se dvěma kanáry v singlu. "Zahrály jsme skvělý zápas a bylo to vypjaté. Samozřejmě hodně stresující, ale vypořádaly jsme se s tím velmi dobře," dodala.</p>
      <p>Předešlé dva fedcupové tituly Francouzky získaly v letech 1997 a 2003.</p>
      <p>
        <b>Finále tenisového Fed Cupu v Perthu (tvrdý povrch):</b>
      </p>
      <p>
        <b>Austrálie - Francie 2:3</b>
      </p>
      <p>Bartyová - Mladenovicová 6:2, 4:6, 6:7 (1:7), Tomljanovicová - Parmentierová 6:4, 7:5, Stosurová, Bartyová - Garciaová, Mladenovicová 4:6, 3:6.</p>
    </article>
  </body>
</html>