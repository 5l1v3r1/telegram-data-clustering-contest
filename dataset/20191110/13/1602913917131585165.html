<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/sts-peste-1-600-de-angajati-asigura-asistenta-pentru-operatorii-din-toate-sectiile-de-votare-18563387"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T13:57:57+00:00"/>
    <meta property="og:title" content="STS: Peste 1.600 de angajaţi asigură asistenţă pentru operatorii din toate secţiile de votare"/>
    <meta property="og:description" content="STS anunţă că peste 1.600 de angajaţi asigură 24 de ore din 24 asistenţă tehnică pentru oeratorii de calculator din toate secţiile de votare din ţară şi străinătate, fiind 41 de centre de preluare a apelurilor. Echipamentele sunt funcţionale şi disponibile 100% de când au fost puse în funcţiune. "/>
  </head>
  <body>
    <article>
      <h1>STS: Peste 1.600 de angajaţi asigură asistenţă pentru operatorii din toate secţiile de votare</h1>
      <address>
        <time datetime="2019-11-10T13:57:57+00:00">10 Nov 2019, 13:57</time>
      </address>
      <p>STS anunţă că peste 1.600 de angajaţi asigură 24 de ore din 24 asistenţă tehnică pentru oeratorii de calculator din toate secţiile de votare din ţară şi străinătate, fiind 41 de centre de preluare a apelurilor. Echipamentele sunt funcţionale şi disponibile 100% de când au fost puse în funcţiune. </p>
      <p>„Peste 1.600 de angajaţi ai Serviciului de Telecomunicaţii Speciale (STS) asigură asistenţă tehnică pentru operatorii de calculator şi preşedinţii secţiilor de votare din ţară şi din străinătate, precum şi intervenţie operativă”, transmit reprezentanţii STS printr-un comunicat de presă.</p>
      <p>Sunt 41 de centre de preluare a apelurilor, câte unul în fiecare judeţ din ţară şi unul pentru Bucureşti-lfov şi străinătate, care funcţionează neîntrerupt, 24 de ore din 24.</p>
      <p>Personalul STS asigură asistenţă tehnică pentru utilizarea echipamentelor din secţiile de votare şi consiliază operatorii de calculator cu privire la utilizarea tabletelor şi aplicaţia pentru verificarea dreptului de vot.</p>
      <p>Potrivit prim-adjunctului directorului STS, Ionel-Sorin Bălan, din 2016 şi până acum, STS a instruit peste 50.000 de persoane, iar în ultimele două luni, pentru acest proces electoral, peste 9.000.</p>
      <p>„Specialiştii STS sunt pregătiţi să ofere asistenţă tehnică privind diverse situaţii semnalate de operatorii de calculator şi preşedinţii secţiilor de votare. (...) Pentru secţiile de votare din străinătate noutatea este semnătura preluată în format digital, care vine în sprijinul membrilor-operatori de calculator şi al alegătorilor. Prin semnătura digitală se reduce timpul de preluare şi verificare a datelor alegătorilor, astfel încât întreaga operaţiune durează mai puţin ca la procesele electorale anterioare. Totodată, în secţiile de votare asigurăm echipamente de voce şi date”, a declarat prim-adjunctul directorului STS, general de brigadă ing. Ionel-Sorin Bălan.</p>
      <p>Preluarea apelurilor este configurată astfel încât apelantul optează apăsând:</p>
      <p>- tasta 1 pentru asistenţă tehnică privind sistemul informatic şi de comunicaţii (STS);<br/>- tasta 2 pentru asistenţă de specialitate privind operaţiunile electorale (AEP, BEC);<br/>- tasta 3 pentru asistenţă de specialitate privind completarea procesului-verbal (INS);<br/>- tasta 4 pentru sesizări privind votul multiplu (MAI).</p>
      <p>În Bucureşti-Ilfov, Centrul de preluare a apelurilor este operaţional din 5 noiembrie, ora 22:00, odată cu începerea votului prin corespondenţă şi va funcţiona până pe 11 noiembrie, când se va închide ultima secţie de votare, se mai arată în comunicatul de presă menţionat.</p>
      <p>Echipamentele centrale de comunicaţii şi tehnologia informaţiei instalate pentru acest proces electoral, conform prevederilor legale, sunt funcţionale şi au o disponibilitate de 100% din momentul punerii în funcţiune şi până în acest moment.</p>
      <p>„La sfârşitul acestei săptămâni, analişti electorali ai Oficiului pentru Instituţii Democratice şi Drepturile Omului (ODIHR) din cadrul Organizaţiei pentru Securitate şi Cooperare în Europa (OSCE) s-au întâlnit cu reprezentanţii STS pentru a discuta despre rolul şi atribuţiile instituţiei noastre în cadrul procesului electoral. Specialiştii STS le-au prezentat sistemele informatice şi aplicaţiile dezvoltate pentru desfăşurarea în bune condiţii a alegerilor prezidenţiale şi au îndrumat analiştii în utilizarea tabletei pentru a afla cum se votează acum în străinătate”, mai precizează sursa citată.</p>
    </article>
  </body>
</html>