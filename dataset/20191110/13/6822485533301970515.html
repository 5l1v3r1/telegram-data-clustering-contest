<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819095.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T13:10:00+00:00"/>
    <meta property="og:title" content="چمران: حدادعادل نامزد انتخابات مجلس نمی‌شود"/>
    <meta property="og:description" content="نامه‌نیوز نوشت: انتخابات مجلس در پیش است. جدیدترین خبرها آن بود که لیست قم مرکب از امیرآبادی فراهانی، علیرضا زاکانی و مجتبی ذوالنوری خواهد بود و علی لاریجانی نیز قصدی برای کاندیداتوری ندارد."/>
  </head>
  <body>
    <article>
      <h1>چمران: حدادعادل نامزد انتخابات مجلس نمی‌شود</h1>
      <address>
        <time datetime="2019-11-10T13:10:00+00:00">10 Nov 2019, 13:10</time>
      </address>
      <p>عضو شورای ائتلاف اصولگرایان و نیروهای انقلاب گفت: شاید عده ای دوست دارند که آقای حدادعادل وارد عرصه رقابت و انتخابات شود و این را به عنوان امیدهای آینده خودشان مطرح می کنند اما آقای حدادعادل نامزد انتخابات مجلس نیست که بعد بخواهد سرلیست قرار بگیرد.</p>
      <p>نامه‌نیوز نوشت: انتخابات مجلس در پیش است. جدیدترین خبرها آن بود که لیست قم مرکب از امیرآبادی فراهانی، علیرضا زاکانی و مجتبی ذوالنوری خواهد بود و علی لاریجانی نیز قصدی برای کاندیداتوری ندارد.</p>
      <p>درباره صحت و سقم اخبار مربوط به اردوگاه اصولگرایان با مهدی چمران عضو شورای ائتلاف گفتگو کردیم.</p>
      <p>مشروح گفتگوی با مهدی چمران را در ادامه بخوانید.</p>
      <p>*****</p>
      <p>
        <b>*چند روز پیش خبری آمد که در قم نیروهای اصولگرا و انقلابی لیست نهایی خود را با حضور آقایان امیرآبادی، زاکانی و ذوالنوری بستند، آیا این فهرست مورد تأیید شورای ائتلاف قرار دارد؟</b>
      </p>
      <p>در این زمینه هنوز بحثی نشده است. هیچ لیستی در مرکز تأیید یا تکذیب نمی کنند مگر اینکه مورد اختلاف واقع شود. استان ها خودشان تصمیم می گیرند. البته سازوکاری دارد که نیروهای انقلابی هر استان رأی مجمع و نظرسنجی عمومی به نتایجی می رسند و نتایج را اعلام می کنند. در مجموع کسی جز مردم استان، برای آن استان کاندیدا تعیین نمی کند.</p>
      <p>
        <b>*یعنی اگر پایگاه رأی اصولگراها در قم به اختلاف نخورند، شورای ائتلاف در مرکز روی ترکیب لیست قم ورود نمی کند؟</b>
      </p>
      <p>خیر، ورود نمی کند، تصمیم خود آنهاست که به چنین نتیجه ای رسیدند.</p>
      <p>
        <b>*بعد از اعلام خبر یادشده، خبر دیگری در فضای رسانه ای منتشر شد که آقای لاریجانی نامزد انتخابات مجلس نمی شود؛ آیا چون او در لیست منتخب اصولگرایان نبود چنین تصمیمی گرفت؟</b>
      </p>
      <p>نمی دانم. از خودشان باید پرسید.</p>
      <p>
        <b>*خبری هم آمده که اصولگرایان این دوره در تهران یک سرلیست نخواهند داشت و با چند سرلیست وارد عرصه رقابت انتخاباتی می شوند، این تدبیر چقدر می تواند در جمع آوری رأی به اصولگراها کمک کند؟</b>
      </p>
      <p>چندتا سرلیست نیست، ممکن است حالا گروه هایی نپیوندند و ائتلاف صددرصدی شکل نگیرد. بعضی احزاب و گروه ها با وجودی که می دانند رأی نمی آورند اصرار دارند و وظیفه خود می دانند که جداگانه لیست بدهند.</p>
      <p>
        <b>*این صحبت شما درباره پایداری است که اخیرا دبیرکلش گفته وارد ائتلاف های پدرسالارانه نمی شود؟</b>
      </p>
      <p>اسم نمی آورم. انشاءالله که همه بتوانند به نظر واحد برسند چون موفقیت آمیزتر خواهد بود.</p>
      <p>
        <b>*اخیرا اعلام شد که پایداری به شورای ائتلاف پیوسته اما موضع اخیر دبیرکل و یک عضو جبهه پایداری نشان داد که آن خبر صحت نداشت، موضوع از چه قرار بود؟</b>
      </p>
      <p>جامعه روحانیت تلاشی کرد که این کار صورت بپذیرد. البته پایداری اعلام کرد مخالفتی با شورای ائتلاف نمی کند اما اینکه بپیوندند و با هم یکسان باشند، باید منتظر آینده ماند. امیدواریم این شکل بگیرد.</p>
      <p>
        <b>*پس تا امروز پایداری به شورای ائتلاف نپیوسته است؟</b>
      </p>
      <p>هنوز خبر خاصی در این زمینه نشنیدم.</p>
      <p>
        <b>*اینکه می گویند آقای کعبی نماینده جبهه پایداری در جلسه شورای ائتلاف است، صحت دارد؟</b>
      </p>
      <p>خود ایشان چنین مسئله ای را نگفته است و اعلام کرده من نماینده {آنها} نیستم.</p>
      <p>
        <b>* در انتخابات مجلس دهم کلاه مخملی ها به همایش انتخاباتی اصولگراها آمدند، عکس هایی هم بیرون آمد که کنار آقای حدادعادل نشسته بودند. در انتخابات ریاست جمهوری سال 96 نیز تتلو در کنار آقای رئیسی قرار گرفت؛ فکر می کنید این روش ها برای جذب آرای خاکستری و رأی کسانی که هنوز تصمیم نگرفتند رأی خود را به نفع لیست چه جناحی داخل صندوق بیاندازند، موثر بود و این دوره نیز از چنین روش هایی استفاده خواهد شد؟</b>
      </p>
      <p>فکر نمی کنم هیچ کدام اینها نه ضروری و نه موثر است. کلاه مخملی ها که آن روز آمدند در واقع یکسری بازیگر فیلم سینما بودند و خودشان آمدند و در مراسم شرکت کردند، کسی از آنها دعوت نکرده بود. جلسه عمومی و در هم باز بود حالا یک عده ای با همان لباس های صحنه بازیگری آمدند در مراسم شرکت کردند. باز هم می گویم آنها بازیگران سینما بودند، کلاه مخملی های حرفه ای نبودند. درباره ملاقات تتلو با آقای رئیسی هم خیلی توضیح مفصل دادم و حرف جدیدی ندارم. قاعدتا اینها روشی برای جذب آرای مردم نبوده و نخواهد بود.</p>
      <p>
        <b>*یعنی ما شاهد وقایع مشابهی در انتخابات مجلس آینده نخواهیم بود؟</b>
      </p>
      <p>از این اتفاقات ممکن است بیفتد. ممکن است در جلسه ای چهار نفر با لباس یا ترکیب خاصی بیایند و شرکت کنند و هیچ برنامه ریزی هم نشده باشد. در مجموع روی این اتفاقات خیلی نمی شود برای جذب رأی حساب باز کرد. ممکن است بزرگش کنند و روی آن مانور و تبلیغات مثبت و منفی انجام دهند اما کارکرد رسانه ای دارد و اقدام تشکیلاتی نخواهد بود.</p>
      <p>
        <b>*نکته ای هم در روزهای اخیر مطرح شده که بین آقایان حدادعادل و محمدباقر قالیباف برای سرلیستی در تهران رقابت جدی به وجود آمده است، این موضوع صحت دارد؟</b>
      </p>
      <p>شاید عده ای دوست دارند که آقای حدادعادل وارد عرصه رقابت و انتخابات شود و این را به عنوان امیدهای آینده خودشان مطرح می کنند اما آقای حدادعادل نامزد انتخابات مجلس نیست که بعد بخواهد سرلیست قرار بگیرد بنابراین اصل این بحث ها زیر سئوال است. نکته دیگر آنکه روی سرلیستی که هیچ، درباره تدوین لیست تهران هم هیچ صحبتی نشده است و تدوین فهرست باید فرایند خودش را طی کند.</p>
      <p>
        <b>*درباره آقای قالیباف چه طور؟ صحبتی شده است؟</b>
      </p>
      <p>اصلا هیچ صحبتی در این زمینه تا به حال نشده است.</p>
    </article>
  </body>
</html>