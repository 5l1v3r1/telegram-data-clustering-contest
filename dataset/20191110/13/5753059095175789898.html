<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/10/news/roma_bloccati_due_rapinatori_di_rolex_agenti_sparano_colpo_in_aria-240762575/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T13:47:00+00:00"/>
    <meta property="og:title" content="Roma, sparo durante inseguimento, paura in corso Francia"/>
    <meta property="og:description" content="Gli agenti dei Falchi della squadra mobile hanno dovuto sparare in aria per bloccare due rapinatori di Rolex che hanno poi speronato una volante del 113. E"/>
  </head>
  <body>
    <article>
      <h1>Roma, sparo durante inseguimento, paura in corso Francia</h1>
      <h2>Gli agenti dei Falchi della squadra mobile hanno dovuto sparare in aria per bloccare due rapinatori di Rolex che hanno poi speronato una volante del 113. E scoppia una nuova polemica politica sulla sicurezza in città</h2>
      <address>
        <time datetime="2019-11-10T13:47:00+00:00">10 Nov 2019, 13:47</time>
      </address>
      <p>Due poliziotti feriti e momenti di paura in corso Francia. L'inseguimento di due rapinatori di Rolex si è concluso con un colpo di pistola sparato in aria a scopo intimidatorio. E' successo in tarda mattinata, nella strada nella zona nord della Capitale abitualmente molto trafficata e dove si trovano diversi negozi e affacciano numerosi palazzi.<br/>Secondo una prima ricostruzione, i Falchi della Squadra Mobile hanno intercettato due rapinatori di Rolex su Corso Francia e durante l'inseguimento sarebbe stato esploso un colpo a scopo intimidatorio. Lo scooter su cui viaggiavano i rapinatori è poi finito contro una volante e i due sono stati arrestati. Due poliziotti sono andati in ospedale per farsi refertare. Molte le persone spaventate che si sono radunate sui marciapiedi chiedendo informazioni, in particolare alla vista delle ambulanze che hanno soccorso i due poliziotti rimasti feriti nello scontro tra la volante e lo scooter dei rapinatori.<br/><br/> "Solidarietà ai due agenti rimasti feriti mentre tentavano di fermare due ladri di Rolex, che hanno speronato l'auto della polizia  - afferma Stefano Pedica del Pd. La sindaca Raggi è ancora convinta che questa città non è diventata un far west? Dopo tutto quello che è successo nelle ultime settimane è chiaro che c'è un problema sicurezza e che bisogna incrementare la presenza delle forze dell'ordine nella Capitale".<br/>Sull'episodio è intervenuto anche Matteo Salvini: "Roma nel caos, ormai ne succedono di<br/>tutti i colori. Onore alle Forze dell'Ordine, mentre purtroppo gli altri dormono".<br/> "E' stato fino a ieri gran capo del Ministero degli Interni. I romani, impauriti, ringraziano", la replica del segretario regionale del Pd, Bruno Astorre. "La sindaca Raggi è ancora convinta che questa città non è diventata un far west? - la domanda retorica di Stefano Pedica, del Pd -. Dopo tutto quello che è successo nelle ultime settimane è chiaro che c'è un problema sicurezza e che bisogna incrementare la presenza delle forze dell'ordine nella Capitale". Mentre Mariastella Gelmini, capogruppo di Forza Italia alla Camera, ha affermato: "Volanti della polizia che sfrecciano per i quartieri del centro, sparatorie, risse, negozi e locali incendiati, spaccio a cielo aperto, sporcizia, incuria, criminalità diffusa e, purtroppo, anche morti. Roma è diventata una città invivibile. Si sta trasformando sempre più in un Bronx italico".</p>
      <related>
        <h4>Articoli correlati</h4>
        <a href="https://www.repubblica.it/cronaca/2019/10/04/news/roma_fassina_ferito_gabrielli_operato_della_polizia_ineccepibile_-237670227/?ref=drac-3"/>
      </related>
    </article>
  </body>
</html>