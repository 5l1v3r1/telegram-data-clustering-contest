<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kan-ikke-sammenliknes/71797947"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T13:26:13+00:00"/>
    <meta property="og:title" content="- Kan ikke sammenliknes"/>
    <meta property="og:description" content="Guardiola mener rivaleriet med Klopp ikke er i nærheten av Ferguson og Wenger i glansdagene, mens Jamie Carragher elsker når managere fyrer hverandre opp."/>
  </head>
  <body>
    <article>
      <h1>- Kan ikke sammenliknes</h1>
      <h2>Guardiola mener rivaleriet med Klopp ikke er i nærheten av Ferguson og Wenger i glansdagene, mens Jamie Carragher elsker når managere fyrer hverandre opp.</h2>
      <address><time datetime="2019-11-10T13:26:13+00:00">10 Nov 2019, 13:26</time> by <a rel="author">Christian M. Hugsted (I England)</a></address>
      <p>MANCHESTER (Dagbladet): De to managerne Pep Guardiola og Jürgen Klopp er bitre rivaler når det gjelder kampen om Premier League-trofeet, men utenfor banen har duoen stor respekt for hverandre.</p>
      <p>Derfor overrasket det nok noen at Guardiola valgte å fokusere på Sadio Mané etter Citys kamp da Liverpool slo Aston Villa på overtid, hvor senegaleseren ble beskyldt for filming.</p>
      <p>
        <b>Seinere tonet Guardiola ned snakket i møte med pressen, tilsynelatende for å slukke bålet.</b>
      </p>
      <p>- Det var langt ifra min intensjon å si at Sadio er en slik type spiller, fordi jeg beundrer ham mye, sa Guardiola</p>
      <p>- For Jürgen var det straffe, for dommeren var det straffe, for VAR var det straffe. Jeg var den som tok feil - eller kanskje ikke, jeg vet ikke, sa City-manageren videre.</p>
      <h3>Bevisst handling</h3>
      <p>Tidligere Liverpool-stopper Jamie Carragher mener at Guardiola gjorde dette bevisst, for at ikke uttalelsen hans skulle oppildne Liverpools spillere og supportere før storkampen.</p>
      <p>Carragher vet hva han snakker om, for José Mourinho var ofte ute og fyrte løs mot Liverpool i pressen da han ledet Chelsea første gang.</p>
      <p>«For å være ærlig? Vi elsker det. Du vet alle de klisjeene du hører om motivasjon og det å hjelpe manageres samtaler med laget ... det er helt sant. Det trenger bare antydninger til en fornærmelse for at en manager klarer å fyre opp egne spillere, og i Liverpools tilfelle få med seg The Kop», skriver Carragher i <a href="https://www.telegraph.co.uk/football/2019/11/08/liverpool-manchester-city-cant-stand-mutual-loathing-last/">The Telegraph</a>.</p>
      <figure>
        <img src="https://dbstatic.no/71802493.jpg?imageId=71802493&amp;width=512&amp;height=308"/>
        <figcaption><b>ELSKER NÅR DET FYRES:</b> Jamie Carragher vil ha verbal krangel. Foto: Roger Askew/The Oxford Union/Shutterstock/NTB Scanpix Vis mer</figcaption>
      </figure>
      <p>
        <b>Han mener det er på tide at det settes litt fyr på oppgjøret mellom storklubbene.</b>
      </p>
      <p>«Jeg oppmuntrer ikke til en skikkelig verbal krig mellom Manchester City og Liverpool-manageren, men når den ene klubben er en direkte trussel mot ambisjonene til den andre, er det tydelig at spenningen, frustrasjonen og irritasjonen som skapes komme til overflaten. Så lenge det er innenfor grensen for god smak er det veldig underholdende. Det er ikke en eneste fotballfan blant oss som ikke elsker litt manager-krangel», mener Carragher.</p>
      <h3>Kan ikke sammenliknes</h3>
      <p>Carragher mener den gjensidige respekten mellom Klopp og Guardiola har gjort at vi bli snytt for en skikkelig rivalisering, hvor det gjerne meldes ting fram og tilbake, som vi blant annet hadde med Sir Alex Ferguson og Arsène Wenger - da duoen ledet Manchester United og Arsenal.</p>
      <p>
        <b>Guardiola fikk også spørsmål om han ser det samme rivaleriet mellom ham selv og Klopp.</b>
      </p>
      <p>- Vel, jeg vil vente hvis håret mitt vokser i løpet av de neste 20 årene, for de kjempet i 20 år mot hverandre. Dette er min fjerde sesong her, så vi kan ikke sammenlikne det med rivaleriet mellom Alex Ferguson og Arsène Wenger, for de er absolutte legender i sine klubber og de var der i to tiår. Det er for kort tid, sier Guardiola.</p>
      <p>Jürgen Klopp er inne på noe av det samme.</p>
      <p>
        <b>- Sportslig er rivaliseringen større og større. Tradisjonelt kan jeg ikke si noe, jeg har vært her i fire år. Vi lever nå, og Man City er et veldig godt fotballag. Takk gud for at det er en rivalisering. Det betyr at vi er på et bra sted også, sier Klopp på Liverpools pressekonferanse.</b>
      </p>
      <p>Klopp lar seg ikke lokke når journalistene kommer med spekulasjoner om en rivalisering mellom de to manageren. Tyskeren fnyser av påstandene om at forholdet mellom dem er surt:</p>
      <p>- Det er ikke noe fra min side. Det kan skje mye under selve kampene, for begge to er opptatt av sitt eget lag. Jeg har stor respekt for Guardiola, for meg er han den beste manageren i verden. Han har hatt stor innflytelse på alle lagene han har vært i, og har sin egen spillestil, forklarer tyskeren.</p>
      <p>Liverpool og Manchester City møtes 17.30 søndag.</p>
    </article>
  </body>
</html>