<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231547/"/>
    <meta property="og:site_name" content="Українська правда"/>
    <meta property="article:published_time" content="2019-11-10T13:14:32+00:00"/>
    <meta property="og:title" content="Корнієнко: Місцеві вибори можуть відбутися раніше осені-2020"/>
    <meta property="og:description" content="“Можливо, це буде влітку, можливо, наприкінці весни, але не варто сприймати місцеві вибори, як ніби ми хочемо провести їх якомога раніше”, заявив Корнієнко."/>
  </head>
  <body>
    <article>
      <h1>Корнієнко: Місцеві вибори можуть відбутися раніше осені-2020</h1>
      <address>
        <time datetime="2019-11-10T13:14:32+00:00">10 Nov 2019, 13:14</time>
      </address>
      <p>Місцеві вибори можуть відбутися до осені 2020 року.</p>
      <p><b>Джерело:</b> рішення партії під час з'їзду, новопризначений голова партії "Слуга народу" Олександр Корнієнко під час позачергового з'їзду 10 листопада, повідомляє <a href="http://www.interfax.com.ua/">Інтерфакс-Україна</a> </p>
      <p><b>Дослівно:</b> "Ми стоїмо на тому, що місцеві вибори мають завершити реформу децентралізації. Якщо реформа децентралізації закінчиться раніше, ніж за 70 днів до місцевих виборів, як того вимагає Конституція, то, можливо, вони відбудуться раніше", - заявив він. </p>
      <p><b>Деталі:</b> Корнієнко додав, що вибори можуть відбутися влітку чи наприкінці весни.</p>
      <p>"Але не варто сприймати місцеві вибори, як ніби ми хочемо провести їх якомога раніше. Є логіка реформи децентралізації, про яку говорив президент, він давав завдання, і ми всі розуміємо, що її потрібно доробити, тому що у нас півкраїни охоплено, півкраїни ні. Слід закінчити цей процес і тоді, звісно, відбудуться місцеві вибори", - додав новопризначений голова партії "Слуга народу". </p>
      <p><b>Деталі:</b> За словами Корнієнка, на кандидатів у мери міст на майбутніх місцевих виборах партія добиратиме ефективних управлінців.</p>
      <p>"Стосовно мерів, то ми будемо шукати передусім менеджерів, які зможуть управляти виконкомами, щоб якось перевести управління містами з політичної історії в управлінську", - заявив він і додав, що партія готова "вчити майбутніх мерів".</p>
      <p>"На наш погляд, це більше зараз стосується малих і середніх міст, тому що у будь-якому обласному центрі є вже навіть дві-три конкуруючих команди, які могли б бути кандидатами від "Слуги народу" і від інших прогресивних сил", - пояснив Корнієнко.</p>
      <p>Також він повідомив, що наразі у партії активно дискутують над питанням про обмеження участі у місцевих виборах від "Слуги народу" нинішніх депутатів місцевих рад, щоб привести туди нових осіб.</p>
      <p>Окрім того в ході з'їзду "Слуги народу" також було ухвалено рішення <b>брати участь у грудневих виборах в ОТГ, </b>призначених на 22 і 29 грудня 2019 року.</p>
      <p>"Хочу привітати близько 1700 наших майбутніх кандидатів у депутати і близько 90 кандидатів на голів ОТГ. Ми ухвалили рішення офіційно брати участь у виборах в об'єднані територіальні громади", - заявив Корнієнко.</p>
      <p><b>Нагадаємо</b>,</p>
      <ul>
        <li>22 грудня відбудуться перші вибори у 86 ОТГ, 29 грудня - ще у 6 ОТГ. Окрім того 22 грудня відбудуться додаткові вибори до 33 ОТГ, а 29 грудня - до 3 ОТГ.</li>
        <li>Початок виборчого процесу - 2 та 9 листопада відповідно.</li>
        <li>7 листопада у ЦВК заявили, що в деяких ОТГ організація виборчого процесу опинилася під загрозою зриву у зв'язку з ухиленням певних членів районних виборчих комісій від виконання своїх обов'язків.</li>
      </ul>
      <related>
        <a href="https://www.pravda.com.ua/news/2019/11/10/7231513/"/>
        <a href="https://www.pravda.com.ua/news/2019/11/9/7231455/"/>
        <a href="https://www.pravda.com.ua/news/2019/11/6/7231184/"/>
      </related>
    </article>
  </body>
</html>