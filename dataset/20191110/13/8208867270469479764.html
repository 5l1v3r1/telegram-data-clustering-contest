<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/10/news/migranti_patto_segreto_tra_malta_e_la_guardia_costiera_libica-240761205/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T13:18:00+00:00"/>
    <meta property="og:title" content="Il patto segreto tra Malta e la guardia costiera libica per riportare indietro i migranti"/>
    <meta property="og:description" content="Secondo il Sunday Times of Malta Tripoli intercetterebbe i barconi su indicazione de La Valletta prima dell'ingresso nelle acque maltesi e li"/>
  </head>
  <body>
    <article>
      <h1>Il patto segreto tra Malta e la guardia costiera libica per riportare indietro i migranti</h1>
      <h2>Secondo il Sunday Times of Malta<i> </i>Tripoli intercetterebbe i barconi su indicazione de La Valletta prima dell'ingresso nelle acque maltesi e li farebbe tornare in Libia. Alarm Phone: "Violati i diritti umani"</h2>
      <address>
        <time datetime="2019-11-10T13:18:00+00:00">10 Nov 2019, 13:18</time>
      </address>
      <p><b>ROMA -</b> Malta avrebbe negoziato un accordo segreto con la Libia per un coordinamento tra le forze armate maltesi (Afm, che includono la Marina) e la controversa guardia costiera libica, che intercetterebbe i barconi dei migranti su indicazione dell'Afm prima dell'ingresso nelle acque maltesi e li riporterebbe in Libia. Lo scrive il Sunday Times of Malta. La Ong Alarm Phone su Twitter denuncia un'intesa che "impedisce alle persone di fuggire da una zona di guerra e viola le convenzioni internazionali per i diritti umani".<br/><br/>Il sito on line del <i>Sunday Times of Malta</i> pubblica la foto di un incontro tra il colonnello maltese Clinton O'Neil, capo delle operazioni e dell'intelligence Afm, ed il vicepremier libico Ahmed Maiteeq, organizzato dall'ambasciatore maltese a Tripoli. In primo piano, un membro del gabinetto del primo ministro maltese, Neville Gafà, più volte accusato di corruzione nel rilascio di visti per ragioni mediche irregolarmente concessi.<br/><br/>Secondo l'edizione domenicale del quotidiano maltese, Gafà si è accreditato come "inviato speciale del premier Joseph Muscat" in incontri con il governo libico e lo scorso anno fu costretto ad ammettere di aver avuto un incontro con Hajthem Tajouri, leader di una milizia che gestisce un campo privato di detenzione ed il racket delle estorsioni.</p>
      <figure>
        <iframe data-src="https://twitter.com/alarm_phone/status/1193535102879436811?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Secondo quanto indicato da fonti di alto livello del governo, citate dal quotidiano, i primi contatti tra La Valletta e Tripoli risalirebbero allo scorso anno. "Ora abbiamo raggiunto un accordo che possiamo chiamare di comprensione con i libici - ha detto la fonte - Quando c'è un battello che si dirige verso le nostre acque, la Afm si coordina con i libici che li prende e li riporta in Libia prima che entrino nelle nostre acque e diventino di nostra responsabilità". La fonte governativa, secondo il <i>Times of Malta</i>, avrebbe anche sottolineato che senza l'accordo l'isola sarebbe stata "sommersa dai migranti".<br/><br/>Dal gabinetto del primo ministro, un portavoce ha affermato che incontri bilaterali vengono continuamente condotti da Malta su base regolare, aggiungendo che il Paese "rispetta sempre" le convenzioni e le leggi internazionali. "L'Ue - ha detto - si spende attivamente a favore del rispetto delle istruzioni delle competenti autorità europee che sono contro l'ostruzione delle operazioni condotte dalla guardia costiera libica, che è finanziata ed addestrata dall'Unione europea stessa per sostenere la gestione dei migranti e combattere il traffico di esseri umani".<br/>La Ong Alarm Phone su Twitter ha commentato: "Sebbene non sia una sorpresa, ora è confermato che le autorità maltesi coordinano le intercettazioni in collaborazione con la Libia. Questo impedisce alle persone di fuggire da una zona di guerra e viola le convenzioni internazionali dei diritti dell'uomo".</p>
    </article>
  </body>
</html>