<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819096.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T13:24:00+00:00"/>
    <meta property="og:title" content="وزیر پیشین انرژی آمریکا: امیدوارم برجام به مسیر پیشین بازگردد"/>
    <meta property="og:description" content="به گزارش ایرنا، «ارنست جفری مونیز» که برای شرکت در نشست عدم اشاعه به مسکو سفر کرده است در واکنش به پرسشی در خصوص وضعیت برجام و اقدامات آمریکا علیه این توافق بین‌المللی افزود: فکر نمی‌کنم در وضعیت کنونی، رمزو رازی وجود داشته باشد؛ ایالات متحده مشخصا از توافق خارج شده است و اکنون ایران هم به صورت نظام‌مند از محدودیت‌های مختلف فاصله می‌گیرد."/>
  </head>
  <body>
    <article>
      <h1>وزیر پیشین انرژی آمریکا: امیدوارم برجام به مسیر پیشین بازگردد</h1>
      <address>
        <time datetime="2019-11-10T13:24:00+00:00">10 Nov 2019, 13:24</time>
      </address>
      <p>وزیر پیشین انرژی آمریکا اعلام کرد: من آدم خوش بینی هستم و هنوز امید دارم که جامعه بین المللی به طریقی با ایران گرد هم آیند تا به طور اساسی برجام در مسیری که دو سال اول (آغاز توافق) تعیین شده بود حرکت کند.</p>
      <p>به گزارش ایرنا، «ارنست جفری مونیز» که برای شرکت در نشست عدم اشاعه به مسکو سفر کرده است در واکنش به پرسشی در خصوص وضعیت برجام و اقدامات آمریکا علیه این توافق بین‌المللی افزود: فکر نمی‌کنم در وضعیت کنونی، رمزو رازی وجود داشته باشد؛ ایالات متحده مشخصا از توافق خارج شده است و اکنون ایران هم به صورت نظام‌مند از محدودیت‌های مختلف فاصله می‌گیرد.</p>
      <p>وی افزود: از یک جایی به بعد، زمان به اصطلاح «بریک اوت» ایران به طور قابل ملاحظه‌ای از بین می‌رود و اصلن معلوم نیست که پس از آن چه می‌شود.</p>
      <p>مونیز خاطرنشان کرد: همانطور که در اظهاراتم گفتم، فکر می‌کنم خیلی مهم و قابل ملاحظه است؛ رویه فعلی فاصله گرفتن ایران از بندهای مختلف برجام ادامه دارد. ایران - حداقل تا امروز - روابط با سازمان بین المللی انرژی اتمی در زمینه بازرسی ها را تغییر نداده است. پس باز هم ابراز امیدواری می‌کنم که این رویه (همکاری ایران با آژانس) ادامه داشته باشد.</p>
      <p>مونیز با تکرار اتهامات آمریکا علیه ایران در خصوص برنامه هسته‌ای، گفت: خب ابتدا ما باید این را به رسمیت بشناسیم که کاملا روشن است که ایران یک برنامه هسته‌ای ساختارمند از سال ۲۰۰۳ (میلادی) داشته است، بنابراین ایران باید اعتماد جامعه بین‌المللی را درباره برنامه هسته‌ای خود دوباره بدست آورد.</p>
      <p>وزیر انرژی آمریکا در زمان ریاست جمهوری باراک اوباما افزود: به همین دلیل هم در برجام فعالیت‌های صلاح‌آمیز ایران تا حد زیادی به مدت ۱۵ سال پس از اجرا(ی برجام) محدود شد.</p>
      <p>مدیر اجرایی سازمان «ابتکارات برای کاهش تهدیدهای هسته‌ای» افزود: به همین دلیل یک نظام راستی آزمایی فوق‌العاده وجودی دارد. مشخص است که دلیل اینها کمبود اعتمادی است که از رفتار گذشته بر جای مانده است.</p>
      <p>وی گفت: امید می‌رفت که با اجرای موفقیت آمیز برجام در آن ۱۵ سال و البته همیشه همراه با پشتوانه نظام قدرتمند راستی‌آزمایی، دوره‌ای از اعتمادسازی با یک برنامه صلح‌آمیز همراه باشد.</p>
      <p>مونیز ادامه داد: همیشه گفته‌ایم که این توافق بر اعتماد استوار نشده است بلکه اساس آن بر راستی آزمایی است البته حالا که این توافق رعایت نمی‌شود اعتمادسازی بسیار دشوارتر می‌شود، با این حال من آدم خوش‌بینی هستم و هنوز امید دارم که جامعه بین‌المللی به طریقی با ایران گرد هم آیند تا به طور اساسی در مسیری که دو سال اول (آغاز توافق برجام) تعیین شده بود حرکت شود.</p>
    </article>
  </body>
</html>