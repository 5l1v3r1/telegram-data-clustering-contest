<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/s-iskam-si-kolezha-fenovete-na-botev.html"/>
    <meta property="og:site_name" content="bTV Новините"/>
    <meta property="article:published_time" content="2019-11-10T13:31:00+00:00"/>
    <meta property="og:title" content="Феновете на &quot;Ботев&quot; на протест, искат си &quot;Колежа&quot; (ВИДЕО)"/>
    <meta property="og:description" content="Привържениците блокираха възлов пловдивски булевард"/>
  </head>
  <body>
    <article>
      <h1>Феновете на "Ботев" на протест, искат си "Колежа" (ВИДЕО)</h1>
      <h2>Привържениците блокираха възлов пловдивски булевард</h2>
      <address>
        <time datetime="2019-11-10T13:31:00+00:00">10 Nov 2019, 13:31</time>
      </address>
      <figure>
        <video src="https://vid.btv.bg/btvnews/2019/11/10/iskamesikoleja_1573385908-1.mp4"/>
      </figure>
      <p>Около 1500 привърженици на "Ботев Пловдив блокираха възловия пловдивски булевард "Източен" в знак на протест срещу липсата на строителна дейност по стадион "Христо Ботев".</p>
      <p>Около 11.00 часа феновете на "канарчетата" излязоха на мълчалив протест пред недостроения клубен стадион, известен с прозвището "Колежа". Преди дни стана ясно, че съоръжението няма скоро да бъде посторено, въпреки поетите преди два месеца обещания в присъствието на премиера Бойко Борисов.</p>
      <figure>
        <img src="https://img.bg.sof.cmestatic.com/media/images/640x/Nov2019/2112019340.jpg"/>
      </figure>
      <p>"Само преди два месеца всички се бяха наредили да правят пиар преди изборите, а сега всички изчезнаха. Ако този собственик няма намерение да се занимава с отбора и да построи това чакано от всички съоръжение, по-добре да си ходи!", категорични са разочарованите запалянковци на "жълто-черните".</p>
      <p>"Искаме си "Колежа", скандираха феновете пред стадиона, като блокираха движението по "Източен", преди да се насочат към сградата на общината.</p>
      <p>Протестиращите се обявиха категорично против идеята клубният стадион да мине изцяло в частни ръце.</p>
    </article>
  </body>
</html>