<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AD%D9%85%D9%84%D9%87-%D8%AA%D9%86%D8%AF-%D9%88-%D8%AA%D9%87%D8%AF%DB%8C%D8%AF-%D8%B1%D9%88%D8%AD%D8%A7%D9%86%DB%8C-%D8%B9%D9%84%DB%8C%D9%87-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D8%AF%D8%B1%D8%A8%D8%A7%D8%B1%D9%87-%D9%BE%D8%B1%D9%88%D9%86%D8%AF%D9%87-%D8%A8%D8%A7%D8%A8%DA%A9-%D8%B2%D9%86%D8%AC%D8%A7%D9%86%DB%8C-20191110/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-10T13:48:45+00:00"/>
    <meta property="og:title" content="حمله تند و تهدید روحانی علیه قوه قضاییه درباره پرونده بابک زنجانی"/>
    <meta property="og:description" content="حسن روحانی، رییس جمهوری اسلامی ایران، با حمله به قوه قضائیه در زمینه عدم رسیدگی به فسادهای بزرگ اقتصادی گفت: «از قوه قضاییه که با فسادهای میلیونی و میلیارد تومانی برخورد می‌کند، می‌خواهم که مبارزه با فساد میلیارد دلاری را هم برای مردم توضیح دهد.» روحانی..."/>
  </head>
  <body>
    <article>
      <h1>حمله تند و تهدید روحانی علیه قوه قضاییه درباره پرونده بابک زنجانی</h1>
      <address>
        <time datetime="2019-11-10T13:48:45+00:00">10 Nov 2019, 13:48</time>
      </address>
      <p>
        <b>حسن روحانی، رییس جمهوری اسلامی ایران، با حمله به قوه قضائیه در زمینه عدم رسیدگی به فسادهای بزرگ اقتصادی گفت: «از قوه قضاییه که با فسادهای میلیونی و میلیارد تومانی برخورد می‌کند، می‌خواهم که مبارزه با فساد میلیارد دلاری را هم برای مردم توضیح دهد.» روحانی تهدید کرد که «در غیر این صورت به مناسبت‌های مختلف و مورد به مورد این ارقام را به مردم توضیح خواهم داد.»</b>
      </p>
      <p>روحانی که روز یکشنبه در یزد سخنرانی می‌کرد، گفت: «هنوز بعد از گذشت چند سال برای ما روشن نیست آقایی [بابک زنجانی] که 2 میلیارد و 700 میلیون پول مردم را خورد و او را دستگیر کرده و حتی حکم اعدام هم برایش صادر شد و اکنون در زندان است، این پول کجاست و چه کسانی مسوول هستند و چرا آنهایی که در این زمینه نقش داشتند برای مردم توضیح داده نمی شود.»</p>
      <p>او ادامه داد: «از همه مسوولین می‌خواهم که این 2 میلیارد و 700 میلیون دلار را برای مردم شفاف کنند چرا که این پول، پول نفت، بیت المال و خزانه بوده است... دولت قبل 10 ماه فرصت داشت که آن پول را از حلقوم آمریکا درآورد اما دست روی دست گذاشت ... چند سال پیش شورای عالی امنیت ملی اعلام کرد که باید به سرعت به این پرونده رسیدگی شود اما تا امروز رسیدگی نشده است.»</p>
      <p>روحانی بدون ذکر نام نهاد یا سازمانی گفت: «همچنین باید 947 میلیون دلار و آنهایی که در این زمینه مسوول بودند که یک نهادی است که آن را گرفته و پس نداده به مردم توضیح داده شود و بایستی حسابرسی شده و این مبلغ پس گرفته شود. می‌خواهم نهادهایی که بیش از 700 میلیون دلار بدهکارند به مردم توضیح داده شود.»</p>
      <p>او گفت: «از وزیر نفت می خواهم که این آمار و ارقام را برای مردم روشن کند همچنین رییس بانک مرکزی را مسوول می کنم تا پرونده 2 میلیارد دلاری را به مردم گزارش کند و از دستگاه های نظارتی نیز می خواهم که سرنوشت 947 میلیون دلار را برای مردم روشن کنند.»</p>
      <p>کشف یک میدان نفتی</p>
      <p>رئیس جمهوری اسلامی همچنین از کشف «یک میدان بزرگ نفتی» خبر داد و گفت: «ذخیره این میدان نفتی به اندازه 53 میلیارد بشکه نفت است و این میدان بزرگ نفتی از  بستان تا امیدیه به طول 2400 کیلومتر مربع وسعت و 80 متر عمق دارد.»</p>
      <p>او ادامه داد: «در این میدان بزرگ نفتی موضوع مهم ضریب بازیافت است اینکه از 53 میلیارد بشکه نفت چه مقدار می توان استحصال کرد و به فروش رساند و در این زمینه با استفاده از دانش و تکنولوژی روز، یک درصد بازیافت بیشتر به معنای 32 میلیارد دلار درآمد بیشتر برای کشور است.»</p>
    </article>
  </body>
</html>