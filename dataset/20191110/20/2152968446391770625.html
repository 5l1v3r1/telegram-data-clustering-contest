<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/10/iordaniia-s-pylen-suverenitet-vyrhu-dva-pogranichni-raiona.429158"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T20:35:00+00:00"/>
    <meta property="og:title" content="Йордания с пълен суверенитет върху два погранични района"/>
    <meta property="og:description" content="Израел е ползвал Гумар и Ал Бакура за последните 25 години | Dnes.bg"/>
  </head>
  <body>
    <article>
      <h1>Йордания с пълен суверенитет върху два погранични района</h1>
      <h2>Израел е ползвал Гумар и Ал Бакура за последните 25 години</h2>
      <address><time datetime="2019-11-10T20:35:00+00:00">10 Nov 2019, 20:35</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Йорданският крал Абдула Втори обяви, че кралството е установило "пълен суверенитет" върху два погранични района, които бяха отдадени под наем на Израел за последните 25 години, предадоха Асошиейтед прес и ДПА.</p>
      <p>В реч при откриването на новата парламентарна сесия днес кралят заяви, че Йордания ще сложи край "на анексирането на двата района Гумар и Ал Бакура в мирния договор и ще установи пълен суверенитет върху всеки сантиметър от тях".</p>
      <p>Преди година Йордания уведоми Израел, че няма да продължи срока на ползването на двата погранични района от Израел, както се предвиждаше в анекси към мирния договор между двете държави, който бе сключен през 1994 г. Вчера последните израелски заселници напуснаха тези йордански земи, отбелязва ТАСС.</p>
      <p>Израел е контролирал тези райони в продължение на общо 70 години, отбелязва АП.</p>
      <p>Йорданският крал беше подложен на вътрешнополитически натиск да понижи нивото на отношенията с Израел заради напрежения около израелско-палестинския конфликт и застрелването на йорданец от охранител на израелското посолство в Аман, отбелязва ДПА. (БТА)</p>
    </article>
  </body>
</html>