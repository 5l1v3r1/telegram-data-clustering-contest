<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/jordania-oglasza-pelna-suwerennosc-nad-terenami-wydzierzawionymi-izraelowi-w-1994-r,984441.html"/>
    <meta property="og:site_name" content="TVN24"/>
    <meta property="article:published_time" content="2019-11-10T20:40:00+00:00"/>
    <meta property="og:title" content="Jordania ogłasza pełną suwerenność nad terenami wydzierżawionymi Izraelowi"/>
    <meta property="og:description" content="Król Jordanii Abdullah II ogłosił w niedzielę, że jego kraj ponownie przejmuje pełną suwerenność nad dwoma obszarami wzdłuż granicy z Izraelem, wydzierżawionymi temu krajowi w 1994 roku. Izraelskie..."/>
  </head>
  <body>
    <article>
      <h1>Jordania ogłasza pełną suwerenność nad terenami wydzierżawionymi Izraelowi</h1>
      <address><time datetime="2019-11-10T20:40:00+00:00">10 Nov 2019, 20:40</time> by <a rel="author">mjz//now</a></address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/a9fb6523-9dbf-4942-b969-ced26641f685.jpg?type=1&amp;srcmode=0&amp;srcx=1/1&amp;srcy=6/25&amp;srcw=49/50&amp;srch=83/100&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/b77164fc-8930-4f34-85b2-dff31da8b206-480p.mp4"/>
          <figcaption>Jordania ogłasza pełną suwerenność nad terenami...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/02b25e31-b26f-4cfe-a986-3f7998262236-480p.mp4"/>
          <figcaption>1,3 miliona uchodźców i kryzys w Jordanii</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/11c484ea9305ea4c7bb6b2e6d570d466/80de29b5-c05c-4161-a633-3ab048e8dba2-480p.mp4"/>
          <figcaption>Jordania. Syryjskie dzieci w obozie dla uchodźców</figcaption>
        </figure>
        <figcaption>Jordania ogłasza pełną suwerenność nad terenami wydzierżawionymi Izraelowi<cite>Foto: PAP/EPA/ANDRE PAIN | Video: ReutersTV</cite></figcaption>
      </slideshow>
      <h3>Król Jordanii Abdullah II ogłosił w niedzielę, że jego kraj ponownie przejmuje "pełną suwerenność" nad dwoma obszarami wzdłuż granicy z Izraelem, wydzierżawionymi temu krajowi w 1994 roku. Izraelskie ministerstwo spraw zagranicznych wyraziło ubolewanie z tego powodu.</h3>
      <p>- Dziś ogłaszam wygaśnięcie aneksów do traktatu pokojowego dotyczących Ghumaru i Baquory oraz nałożenie pełnej suwerenności [Jordanii - przyp. red.] nad każdym kawałkiem tych terenów - powiedział w niedzielę król, przemawiając przed parlamentem.</p>
      <related>
        <a href="https://www.tvn24.pl/wiadomosci-ze-swiata,2/krol-zatwierdzil-zmiany-w-rzadzie-maja-pomoc-jordanii-w-wyjsciu-z-kryzysu,983874.html"/>
      </related>
      <p>Już w ubiegłym roku monarcha informował, że nie będzie odnawiał umowy dzierżawy obszarów rolnych, na których strona izraelska ma pewne prawa zgodnie z traktatem pokojowym z 1994 roku. Rząd Izraela liczył jednak, że uda się wynegocjować z władzami jordańskimi przedłużenie dzierżawy.</p>
      <h3>Traktat pokojowy między Izraelem a Jordanią</h3>
      <p>Na mocy traktatu pokojowego Izrael zachował prywatną własność ziemską oraz specjalne prawa przejazdu w rejonie Baquory (po hebrajsku Naharajim) w północno-zachodniej części królestwa i w rejonie Ghumar (po hebrajsku Cofar) na południu. Dzierżawa obejmowała około 405 hektarów terenów rolniczych (Ghumar), a także niewielki obszar znany jako "Wyspa Pokoju" w pobliżu Jeziora Tyberiadzkiego (Baquora), który był popularnym wśród mieszkańców Izraela celem wycieczek.</p>
      <p>Resorty spraw zagranicznych obu państw ogłosiły, że izraelscy rolnicy będą mogli w tym sezonie zebrać zbiory w Ghumarze oraz że Jordania będzie respektować prywatne prawa własności w rejonie Baquory.</p>
      <related>
        <a href="https://www.tvn24.pl/wiadomosci-ze-swiata,2/nadzwyczajne-zebranie-panstw-arabskich-po-zapowiedzi-netanjahu,969594.html"/>
      </related>
      <p>Jednocześnie strona jordańska podkreśliła, że aby przejść przez przejścia graniczne od teraz rolnicy będą potrzebowali wiz. Dotychczas mogli wchodzić na te obszary swobodnie.</p>
      <p>"Izrael ubolewa nad decyzją Jordanii o wypowiedzeniu aneksów" do traktatu - dodało z kolei izraelskie MSZ.</p>
      <h3>Napięcia między Izraelem a państwami arabskimi</h3>
      <p>Agencja AP podkreśla, że ten krok to kolejny problem w stosunkach dwustronnych, które, mimo początkowego optymizmu spowodowanego podpisaniem traktatu, od pewnego czasu się pogarszają. Dokument jest jednym z dwóch traktatów pokojowych zawartych między Izraelem a państwem arabskim (drugie dotyczy Izraela i Egiptu). Porozumienie izraelsko-jordańskie jest strategicznie istotne dla obu krajów - pisze AP - ponieważ utrzymuje ścisłą współpracę w zakresie bezpieczeństwa i projektów ekonomicznych.</p>
      <p>Jednak w relacjach tych rosną napięcia ze względu na politykę Izraela na okupowanym Zachodnim Brzegu Jordanu i we wschodniej Jerozolimie. Jednocześnie w Jordanii - gdzie prawdopodobnie ponad połowę populacji stanowią uchodźcy z Palestyny bądź ich potomkowie - opinia publiczna wciąż jest wyraźnie przeciwna normalizacji stosunków z Izraelem.</p>
    </article>
  </body>
</html>