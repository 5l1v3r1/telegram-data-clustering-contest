<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/spain-socialists-seen-ahead-in-sunday-parliamentary-election-short-of-majority"/>
    <meta property="og:site_name" content="euronews"/>
    <meta property="article:published_time" content="2019-11-10T20:04:00+00:00"/>
    <meta property="og:title" content="انتخابات اسپانیا؛ پیشتازی سوسیالیست‌ها به رهبری سانچز"/>
    <meta property="og:description" content="شهروندان اسپانیا روز یکشنبه برای چهارمین بار طی چهار سال گذشته برای شرکت در انتخابات پارلمانی به پای صندوق های رای رفتند."/>
  </head>
  <body>
    <article>
      <h1>انتخابات اسپانیا؛ پیشتازی سوسیالیست‌ها به رهبری سانچز</h1>
      <address><time datetime="2019-11-10T20:04:00+00:00">10 Nov 2019, 20:04</time> by <a rel="author">یورونیوز فارسی </a></address>
      <p>تخمین های اولیه از نتیجه انتخابات روز یکشنبه اسپانیا از پیشتازی حزب سوسیالیست به رهبری پدرو سانچز، نخست وزیر این کشور حکایت دارد.</p>
      <p>این در حالی است که بنا به برآوردهای اولیه حزب سوسیالیست موفق به کسب اکثریت مطلق کرسی های پارلمان آینده اسپانیا نشده است. حزب محافظه کار مردم پس از حزب سوسیالیست در جایگاه دوم قرار گرفته است.</p>
      <p>برآوردهای اولیه همچنین نشان می دهد که حزب راست افراطی وکس (Vox) پس از سوسیالیست ها و حزب مردم بیشترین کرسی را در پارلمان آینده اسپانیا خواهد داشت. به نظر می رسد که حزب وکس حدود ۵۰ کرسی در پارلمان آینده خواهد داشت. این حزب در انتخابات ماه آوریل با کسب ۲۴ کرسی برای اولین بار وارد پارلمان اسپانیا شد.</p>
      <p>تخمین های اولیه از نتیجه انتخابات اسپانیا همچنین نشان می دهد که هیچ کدام از ائتلاف های مرسوم، ائتلاف احزاب چپ و ائتلاف احزاب راست، موفق به کسب ۱۷۶ کرسی لازم برای تشکیل دولت آینده نشده اند. امری که بیش از پیش آینده بحران سیاسی کنونی در اسپانیا را در هاله ای از ابهام فرو خواهد برد.</p>
      <p>طبق برآوردهای اولیه حزب سوسیالیست در پارلمان آینده بین ۱۱۴ تا ۱۱۹ کرسی خواهد داشت. این در حالی است که تعداد کرسی های حزب مردم بین ۸۵ تا ۹۰ کرسی تخمین زده می شود.</p>
      <p>پارلمان اسپانیا ۳۵۰ کرسی دارد. برآوردهای اولیه از نتیجه انتخابات روز یکشنبه در حالی منتشر شده که میزان مشارکت در انتخابات نسبت به دوره قبل کاهش یافته است.</p>
      <p>شهروندان اسپانیا روز یکشنبه برای چهارمین بار طی چهار سال گذشته برای شرکت در انتخابات پارلمانی به پای صندوق های رای رفتند.</p>
    </article>
  </body>
</html>