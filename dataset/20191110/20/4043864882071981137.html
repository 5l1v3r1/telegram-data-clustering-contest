<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231567/"/>
    <meta property="og:site_name" content="Українська правда"/>
    <meta property="article:published_time" content="2019-11-10T20:09:12+00:00"/>
    <meta property="og:title" content="Міністр оборони про опитування в ОРДЛО: 5 років населення зомбувалося"/>
    <meta property="og:description" content="Міністр оборони Андрій Загороднюк пояснює результати соцопитування мешканців ОРДЛО, оприлюдненого “Дзеркалом тижня”, постійним інформаційним впливом окупантів на населення цих територій."/>
  </head>
  <body>
    <article>
      <h1>Міністр оборони про опитування в ОРДЛО: 5 років населення зомбувалося</h1>
      <address>
        <time datetime="2019-11-10T20:09:12+00:00">10 Nov 2019, 20:09</time>
      </address>
      <p>Міністр оборони Андрій Загороднюк пояснює результати соцопитування мешканців ОРДЛО, оприлюдненого "Дзеркалом тижня", постійним інформаційним впливом окупантів на населення цих територій.</p>
      <p><b>Джерело</b>: Загороднюк в ефірі "ТСН Тиждень" на каналі "1+1"</p>
      <p><b>Пряма мова</b>: "Я не знаю методики, за якою бралося це дослідження. Але можу сказати, що дійсно населення там перебуває під постійним інформаційним впливом. І ми маємо цей ефект".</p>
      <p>"Протягом 5 років там населення зомбувалося з точки зору того, хто правий, хто винен, за кого вони мають бути і т.д."</p>
      <p><b>Деталі</b>: За словами міністра, інформаційна війна з боку РФ проти України почалася ще до 2014 року.</p>
      <p>Він також зазначив, що Україна має плани щодо підсилення своїх спроможностей відносно інформаційних війн.</p>
      <p><b>Що було раніше</b>: У неділю глава партії "Слуга народу" Олександр Корнієнко <a href="https://www.pravda.com.ua/news/2019/11/10/7231548/">зазначив</a>, що поки не зрозуміла обґрунтованість інформації, отриманої в результаті опитування жителів ОРДЛО, що було оприлюднене "Дзеркалом тижня", однак показані там тенденції потрібно мати на увазі при напрацюванні рішень щодо Донбасу.</p>
      <p>
        <b>Передісторія: </b>
      </p>
      <ul>
        <li>У суботу було опубліковано дані спільного <a href="https://dt.ua/internal/test-na-sumisnist-329032_.html">дослідження </a>Українського інституту майбутнього і "Дзеркала тижня. Україна", проведеного за допомогою компанії "Нью Імідж Маркетинг Груп" 7-31 жовтня на території ОРДЛО.</li>
        <li>Відповідно до даних опитування, найбільшою довірою у мешканців ОРДЛО користується президент РФ <a href="https://www.pravda.com.ua/news/2019/11/10/7231512/">Володимир Путін</a> - 11,2% опитаних, на другому місці (9,1%) – російський пропагандист Володимир Соловйов. 6,7% назвали російську журналістку-пропагандистку Ольгу Скабєєву, 4,1% - вбитого екслідера донецьких бойовиків Олександра Захарченка, 2,9% - нинішнього ватажка бойовиків ОРДО Дениса Пушиліна. </li>
        <li>Відповідно до даних дослідження, 57,8% жителів тимчасово непідконтрольних Україні територій Донецької та Луганської областей <a href="https://www.pravda.com.ua/news/2019/11/9/7231458/">назвали себе громадянами України</a>, при цьому 41,6% мешканців ОРДЛО мають паспорти ДНР/ЛНР (34,8%) чи Росії (6,8%).</li>
        <li>50,9% мешканців окупованих територій Луганської та Донецької областей вважають, що нинішні території ОРДЛО <a href="https://www.pravda.com.ua/news/2019/11/10/7231553/">мають стати частиною Росії</a>, 13,4% - "частиною Росії, але з особливим статусом".</li>
        <li>На думку мешканців окупованих території Луганської та Донецької областей, за конфлікт на Сході України більшою мірою <a href="https://www.pravda.com.ua/news/2019/11/9/7231472/">відповідальна українська влада</a> після Майдану та місцеві активісти,  а також США, 63,6% опитаних вважають, що відновлювати Донбас мають за кошти України. Також більшість опитаних вважає, що дії Росії в Криму - "законний захист російськомовних громадян". </li>
        <li>Окрім того мешканці ОРДЛО <a href="https://www.pravda.com.ua/news/2019/11/9/7231511/">проти участі українських партій</a> у місцевих виборах і допускають, що на місцевих виборах кандидатами в органи влади можуть бути громадяни інших країн.</li>
      </ul>
      <footer>Катерина Тищенко, УП</footer>
      <related>
        <a href="https://www.pravda.com.ua/news/2019/11/10/7231564/"/>
        <a href="https://www.pravda.com.ua/news/2019/11/8/7231435/"/>
        <a href="https://www.pravda.com.ua/news/2019/11/7/7231259/"/>
      </related>
    </article>
  </body>
</html>