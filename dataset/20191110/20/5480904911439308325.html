<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/monchengladbach-si-upevnil-vedeni-v-bundeslize/1818967?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T20:10:00+00:00"/>
    <meta property="og:title" content="Mönchengladbach si upevnil vedení v bundeslize"/>
    <meta property="og:description" content="Berlín - Fotbalisté Mönchengladbachu porazili Brémy 3:1 a po 11. kole německé ligy mají v čele tabulky už čtyřbodový náskok před druhým Lipskem. Porážku Werderu po sérii pěti bundesligových remíz neodvrátili ani obránce Theodor Gebre Selassie a brankář Jiří Pavlenka."/>
  </head>
  <body>
    <article>
      <h1>Mönchengladbach si upevnil vedení v bundeslize</h1>
      <address><time datetime="2019-11-10T20:10:00+00:00">10 Nov 2019, 20:10</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Fotbalisté Mönchengladbachu porazili Brémy 3:1 a po 11. kole německé ligy mají v čele tabulky už čtyřbodový náskok před druhým Lipskem. Porážku Werderu po sérii pěti bundesligových remíz neodvrátili ani obránce Theodor Gebre Selassie a brankář Jiří Pavlenka.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573254981_P201911090017301.jpg"/>
        </figure>
        <figure>
          <img src="https://i3.cn.cz/6/1573255099_P201911090018101.jpg"/>
        </figure>
        <figure>
          <img src="https://i3.cn.cz/6/1573255131_P201911090018601.jpg"/>
        </figure>
        <figure>
          <img src="https://i3.cn.cz/6/1573255192_P201911090019201.jpg"/>
        </figure>
        <figure>
          <img src="https://i3.cn.cz/6/1573318660_P201911090495701.jpg"/>
        </figure>
        <figure>
          <img src="https://i3.cn.cz/6/1573393640_P201911100369301.jpg"/>
        </figure>
      </slideshow>
      <p>Lídr soutěže se dostal do vedení ve 20. minutě, kdy si po standardní situaci připsal hlavou první bundesligový gól Remy Bensebaini. O dvě minuty později vyběhl Pavlenka proti dlouhému nákopu z hloubi pole, u míče byl ale rychleji Marcus Thuram a Patrick Herrmann poslal odražený míč do odkryté brány.</p>
      <p>Křídelní hráč Borussie přidal po hodině hry i třetí gól domácích. Ještě předtím ale pohrdl šancí na snížení Davy Klaassen, jehož penaltový pokus doprostřed brány vykopl gólman Yann Sommer. V závěru byl vyloučen po druhé žluté kartě Bensebaini a Werder zkorigoval skóre zásluhou Leonarda Bittencourta.</p>
      <p>Brémy prodloužily sérii bez vítězství na sedm ligových zápasů a jsou na 14. místě. Mönchengladbach doma vyhrál počtvrté za sebou.</p>
      <p>Frankfurt nenavázal na vysoké vítězství 5:1 z minulého kola nad obhájcem titulu Bayernem Mnichov a podlehl ve Freiburgu 0:1. Svou 50. brankou za Eintracht se o to postaral Nils Petersen.</p>
      <p>Frankfurt odehrál celý druhý poločas bez vyloučeného Gelsona Fernandese, v úplném závěru navíc viděl červenou kartu i stoper David Abraham. Freiburg se na čtvrtém místě bodově dotáhl na druhé Lipsko i třetí Bayern.</p>
      <p>Bayern Mnichov týden po debaklu 1:5 ve Frankfurtu a odvolání trenéra Nika Kovače deklasoval v sobotním šlágru 4:0 Borussii Dortmund. Dva góly úřadujícího mistra vstřelil polský kanonýr Robert Lewandowski, jenž tak potvrdil skvělou podzimní formu a jako první v historii bundesligy se trefil v jedenácti kolech po sobě.</p>
      <p>Lewandowski, jenž má na kontě už 16 gólů, otevřel skóre v 17. minutě a pak s ním pohnul ještě čtvrt hodiny před koncem. Druhý gól před 75 tisíci diváků vstřelil čtyři minuty po přestávce Serge Gnabry a výsledek uzavřel vlastním gólem obránce Mats Hummels, jenž se v létě vrátil do Borussie po tříletém působení v Bayernu.</p>
      <p>Mnichovský tým tak vyhrál i druhý zápas pod dočasným koučem Hansem-Dieterem Flickem, poté co ve středu v Lize mistrů zdolal Olympiakos Pireus. V tabulce se Bayern posunul na třetí místo bod za vedoucí Mönchengladbach, jenž v neděli hostí Brémy.</p>
      <p>Brankář Tomáš Koubek pomohl fotbalistům Augsburgu chycenou penaltou k vítězství 1:0 v Paderbornu. Hosté vyhráli po šesti zápasech. Lipsko bez zraněného Patrika Schicka zvítězilo na hřišti Herthy Berlín 4:2 a je na druhém místě o skóre před Bayernem se ztrátou bodu na první Mönchengladbach. V dresu poraženého celku odehrál celý zápas záložník Vladimír Darida.</p>
      <p>Koubek se vyznamenal v sedmé minutě, když vystihl směr penalty Klause Gjasuly a zabránil mu ve skórování. Vítězný gól Augsburgu padl v 41. minutě díky Philippu Maxovi, který z přímého kopu zakroutil míč ukázkově k tyči. Pro Koubka to bylo druhé bundesligové utkání s čistým kontem.</p>
      <p>Od 75. minuty naskočil do hry v dresu hostů záložník Jan Morávek. Naopak stoper Augsburgu Marek Suchý kvůli zranění znovu chyběl.</p>
      <p>Lipsko prohrávalo od 32. minuty, ale do konce prvního poločasu stav otočilo. Nejdříve vyrovnal z penalty Timo Werner a v první minutě nastavení dokonal zvrat Marcel Sabitzer. V závěru druhého poločasu přidali další branky hostů Kevin Kampl a znovu Werner, který je s 11 góly druhým nejlepším střelcem soutěže. Konečný výsledek stanovil domácí útočník Davie Selke. Hertha prohrála v lize potřetí za sebou.</p>
      <p>Schalke doma remizovalo s Düsseldorfem 3:3. Domácí třikrát vedli, ale za hosty vždy odpověděl Rouwen Hennings, jenž zaznamenal hattrick.</p>
      <p>Nováček Union Berlín podruhé za sebou zvítězil. Z Mohuče si odvezl výhru 3:2. Union vedl po 51 minutách o tři branky, o což se dvěma trefami postaral Sebastian Andersson. Domácí, kteří v minulém kole prohráli v Lipsku 0:8, se v závěru přiblížili na rozdíl jediného gólu, ale vyrovnat se jim nepovedlo.</p>
      <p>Hoffenheim s českým fotbalistou Pavlem Kadeřábkem v základní sestavě vyhrál v páteční předehrávce díky penaltě v osmé nastavené minutě 2:1 v Kolíně nad Rýnem. Tým s aktuálně nejlepší formou v soutěži si připsal už páté vítězství za sebou a v neúplné tabulce se posunul na druhé místo dva body za vedoucí Mönchengladbach.</p>
      <p>Nováček Kolín nad Rýnem zůstal po osmé porážce v sezoně předposlední a hned po zápase ukončil smlouvu se sportovním ředitelem Arminem Vehem. Propuštění podle médií nejspíš nemine ani trenéra Achima Beierlorzera.</p>
      <p>Kolín měl přitom zápas dobře rozehraný a od 34. minuty vedl po trefě Kolumbijce Jhona Córdoby. Hned tři minuty po přestávce však vyrovnal střídající Sargis Adamjan a v šesté nastavené minutě byl tento arménský reprezentant faulován v pokutovém území. Rozhodčí po konzultaci s videem nařídil penaltu, kterou proměnil Jürgen Locadia a zajistil Hoffenheimu v součtu s pohárem šestou výhru v řadě, což je nový klubový rekord.</p>
      <h4>Německá fotbalová liga - 11. kolo:</h4>
      <p><i>Pátek:</i> Kolín nad Rýnem - Hoffenheim 1:2 (34. Córdoba - 48. Adamjan, 90.+8 Locadia z pen.).</p>
      <p><i>Sobota: </i>Hertha Berlín - Lipsko 2:4 (32. Mittelstädt, 90.+2 Selke - 38. z pen. a 90.+1 Werner, 45.+1 Sabitzer, 86. Kampl), Mohuč - Union Berlín 2:3 (81. Onisiwo, 90.+4 Brosinski - 45.+3 a 51. Andersson, 30. Ingvartsen), Paderborn - Augsburg 0:1 (41. Max), Schalke - Düsseldorf 3:3 (33. Caligiuri, 67. Kabak, 79. Serdar - 62. z pen., 74. a 85. Hennings), Bayern Mnichov - Dortmund 4:0 (17. a 76. Lewandowski, 47. Gnabry, 80. vlastní Hummels).</p>
      <p><i>Neděle: </i>Mönchengladbach - Brémy 3:1 (22. a 59. Herrmann, 20. Bensebaini - 90.+3 Bittencourt), Wolfsburg - Leverkusen 0:2 (25. Bellarabi, 90.+6 Paulinho), Freiburg - Eintracht Frankfurt 1:0 (77. Petersen).</p>
      <p>
        <b>Tabulka:</b>
      </p>
      <ul>
        <li>1. | Mönchengladbach | 11 | 8 | 1 | 2 | 24:11 | 25</li>
        <li>2. | Lipsko | 11 | 6 | 3 | 2 | 29:12 | 21</li>
        <li>3. | Bayern Mnichov | 11 | 6 | 3 | 2 | 29:16 | 21</li>
        <li>4. | Freiburg | 11 | 6 | 3 | 2 | 20:12 | 21</li>
        <li>5. | Hoffenheim | 11 | 6 | 2 | 3 | 16:14 | 20</li>
        <li>6. | Dortmund | 11 | 5 | 4 | 2 | 23:15 | 19</li>
        <li>7. | Schalke | 11 | 5 | 4 | 2 | 20:14 | 19</li>
        <li>8. | Leverkusen | 11 | 5 | 3 | 3 | 17:15 | 18</li>
        <li>9. | Eintracht Frankfurt | 11 | 5 | 2 | 4 | 21:16 | 17</li>
        <li>10. | Wolfsburg | 11 | 4 | 5 | 2 | 11:10 | 17</li>
        <li>11. | Union Berlín | 11 | 4 | 1 | 6 | 13:17 | 13</li>
        <li>12. | Hertha Berlín | 11 | 3 | 2 | 6 | 17:21 | 11</li>
        <li>13. | Düsseldorf | 11 | 3 | 2 | 6 | 15:19 | 11</li>
        <li>14. | Brémy | 11 | 2 | 5 | 4 | 18:24 | 11</li>
        <li>15. | Augsburg | 11 | 2 | 4 | 5 | 13:24 | 10</li>
        <li>16. | Mohuč | 11 | 3 | 0 | 8 | 12:30 | 9</li>
        <li>17. | Kolín nad Rýnem | 11 | 2 | 1 | 8 | 10:23 | 7</li>
        <li>18. | Paderborn | 11 | 1 | 1 | 9 | 11:26 | 4</li>
      </ul>
    </article>
  </body>
</html>