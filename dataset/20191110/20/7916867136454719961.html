<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134512-panevezyje-rezultatyviausia-cempionu-lygos-ekipa-su-daug-zinomu-veidu.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-10T20:46:00+00:00"/>
    <meta property="og:title" content="Panevėžyje – rezultatyviausia Čempionų lygos ekipa su daug žinomų veidų"/>
    <meta property="og:description" content="Antradienį „Cido“ arenoje Panevėžio „Lietkabelio“ komandos laukia dar vienas iššūkis FIBA Čempionų lygos A grupėje – rezultatyviausia turnyro ekipa iš Torunės – „Polski Cukier“. 94,5 taško per mačo renkantis klubas per keturis turus yra pasiekęs vieną pergalę – 97:81 nugalėjo Strasbūro SIG krepšininkus. Tuo tarpu 81:85 nusileido Manresos BAXI, 105:122 turėjo pripažinti Holono UNET pranašumą ir praėjusią savaitę ..."/>
  </head>
  <body>
    <article>
      <h1>Panevėžyje – rezultatyviausia Čempionų lygos ekipa su daug žinomų veidų</h1>
      <address>
        <time datetime="2019-11-10T20:46:00+00:00">10 Nov 2019, 20:46</time>
      </address>
      <p>Nuotr.: FIBA.com</p>
      <figure>
        <a href="https://www.basketnews.lt/paveikslelis-206415-any1000x1000.jpg">
          <img src="https://www.basketnews.lt/paveikslelis-206415-any630x500.jpg"/>
        </a>
      </figure>
      <p>Nuotr. FIBA.com</p>
      <p>Antradienį „Cido“ arenoje Panevėžio „Lietkabelio“ komandos laukia dar vienas iššūkis FIBA Čempionų lygos A grupėje – rezultatyviausia turnyro ekipa iš Torunės – „Polski Cukier“.</p>
      <p>94,5 taško per mačo renkantis klubas per keturis turus yra pasiekęs vieną pergalę – 97:81 nugalėjo Strasbūro SIG krepšininkus. Tuo tarpu 81:85 nusileido Manresos BAXI, 105:122 turėjo pripažinti Holono UNET pranašumą ir praėjusią savaitę 95:113 neprilygo Sasario „Dinamo“ vyrams.</p>
      <p>„Polski Cukier“ sudėtyje yra nemažai žinomų krepšininkų: prabėgusią vasarą Pasaulio taurėje Lenkijos rinktinėje žaidę Aaronas Celas, Karolis Grušečkis ir Damianas Kuligas. Taip pat praėjusiame sezone Klaipėdos „Neptūno“ marškinėlius vilkėjusį Kyle‘as Weaverį (9,5 tšk., 3,8 atk. kam., 4 rez. perd., 14,3 naud. bal.). Labiau besidomintiems krepšiniu bus girdėta ir Alade Aminu pavardė – 32-ejų 211 cm ūgio atletas ne vienerius metus žaidė Nigerijos rinktinėje.</p>
      <p>Ypač pavojingi yra du amerikiečiai – 27 metų 191 cm ūgio Keithas Hornsby ir 30 metų 185 cm ūgio Chrisas Wrightas. Gynėjai atitinkamai per mačą pelno 20,3 ir 21,8 taško, o tai leidžia jiems įsitaisyti rezultatyviausių turnyro žaidėjų penketuke.</p>
      <p>„Lietkabelio“ treneris-skautas Laimonas Eglinskas teigė, kad „Polski Cukier“ yra puolimu savo žaidimą grindžianti ekipa, tad norint ją nugalėti, reikės drausmingai gintis.</p>
      <p><b>–  Kuo toks ypatingas „Polski Cukier“ puolimas, kad jis yra geriausias turnyre?</b><br/>– Ypatingai greitu žaidimu paremtas puolimas. Atakos dažniausiai pasibaigia per 10–15 sekundžių. Turi kelis derinius poziciniam žaidimui, bet viskas paremta greitu puolimu, dažnai atakuojama po pirmos užtvaros. Keithas Hornsby ir Chrisas Wrightas yra du žaidėjai, kurie įsitaisė rezultatyviausių turnyro žaidėjų penketuke. Hornsby yra žaidėjas, kuris gali labai gerai atakuoti iš įvairių distancijų, yra labai greitas bei turi puikią sprogstančią jėgą. Wrightas daugiau žaidžia „du prieš du“, nemažai taškų renka iš greito puolimo.</p>
      <p><b>– Koks Weaverio vaidmuo?</b><br/>– Kai komandoje yra tiek daug individualiai pajėgių žaidėjų, Kyle‘ui kažkiek trūksta kamuolio savo rankose. Tai yra vienas tų žaidėjų, kurių tikrai negalime pamiršti, nes gali sužibėti bet kuriame susitikime.</p>
      <p><b>– Ar gynyba yra silpnoji Lenkijos klubo vieta?</b><br/>– Tai į puolimą orientuota komanda, kuri gynyboje nepersistengia, bet tikrai negalima pasakyti, kad jie nesigina ir mes lengvai rinksime taškus. Yra patyrusių žaidėjų, kurie individualiai labai stiprūs.</p>
      <p><b>– Tokioje situacijoje raktas į pergalę – tik gera gynyba?</b><br/>– Taip, nes gera gynyba yra ir vedlys į gerą žaidimą puolime. Jeigu pavyktų gerai apsiginti, būtų daugiau situacijų patiems surinkti taškus.</p>
      <p><b>– Nepaisant pralaimėjimo Klaipėdoje, vyr. treneris Čanakas sakė, kad komanda progresuoja.</b><br/>– Taip, tikrai einame į priekį, žaidėjai pradeda vis geriau jausti vieni kitus. Atsiranda charakteris, kovojame iki pabaigos ir niekada nenuleidžiame rankų. Manau, kad kelios pergalės bus dar labiau pakylėtų į viršų ir tikimės, kad jas kuo greičiau pasieksime.</p>
      <h3>Šį sezoną metami tritaškiai</h3>
      <figure>
        <img src="https://www.basketnews.lt/paveikslelis-202171-any100x100.jpg"/>
      </figure>
      <p>42% 8,8</p>
      <figure>
        <img src="https://www.basketnews.lt/paveikslelis-128595-any100x100.jpg"/>
      </figure>
      <ul>
        <li>Pataiko: <a href="https://www.basketnews.lt/lygos/148-fiba-cempionu-lyga/statistika.html">8,8</a></li>
        <li>Taiklumas: <a href="https://www.basketnews.lt/lygos/148-fiba-cempionu-lyga/statistika.html">41,7%</a></li>
        <li>Vieta lygoje: <a href="https://www.basketnews.lt/lygos/148-fiba-cempionu-lyga/statistika.html">12</a></li>
        <li>Geriausias pasiekimas: <a href="https://www.basketnews.lt/rungtynes/ziureti/83029-torunes-polski-cukier-strasburo-ig.html">14</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/83024-manresos-baxi-torunes-polski-cukier.html">5</a></li>
        <li>Daugiausia pataiko: <a href="https://www.basketnews.lt/zaidejai/24219-keith-hornsby.html">Keith Hornsby</a></li>
      </ul>
      <h3>Torunės Polski Cukier / Tvarkaraštis</h3>
      <figure>
        <img src="https://www.basketnews.lt/paveikslelis-202171-tmlgs.jpg"/>
      </figure>
      <p>
        <a href="https://www.basketnews.lt/komandos/2512-torunes-polski-cukier.html">Torunės Polski Cukier</a>
      </p>
      <figure>
        <img src="https://www.basketnews.lt/paveikslelis-15876-tmlgs.jpg"/>
      </figure>
      <p><a href="https://www.basketnews.lt/komandos/985-sasario-banco-di-sardegna.html">Sasario Banco di Sardegna</a> <a href="https://www.basketnews.lt/rungtynes/ziureti/84700-torunes-polski-cukier-sasario-banco-di-sardegna.html">95-113</a></p>
      <figure>
        <img src="https://www.basketnews.lt/paveikslelis-126449-tmlgs.jpg"/>
      </figure>
      <p>
        <a href="https://www.basketnews.lt/komandos/445-panevezio-lietkabelis.html">Panevėžio Lietkabelis</a>
      </p>
      <figure>
        <img src="https://www.basketnews.lt/paveikslelis-202171-tmlgs.jpg"/>
      </figure>
      <p><a href="https://www.basketnews.lt/komandos/2512-torunes-polski-cukier.html">Torunės Polski Cukier</a> <a href="https://www.basketnews.lt/rungtynes/ziureti/84713-panevezio-lietkabelis-torunes-polski-cukier.html">Antr.<br/>19:00</a></p>
    </article>
  </body>
</html>