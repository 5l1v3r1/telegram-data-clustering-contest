<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=252&amp;docID=327789&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-10T20:56:00+00:00"/>
    <meta property="og:title" content="פפ: האם איבדנו סיכוי לתואר? אני לא נביא"/>
    <meta property="og:description" content="מאמן סיטי על רגעי המחלוקת: ''שאלו את השופט, לא אותי''"/>
  </head>
  <body>
    <article>
      <h1>פפ: האם איבדנו סיכוי לתואר? אני לא נביא</h1>
      <h2>מאמן סיטי על רגעי המחלוקת: "שאלו את השופט, לא אותי"</h2>
      <address><time datetime="2019-11-10T20:56:00+00:00">10 Nov 2019, 20:56</time> by <a rel="author">מערכת אתר ערוץ הספורט</a></address>
      <p>אחרי שתי אליפויות רצופות תוך שבירת שיאים של כל הזמנים, מנצ'סטר סיטי ראתה הערב (ראשון) את הכתר חומק לה מבין האצבעות, גם אם עד סיום העונה יש עוד הרבה מאוד זמן. האלופה המכהנת הפסידה 3:1 לליברפול באנפילד, ונותרה במרחק של 9 נקודות מהפסגה. בהתחשב בעובדה שהחבורה של <a href="http://www.sport5.co.il/Tags/%d7%99%d7%95%d7%a8%d7%92%d7%9f+%d7%a7%d7%9c%d7%95%d7%a4">יורגן קלופ</a> הפסידה רק פעם אחת בעונה שעברה ואפילו לא פעם אחת ב-12 מחזורים העונה, קשה מאוד לראות כיצד הסיטיזנס מוחקים מינוס שכזה.</p>
      <p>את ברצלונה ואת באיירן מינכן, הצליח <a href="http://www.sport5.co.il/Tags/%d7%a4%d7%a4+%d7%92%d7%95%d7%95%d7%90%d7%a8%d7%93%d7%99%d7%95%d7%9c%d7%94">פפ גווארדיולה</a> להוליך לזכייה בשלוש אליפויות ברציפות. בסיטי, כאמור, יהיה לו קשה מאוד לשחזר את ההישג האדיר הזה, אבל הוא בכל מקרה לא מתכוון להרים ידיים. "אני לא יודע אם איבדנו סיכוי לאליפות, אני לא קוסם ולא יכול לחזות את העתיד", הבהיר המאמן בסיום והוסיף: "בכדורגל אתה לא יכול לנצח תמיד, אבל אני גאה כל כך לראות את הקבוצה שלי משחקת בצורה הזאת באצטדיון הזה".</p>
      <p>התוצאה אולי לא מוכיחה זאת, אבל סיטי בהחלט נראיתה טוב באנפילד והייתה חסרה טיפת מזל. "הוכחנו מדוע אנחנו אלופים שנתיים ברציפות, אני כל כך גאה בשחקנים שלי, יותר מאי פעם", אמר גווארדיולה, "אנחנו יכולים להיות גאים בצורה שבה שיחקנו מול הקבוצה הכי חזקה באירופה. לא הפסקנו לנסות, לא הרמנו ידיים בשום שלב ונלחמנו עד השריקה האחרונה. זה לא קל להיות בפיגור שני שערים ולהגיב כפי שהגבנו. זו אחת ההופעות הכי טובות שראיתי מהקבוצה שלי אי פעם".</p>
      <p>גווארדיולה, כמובן, נשאל על רגעי המחלוקת במשחק - נגיעות היד ברחבה של טרנט אלכסנדר-ארנולד, שזכו להתעלמות מצד צוות השיפוט. מאמן מנצ'סטר סיטי היה קצר וקולע בתשובתו: "שאלו את צוות השיפוט בבקשה, לא אותי". בסיום המשחק נראה גווארדיולה נסער ונצפה אומר לצוות השיפוט "תודה רבה לכם". כשנשאל אם אמר זאת באופן סרקסטי, הקטלאני טען: "ממש לא. בירכתי אותם על ההופעה שלהם".</p>
      <figure>
        <iframe data-src="https://twitter.com/OptaJoe/status/1193599694280232961?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/OptaJoe/status/1193595092369588224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.sport5.co.il/Images/trans.gif"/>
        <figcaption>גווארדיולה, לא מוכן לדבר על השיפוט (GETTYIMAGES)</figcaption>
      </figure>
    </article>
  </body>
</html>