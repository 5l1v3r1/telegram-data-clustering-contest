<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/dancila-mesaj-catre-iohannis-sa-se-uite-cine-a-condus-romania-in-ultimii-30-de-ani-18564665"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T20:09:17+00:00"/>
    <meta property="og:title" content="Dăncilă, mesaj către Iohannis: Să se uite cine a condus România în ultimii 30 de ani"/>
    <meta property="og:description" content="Viorica Dăncilă îi transmite contracandidatului său Klaus Iohannis să se uite cu atenţie la cine a condus România în ultimii 30 de ani şi îi cere să vină cu un mesaj clar despre ce va face pentru români, nu mesaje împotriva PSD."/>
  </head>
  <body>
    <article>
      <h1>Dăncilă, mesaj către Iohannis: Să se uite cine a condus România în ultimii 30 de ani</h1>
      <address>
        <time datetime="2019-11-10T20:09:17+00:00">10 Nov 2019, 20:09</time>
      </address>
      <p>Viorica Dăncilă îi transmite contracandidatului său Klaus Iohannis să se uite cu atenţie la cine a condus România în ultimii 30 de ani şi îi cere să vină cu un mesaj clar despre ce va face pentru români, nu mesaje împotriva PSD.</p>
      <p>"Cred că domnul Iohannis trebuie să se uite cine a condus România în 30 de ani, că nu a fost numai PSD, a fost şi PNL şi dacă Iohannis vrea să informze în mod corect să ia şi cum a fost guvernarea fiecărui partid. Aşa cred că trebuie văzut acest lucru. Cred că dl Iohannis trebuie să facă referire la 5 ani de mandat a domniei sale, pentru că a fost preşedinte şi trebuie să dea socoteală cu ce a făcut, cum şi eu voi spune ce am făcut într-un an şi 9 luni de mandat", a declarat Viorica Dăncilă, la emisiunea "Gândurile lui Cristoiu".</p>
      <p>"Cred că cei care ocupăm funcţii publice, trebuie să facem un bilanţ şi apoi să judecăm pe alţii. Cred că e important să spună ce vrea să facă pentru că l-am văzut atacând PSD, dar nu să spună ce vrea să facă pentru români. Vreau ca electoratul care a votat Diaconu şi alţi candidaţi să ni se alăture", a mai spus Dăncilă.</p>
      <p>Klaus Iohannis, cotat de sondaje pe primul loc în cadrul primului tur al alegerilor prezidenţiale, a afirmat că rezultatul votului arată că românii au învins PSD.</p>
      <p>"Dragi români, victorie. Am reuşit să învingem PSD-ul mai mult decât oricând în ultimii 30 de ani. Niciodată românii nu au votat atât de mult şi atât de clar împotriva PSD-ului şi acest lucru pentru România înseamnă un pas enorm înainte" a spus Iohannis, după închiderea urnelor.</p>
    </article>
  </body>
</html>