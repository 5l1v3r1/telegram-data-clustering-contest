<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1984041/%D8%AA%D8%A3%DA%A9%DB%8C%D8%AF-%D8%B1%DB%8C%D8%A7%D8%B6-%D8%A8%D8%B1-%D9%85%D8%AC%D8%A7%D8%B2%D8%A7%D8%AA-%D8%A7%DB%8C%D8%B1%D8%A7%D9%86-%D8%A8%D9%87-%D8%AF%D9%84%DB%8C%D9%84-%D8%BA%D9%86%DB%8C%E2%80%8C%D8%B3%D8%A7%D8%B2%DB%8C-%D9%85%D8%AC%D8%AF%D8%AF-%D8%A7%D9%88%D8%B1%D8%A7%D9%86%DB%8C%D9%88%D9%85"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-10T20:15:00+00:00"/>
    <meta property="og:title" content="تأکید ریاض بر مجازات ایران به دلیل غنی‌سازی مجدد اورانیوم"/>
    <meta property="og:description" content="یک مقام مسئول سعودی با اشاره به این که اقدام اخیر ایران در کاهش عمل به تعهدات برجامی خود و غنی سازی مجدد اورانیوم در تأسیسات هسته‌ای فردو، نقض توافق هسته‌ای ۲۰۱۵ است، خواستاز مجازات تهران شد. به گزارش الشرق الاوسط، این مقام سعودی که نخواست نامش فاش ش"/>
  </head>
  <body>
    <article>
      <h1>تأکید ریاض بر مجازات ایران به دلیل غنی‌سازی مجدد اورانیوم</h1>
      <address>
        <time datetime="2019-11-10T20:15:00+00:00">10 Nov 2019, 20:15</time>
      </address>
      <p>یک مقام مسئول سعودی با اشاره به این که اقدام اخیر ایران در کاهش عمل به تعهدات برجامی خود و غنی سازی مجدد اورانیوم در تأسیسات هسته‌ای فردو، نقض توافق هسته‌ای ۲۰۱۵ است، خواستاز مجازات تهران شد.<br/><br/>به گزارش الشرق الاوسط، این مقام سعودی که نخواست نامش فاش شود، در دیدار با خبرنگاران در واشنگتن گفت کشورش از توافقنامه‌ای که هدف از آن جلوگیری از دستیابی ایران به سلاح هسته‌ای بود حمایت کرد «بر این مبنا که بازرسی تأسیسات هسته‌ای کامل خواهد بود، اما بعداً مشخص شد که این توافقنامه، ایران را از دستیابی به سلاح هسته‌ای بعد از گذشت چند سال منع نمی‌کند».<br/><br/>این مقام سعودی در ادامه این گفت‌وگو افزود: «بازرسی‌های آژانس بین‌المللی انرژی اتمی همه سایت‌ها را پوشش نمی‌دهد و به نظر من همه کشورهای جهان باید اقداماتی قاطعانه انجام دهند».<br/><br/>او بر پشتیبانی کشورش از تحریم‌های آمریکا علیه ایران برای سوق دادن تهران به سوی امضای توافقنامه جدید تأکید و از امیدواری برخی کشورها به احتمال تغییر رفتارهای ایران انتقاد کرد و گفت: «ایرانی‌ها باید درک کنند اگر بخواهند به این مسیر ادامه دهند، تحریم‌ها شدیدتر و بدتر خواهد شد».<br/><br/>این مقام دربارهٔ میزان رضایتمندی ریاض از اقدامات آمریکا در پی حمله به آرامکو نیز گفت: «امروز جامعه جهانی بر ضد ایران متحد شده‌است و ایران باید مجازات شود و مسئول دانسته شود. تحقیقات دربارهٔ حملات به آرامکو هنوز ادامه دارد و آمریکا حضور نظامی خود را در منطقه افزایش داده و علاوه بر اعزام سرباز، سامانه‌های دفاعی خود را نیز تقویت کرده‌است که این‌ها اموری مثبت و تلاش‌هایی مستمر هستند.»<br/><br/>این مقام سعودی در بخشی دیگر از اظهاراتش گفت: قطر تعدادی اقدامات مثبت و امیدوارکننده برای برطرف کردن تنش با کشورهای خلیج انجام داده، اما هنوز اقدامات بیشتری لازم است.<br/><br/>وی افزود: قطر قانون مبارزه با تأمین مالی تروریسم را تصویب کرد و باید گام‌های دیگری برای عدم حمایت از تندروها و پایان دادن به روابط دوستانه با ایران بردارد.</p>
    </article>
  </body>
</html>