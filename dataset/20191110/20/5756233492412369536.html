<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620868/%D8%B1%D8%A6%DB%8C%D8%B3-%D8%B3%D8%AA%D8%A7%D8%AF-%D9%85%D8%B4%D8%AA%D8%B1%DA%A9-%D8%A7%D8%B1%D8%AA%D8%B4-%D8%A7%D9%86%DA%AF%D9%84%DB%8C%D8%B3-%D8%AA%D8%A7%DA%A9%D8%AA%DB%8C%DA%A9%E2%80%8C%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D8%B1%D9%88%D8%B3%DB%8C%D9%87-%D9%88-%DA%86%DB%8C%D9%86-%D9%85%DB%8C%E2%80%8C%D8%AA%D9%88%D8%A7%D9%86%D8%AF-%D8%A8%D9%87-%D9%88%D9%82%D9%88%D8%B9-%D8%AC%D9%86%DA%AF-%D8%B3%D9%88%D9%85-%D8%AC%D9%87%D8%A7%D9%86%DB%8C-%D9%85%D9%86%D8%AC%D8%B1-%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T20:14:00+00:00"/>
    <meta property="og:title" content="رئیس ستاد مشترک ارتش انگلیس: تاکتیک‌های ایران، روسیه و چین می‌تواند به وقوع جنگ سوم جهانی منجر شود"/>
    <meta property="og:description" content="رئیس ستاد مشترک ارتش انگلستان در یادداشتی، مدعی شده است که نحوه قدرت‌گیری ایران، روسیه و چین امنیت و ثبات کشورهای غربی را با چالش مواجه می‌کند."/>
  </head>
  <body>
    <article>
      <h1>رئیس ستاد مشترک ارتش انگلیس: تاکتیک‌های ایران، روسیه و چین می‌تواند به وقوع جنگ سوم جهانی منجر شود</h1>
      <address>
        <time datetime="2019-11-10T20:14:00+00:00">10 Nov 2019, 20:14</time>
      </address>
      <p>
        <i>رئیس ستاد مشترک ارتش انگلستان در یادداشتی، مدعی شده است که نحوه قدرت‌گیری ایران، روسیه و چین امنیت و ثبات کشورهای غربی را با چالش مواجه می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ژنرال سر «نیک کارتر» رئیس ستاد مشترک ارتش انگلیس روز یکشنبه در یادداشتی در نشریه «تلگراف»، از قدرت گرفتن ایران، روسیه و چین ابراز نگرانی کرده و مدعی شده است که تاکتیک‌های مورد استفاده این سه کشور می‌تواند «تصادفا» به وقوع جنگ سوم جهانی منجر شود.</p>
      <p>او در این یادداشت با بیان اینکه اوضاع جهان در بی‌ثبات‌ترین وضعیت پس از پایان جنگ دوم جهانی قرار دارد، نوشته است: «تهدیدات در حال متنوع شدن، گسترش یافتن و تشدید شدن هستند. تقابل مداوم به شاخصه اصلی عرصه بازی جهانی بدل شده و عصر سابق رقابت قدرت‌های بزرگ، احیا شده است.»</p>
      <figure>
        <img src="https://aftabnews.ir/files/fa/news/1398/8/19/357649_943.jpg"/>
      </figure>
      <p>وی می‌افزاید: «دولت‌های جاه‌طلبی چون روسیه، چین و ایران به روش‌هایی در حال قدرت‌گیری هستند که امنیت، ثبات و رفاه ما را تهدید می‌کنند.»</p>
      <p>کارتر در این مطلب همچنین مدعی شده است که اقدامات تهران، مسکو و پکن «به سادگی می‌تواند به سوءمحاسبه‌ای ناخواسته» و بروز درگیری‌های بزرگ بیانجامد.</p>
      <p>او در ادامه نوشت است: «رقبای ما، به اساتید سوء استفاده از فضاهای میان صلح و جنگ تبدیل شده‌اند.»</p>
      <p>این فرمانده ارشد ارتش انگلیس همچنین ادعا کرده است که این کشورها با استفاده از روش‌های نامتعارف نظیر حملات سایبری، انتشار اطلاعات غلط، مخفی کردن نظامیان در پوشش‌های غیرنظامی و بهره‌گیری از ارتش‌های خصوصی متشکل از شبه‌نظامیان، تلاش می‌کنند تا نفوذ خود را گسترش داده و در عین حال میان کشورهای غربی اختلاف انداخته و سبک زندگی در این کشورها را نیز «نابود» کنند.</p>
      <p>وی که کشورش سابقه‌ای طولانی در انجام کودتا و خرابکاری در دیگر کشورها دارد، در ادامه نوشته است: «نمی‌گویم که رقبای ما به دنبال جنگ، با تعریف سنتی آن هستند. اما رفتار بی‌ملاحظه و عدم پایبندی به قوانین بین‌المللی مربوط به این انواع تازه "جنگ‌افزار"، به تنش‌هایی دامن می‌زند که به سادگی می‌تواند به سوء‌محاسبه‌ای ناخواسته بدل شود.»</p>
      <p>کارتر در نهایت خواستار افزایش حمایت از نیروهای نظامی و همچنین همکاری ارتش با شرکت‌های خصوصی فناوری، برای «حفاظت از بریتانیا» شده است.</p>
    </article>
  </body>
</html>