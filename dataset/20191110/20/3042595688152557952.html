<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/solbakkens-fck-fikk-juling/71803700"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T20:32:21+00:00"/>
    <meta property="og:title" content="Solbakkens FCK fikk juling"/>
    <meta property="og:description" content="FC København tapte ytterligere terreng i gullkampen i dansk fotball med et sviende 1-4-nederlag for serieleder Midtjylland søndag."/>
  </head>
  <body>
    <article>
      <h1>Solbakkens FCK fikk juling</h1>
      <h2>FC København tapte ytterligere terreng i gullkampen i dansk fotball med et sviende 1-4-nederlag for serieleder Midtjylland søndag.</h2>
      <address><time datetime="2019-11-10T20:32:21+00:00">10 Nov 2019, 20:32</time> by <a rel="author">NTB I</a></address>
      <p>Jylland-klubben var stort sett best i hele kampen, og med to mål av Sory Kaba økte de forspranget på tabellen ytterligere. Etter søndagens toppoppgjør i den danske superligaen ligger FCK hele sju poeng bak sin argeste konkurrent i gullkampen.</p>
      <p>Første omgang bar preg av tøffe dueller, og etter 28 minutter gikk Midtjylland foran da angrepsspiller Kaba hamret inn 1–0.</p>
      <p>Deretter hadde hjemmelaget flere store sjanser til å øke ledelsen, men klarte ikke å få uttelling. Den kom imidlertid da brasilianske Evander satte inn 2–0 tre minutter før pause.</p>
      <p>Etter hvilen headet Kaba inn sin andre for kampen, noe som for alvor fikk FCK til å våkne. Kort tid etterpå reduserte Dame N`Doye til 1-3, men det hjalp fint lite for Solbakkens menn.</p>
      <p>Hjemmelaget, som virket en smule rystet etter reduseringen, var likevel ikke ferdig med å score. Etter et hjørnespark headet nemlig forsvarsspiller Erik Sviatchenko inn 4-1-scoringen og sikret serielederen seieren.</p>
    </article>
  </body>
</html>