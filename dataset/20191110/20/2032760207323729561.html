<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89210"/>
    <meta property="og:site_name" content="Denník politika"/>
    <meta property="article:published_time" content="2019-11-10T20:35:02+00:00"/>
    <meta property="og:title" content="Polášek s Dodigom začali Turnaj majstrov ziskom setu, ale o výsledku rozhodol supertajbrejk"/>
    <meta property="og:description" content="10.11.2019 (Webnoviny.sk) – Slovenský tenista Filip Polášek sa nedočkal víťazstva pri svojom deblovom debute na koncoročnom výberovom turnaji Nitto ATP Finals v Londýne."/>
  </head>
  <body>
    <article>
      <h1>Polášek s Dodigom začali Turnaj majstrov ziskom setu, ale o výsledku rozhodol supertajbrejk</h1>
      <address><time datetime="2019-11-10T20:35:02+00:00">10 Nov 2019, 20:35</time> by <a rel="author">Webnoviny</a></address>
      <p>10.11.2019 (Webnoviny.sk) – Slovenský tenista Filip Polášek sa nedočkal víťazstva pri svojom deblovom debute na koncoročnom výberovom turnaji Nitto ATP Finals v Londýne.</p>
      <p>Vo večernom nedeľňajšom súboji v Skupine Jonasa Björkmana Polášek spoločne s Chorvátom Ivanom Dodigom prehrali s favorizovaným poľsko-brazílskym duom Lukasz Kubot, Marcelo Melo za 100 minút 6:4, 4:6, 5:10 ( zápasový tajbrejk). Zápas zakončil Poliak Kubot štýlovo esom, keď premenil hneď prvý zo štyroch možných mečbalov.</p>
      <p>Polášek a Dodig si vybojovali právo účasti v londýnskej O2 Aréne ako posledný ôsmy pár až na záverečnom turnaji z kategórie ATP Masters 1000 v Paríži. Pomohla im aj skutočnosť, že americkí bratia Bob a Mike Bryanovci, ktorí mali v sumáre sezóny viac bodov, predčasne ukončili sezónu.</p>
      <p>V prvom nedeľňajšom súboji v skupine Jonasa Björkmana Juhoafričan Raven Klaasen a Novozélanďan Michael Venus zdolali Američana Rajeeva Rama a Brita Joea Salisburyho 6:3, 6:4. V metropole na Temže v majstrovskom výberovom podujatí sezóny figuruje slovenský zástupca v deblovej súťaži presne po desiatich rokoch. Pred debutantom Poláškom si tam v roku 2009 za hral Michal Mertiňák po boku Čecha Františka Čermáka</p>
      <h3>Nitto ATP Finals v Londýne – skupina Jonasa Björkmana</h3>
      <p>nedeľa</p>
      <p>Raven Klaasen, Michael Venus (JAR/N. Zél.-5) – Rajeev Ram, Joe Salisbury (USA/V. Brit.-4) 6:3, 6:4</p>
      <p>Lukasz Kubot, Marcelo Melo (Poľ./Braz.-2) – <b>Filip Polášek</b>, Chorvát Ivan Dodig (SR/Chor.-9) 4:6, 6:4, 10:5 (zápasový tajbrejk)</p>
      <h4>I. set</h4>
      <p>V opatrnom úvode všetci štyria aktéri využili svoje podanie na zisk bodu. Ako prvý prišiel o svoj servis Polášek a Kubot s Melom viedli 4:3. Lenže brejk nepotvrdili a po viacerých skvelých returnoch Dodiga bolo vyrovnané – 4:4. Chorvátovi pribúdali na konto aj dvojchyby, ale potvrdil aj svoj tretí servis na 5:4. Potom nasledovalo podanie Mela a v tomto geme exceloval Polášek pri sieti. Najprv úspešným volejom vybojoval pre seba aj Dodiga tri setbaly a napokon opäť Polášek premenil ten posledný ďalším skvelým krížnym volejom – 6:4.</p>
      <h4>II. set</h4>
      <p>Bol to práve slovenský tenista, ktorý na úvod druhého setu opäť prišiel o svoj servis. Polášek „vyrobil“ dve dvojchyby a posadil súperov na koňa. Brazílčan Melo si potom udržal podanie zvýšil na 2:0 pre nasadené dvojky turnaja. Za stavu 1:3 z pohľadu slovensko-chorvátskeho páru Polášek tentoraz odpovedal čistou hrou a znížil na 2:3.</p>
      <p>Kubot a Melo si naďalej udržiavali výhodu brejku a za stavu 5:3 a 40:0 sa pri servise Poláška dostali k trom setbalom. Potom však slovenský tenista zabral a štyrmi bodmi priamo z podania znížil na 4:5. Lenže nestačilo to. Skvele podávajúci Melo sa esom dostal k ďalšiemu setbalu a krížnym obhodením zavŕšil set do víťazstva 6:4.</p>
      <h4>III. set</h4>
      <p>V rozhodujúcom „supertajbrejku“ využili Kubot a Melo svoje zvýšené sebavedomie na servise aj returnoch z druhého setu. Dostali sa do minibrejku 3:1 aj 4:2. Zrejme najkrajšiu výmenu zápasu zakončil Melo víťazným volejom na 6:4.a keď rozbehnutý Brazílčan zreturnoval servis Dodiga pod jeho nohy, získal pre seba aj Poliaka bod na 8:5. Potom šiel na podanie Kubot a Poliak bol už pri svojom servise neomylný vrátane esa pri prvom mečbale.</p>
      <p><b>Turnaj majstrov</b> či aktuálne <b>Nitto ATP Finals</b> je turnaj, ktorý má v tenisovom svete výsostné postavenie. Bojuje na ňom osmička najlepších hráčov sveta. V Londýne sa bude do 17. novembra hrať vo dvojhre o hlavnú odmenu 2 871 000 USD. Získa ju šampión a k tomu 1500 bodov do rebríčka ATP.</p>
      <p>Za finálové víťazstvo tenista zinkasuje 1 354 000 USD a 500 bodov do rebríčka. Vo štvorhre si šampióni rozdelia prémiu 533 000 USD, za účasť organizátori garantujú každej dvojici 103 000 USD. Za každé víťazstvo v skupine je pripravených 40 000 USD.</p>
      <p>Viac k témam: <a href="https://www.webnoviny.sk/tag/nitto-atp-finals-v-londyne/"><u>Nitto ATP Finals v Londýne</u></a>, <a href="https://www.webnoviny.sk/tag/rajeev-ram/"><u>Rajeev Ram</u></a>, <a href="https://www.webnoviny.sk/tag/turnaj-majstrov/"><u>Turnaj majstrov</u></a><br/>Zdroj: Webnoviny.sk – <a href="https://www.webnoviny.sk/polasek-s-dodigom-zacali-turnaj-majstrov-ziskom-setu-ale-prvy-zapas-nakoniec-prehrali/"><u>Polášek s Dodigom začali Turnaj majstrov ziskom setu, ale o výsledku rozhodol supertajbrejk</u></a> © SITA Všetky práva vyhradené.</p>
    </article>
  </body>
</html>