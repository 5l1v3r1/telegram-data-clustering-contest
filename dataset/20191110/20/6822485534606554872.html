<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819175.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T20:18:00+00:00"/>
    <meta property="og:title" content="امام‌جمعه شیراز: نقش روحانیت در مساجد کم‌رنگ شده است"/>
    <meta property="og:description" content="به گزارش فارس، آیت‌الله لطف‌الله دژکام عصر امروز در دیدار با حجت‌الاسلام‌والمسلمین مظفری معاون رئیس قوه قضائیه کشور و رئیس مرکز شورای حل اختلاف کشور اظهار داشت: اصل شورای حل اختلاف که با اهداف خوبی شروع شد، طرح خوبی بود که به آن قضا زدایی می‌گفتند تا کار مردم به دادگستری و محکمه نکشد."/>
  </head>
  <body>
    <article>
      <h1>امام‌جمعه شیراز: نقش روحانیت در مساجد کم‌رنگ شده است</h1>
      <address>
        <time datetime="2019-11-10T20:18:00+00:00">10 Nov 2019, 20:18</time>
      </address>
      <p>امام‌جمعه شیراز گفت: در زمان قدیم مهر و امضای روحانی مسجد، یک اختلاف و مسئله را تمام می‌کرد اما امروز این نقش کمرنگ شده است.</p>
      <p>به گزارش فارس، آیت‌الله لطف‌الله دژکام عصر امروز در دیدار با حجت‌الاسلام‌والمسلمین مظفری معاون رئیس قوه قضائیه کشور و رئیس مرکز شورای حل اختلاف کشور اظهار داشت: اصل شورای حل اختلاف که با اهداف خوبی شروع شد، طرح خوبی بود که به آن قضا زدایی می‌گفتند تا کار مردم به دادگستری و محکمه نکشد.</p>
      <p>وی افزود: در بین اقشار مردم اگر کسی به دادگاه برود، فضا و بار روانی منفی دارد و احساسی در بین عموم مردم هست که حتی‌المقدور بهتر است پای کسی به دادگاه باز نشود و واقعیت مسئله نیز همین است که بهتر است اختلافات حقوقی مردم بدون دردسرهای قضایی حل‌وفصل شود و حتی‌الامکان به دادگاه کشیده نشود.</p>
      <p>امام‌جمعه شیراز ادامه داد: بعضی‌اوقات در قسمت‌هایی از یک طرح با فوایدی که دارد ممکن است در عمل و اجرا مشکلاتی ایجاد کند که از مسیر اصلی خود بیرون رود و باید به این مسائل دقت شود تا کیفیت و ارزش اصلی ثابت بماند و هدف از تشکیل شورا تحت‌الشعاع برخی موارد دیگر نشود.</p>
      <p>دژکام خاطرنشان کرد: گاهی هدف فقط تشکیل شورا است و فردی که عضو شورای حل اختلاف می‌شود شاید نتواند نقش خود را در شورا به‌صورت مناسب ایفا کند و در باب حکمیت که دستور قرآن است، نتیجه‌ای که ما می‌خواهیم به دست نمی‌آید.</p>
      <p>وی افزود: امروز باید نقش روحانیت و مساجد در موارد این‌چنینی بیشتر دیده شود و بنده معتقدم متأسفانه نقش مساجد و کارکرد اجتماعی آن‌ها که ازجمله همین حل‌وفصل اختلافات مردم است، کمرنگ شده است. همان‌گونه که در مسجد کوفه حضرت علی (ع) این کار را انجام می‌داده است امروز نیز باید این مفهوم ارزشمند احیا شود و امام خمینی (ره) نیز فرمودند مسجد محل رفع مسائل و مشکلات مردم است.</p>
      <p>امام‌جمعه شیراز همچنین گفت: اگر روحانی در یک مسجد، فقه را به‌درستی بداند و در محله خود بزرگ‌تری کند، زمینه برای اینکه حرف او چارچوب و حسن تأثیر داشته باشد وجود دارد و به‌نوعی باید نقش آن‌ها تقویت شود.</p>
      <p>دژکام ادامه داد: اخیراً نیز آیت‌الله رئیسی فرمودند مساجد حقوق‌دان داشته باشند که در این طرح آموزش یک‌طرف قضیه است و از طرفی مساجد در حل‌وفصل مسائل و مشکلات باید نقش داشته باشند.</p>
      <p>وی افزود: امروزه اگر مساجد فعال شوند خیلی از کارها از دوش دیگران ازجمله دادگستری‌ها برداشته می‌شود اما چون این نقش کمرنگ شده است مردم به سایر ادارات و حتی امام‌جمعه مراجعه می‌کنند درحالی‌که روحانی مسجد محل می‌تواند مسئله را حل کند اما ما به جایگاه مسجد توجه نکرده و فکر کرده‌ایم مسجد تنها محلی برای اقامه نمازهای یومیه است.</p>
      <p>امام‌جمعه شیراز خاطرنشان کرد: در زمان قدیم مهر و امضای روحانی یک مسجد، یک اختلاف و مسئله را تمام می‌کرد اما امروز این نقش کمرنگ شده است.</p>
      <p>دژکام ادامه داد: در بحث مسجد محوری در شیراز فعالیت‌های خوبی آغازشده است و همان‌طور که حضور حقوق‌دان‌ها در مساجد را آیت‌الله رئیسی تأکید کردند؛ این حرکت در شیراز نیز شروع‌شده است و باید با همین نگاه مسائل با صلح و سازش پیش رود و قبل از ورود پرونده به دادگاه مشکل را حل کنیم و به‌جایی برسیم که در دادگاه‌های کشور باز نشود.</p>
      <p>وی بابیان اینکه باید به‌جایی برسیم که مسئله را خود مردم به کمک شوراها حل کنند و نیاز به قاضی کم باشد، افزود: این تلاش‌ها مقدمه کار است به‌شرط آنکه هرازگاهی که بحث تحول می‌شود رویکردها و اصول خود را بازنگری کنیم تا دقیقاً در راستای هدف جلو رویم و از آسیب‌هایی که هر طرح در طول زمان به آن مبتلا می‌شود جلوگیری شود.</p>
      <p>دژکام خاطرنشان کرد: خدا کمک دهد و سعادت باشد شیراز بتواند در رده اول این رویکرد و نگاه باشد چون همان‌طور که مقام معظم رهبری فرمودند شیراز قله فرهنگ کشور است و طبیعتاً باید این‌گونه باشد و یک آرامشی معمولاً در شیراز حاکم بوده و در صلح و سازش باید اول شویم و در شیراز این ظرفیت هست.</p>
    </article>
  </body>
</html>