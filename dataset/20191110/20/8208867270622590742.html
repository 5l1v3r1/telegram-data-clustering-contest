<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/10/news/parma-roma_2-0_sprocati_e_cornelius_affondano_i_giallorossi-240798868/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T20:16:00+00:00"/>
    <meta property="og:title" content="Parma-Roma 2-0, Sprocati e Cornelius affondano i giallorossi"/>
    <meta property="og:description" content="La squadra di Fonseca colpisce un palo su punizione con Kolarov poi s'inchina a una squadra più fresca atleticamente. I capitolini lasciano il terzo"/>
  </head>
  <body>
    <article>
      <h1>Parma-Roma 2-0, Sprocati e Cornelius affondano i giallorossi</h1>
      <h2>La squadra di Fonseca colpisce un palo su punizione con Kolarov poi s'inchina a una squadra più fresca atleticamente. I capitolini lasciano il terzo posto a Lazio e Cagliari e escono dalla zona Champions</h2>
      <address><time datetime="2019-11-10T20:16:00+00:00">10 Nov 2019, 20:16</time> by <a rel="author">JACOPO MANFREDI</a></address>
      <p><b>PARMA</b> - Una Roma evidentemente stanca per la 7/a partita in 20 giorni, cade a Parma e lascia il terzo posto a Lazio e Cagliari, scivolando fuori dalla zona Champions. Una vittoria meritata da parte dei gialloblu che hanno mostrato una migliore condizione atletica, hanno spesso vinto i duelli a centrocampo e hanno creato occasioni a ripetizione, soprattutto nella ripresa. Tre punti che regalano agli emiliani una classifica di prestigio, a -2 dal Napoli e a - 5 dalla zona Europa.</p>
      <h3>Fonseca lascia ancora in panchina Florenzi</h3>
      <p>Rispetto alla trasferta di Moenchengladbach, Fonseca ha recuperato Spinazzola e gli ha restituito la maglia sulla fascia destra al posto di Santon, lasciando ancora in panchina, per la 6/a volta consecutiva, Florenzi. Davanti, invece, ha confermato nuovamente Pastore, alla 7/a gara di fila. Sul fronte opposto D'Aversa, costretto a rinunciare all'infortunato Karamoh, ha piazzato al centro dell'attacco Cornelius e ha rilanciato dal 1' in difesa a sinistra Gagliolo, preferito a Pezzella.</p>
      <h3>Parma volenteroso ma evanescente nel primo tempo</h3>
      <p>La Roma ha illuso i propri sostenitori, giunti numerosi al Tardini, sfiorando subito il bersaglio con un colpo di testa di Fazio. Col passare dei minuti, invece, si è fatta sovrastare dalla freschezza atletica del Parma che, pur senza creare grandi pericoli, ha comunque sempre tenuto in allerta la difesa giallorossa, costretta a rinunciare dopo appena 26' a Spinazzola (rimpiazzato da Santon), vittima di una ricaduta muscolare. Lopez è stato chiamato in causa sulle conclusioni di Cornelius, Gagliolo e Sprocati, entrato nel finale di tempo al posto dell'infortunato Gevinho, e poi ha tremato su un altro paio di potenziali occasioni, sciupate, in precedenza, da Gervinho e Cornelius.</p>
      <h3>Palo di Kolarov, Sprocati segna l'1-0</h3>
      <p>La Roma ha dato l'intenzione di voler fare di più in avvio di ripresa ma prima il palo su una punizione dal limite di Kolarov e poi una parata d'intinto di Sepe, sul seguente tap-in di Pastore, le hanno negato la possibilità di dare un corso diverso la match. Il Parma ha chiuso bene tutti i varchi e proprio quando Fonseca ha tentato il tutto per tutto, con l'inserimento di Under al posto di un affaticato Pastore, si è andato a prendere la vittoria. L'1-0 lo ha firmato al 68′ Sprocati che ha raccolto un cross di Gagliolo e ha scaricato nell'angolo un bel sinistro in diagonale.</p>
      <h3>Cornelius chiude i conti al 93′</h3>
      <p>La Roma ha accusato il colpo ma il Parma ha mancato l'immediato colpo del ko per tre volte con Cornelius (2) e Kulusevski. I giallorossi si sono riversati in avanti più con la forza dei nervi che con lucidità e nel finale hanno chiamato per tre volte in causa Sepe con le conclusioni da lontano di Zaniolo, Under e Kluivert. Con la Roma tutta riversata disperatamente in avanti, al Parma si sono aperte davanti praterie che i gialloblu hanno sfruttato all'ultimo minuto di recupero (93′): Hernani ha rubato palla a centrocampo al subentrato Diawara e ha smarcato Cornelius che con un forte sinistro a fil di palo ha chiuso definitivamente la sfida condannando i giallorossi alla seconda sconfitta in tre giorni.<br/><br/><b>PARMA-ROMA 2-0</b><br/><b>Parma</b> (4-3-3): Sepe; Darmian, Iacoponi, Dermaku, Gagliolo (37'st Bruno Alves); Kucka, Scozzarella (26'st Barillà), Hernani; Kulusevski, Cornelius, Gervinho (45'pt Sprocati). In panchina: Colombi, Alastra, Brugman, Laurini, Camara, Adorante, Pezzella. Allenatore: D'Aversa.<br/><b>Roma</b> (4-2-3-1): Pau Lopez; Spinazzola (26'pt Santon), Smalling, Fazio (26'st Diawara), Kolarov; Veretout, Mancini; Zaniolo, Pastore (20'st Under), Kluivert; Dzeko. In panchina: Fuzato, Mirante, Juan Jesus, Perotti, Florenzi, Calafiori, Antonucci. Allenatore: Fonseca.<br/><b>Arbitro</b>: Fabbri di Ravenna 6.<br/><b>Reti</b>: 23'st Sprocati, 48'st Cornelius.<br/><b>Ammoniti</b>: Zaniolo, Scozzarella, Barilla', Hernani, Kluivert.<br/><b>Angoli</b>: 11-5 per la Roma.<br/><b>Recupero</b>: 2′; 3′.</p>
    </article>
  </body>
</html>