<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/havnaas-nye-superslag/71734429"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T20:18:05+00:00"/>
    <meta property="og:title" content="Havnaas nye superslag"/>
    <meta property="og:description" content="- Kampen går ikke tida ut."/>
  </head>
  <body>
    <article>
      <h1>Havnaas nye superslag</h1>
      <h2>- Kampen går ikke tida ut.</h2>
      <address><time datetime="2019-11-10T20:18:05+00:00">10 Nov 2019, 20:18</time> by <a rel="author">Bengt Berg</a></address>
      <p>Kai Robin Havnaa (30) har utviklet et nytt superslag. Nå slår han visstnok så hardt at han kan feie hvem som helst ned med ett eneste slag.</p>
      <p>Det fikk butikksjef Paul Winge i Fighter Sport erfare da han skulle støtte en sandsekk som Havnaa skulle slå på i en fotoseanse. Slaget var så hardt at han ble sendt bakover og rett i veggen.</p>
      <p>
        <i>Se det i videoen øverst i denne artikkelen.</i>
      </p>
      <p>
        <b>Med fare for at amerikaneren Al Sands - som møter Havnaa i Ekeberghallen lørdag 16. november - leser Dagbladet, avslører vi det nye våpenet her.</b>
      </p>
      <p>Slaget Havnaa har utviklet, gjør at han samtidig får dekket sitt svake punkt.</p>
      <h4>Kai Robin Havnaa</h4>
      <ul>
        <li>Født: 20. januar 1989 (30).</li>
        <li>Yrke: profesjonell bokser.</li>
        <li>Ubeseiret i 15 kamper. 13 på knockout.</li>
        <li>Aktuell: Møter amerikaneren Al Sands i Ekeberghallen 16. november.</li>
      </ul>
      <figure>
        <img src="https://dbstatic.no/71744167.jpg?imageId=71744167&amp;x=0&amp;y=2.6438569206843&amp;cropw=100&amp;croph=60.031104199067&amp;width=643&amp;height=387"/>
        <figcaption><b>DEKKER SVAKT PUNKT:</b> Her er det nye slaget til Kai Robin Havnaa. Han senker hodet og hever den høyre skulderen når han leverer det høyre kryss-slaget. Foto: Stine Østby / Fighter Sport Vis mer</figcaption>
      </figure>
      <p>Kyrre Merg har vært en del av kampsportmiljøet i en årrekke, som journalist, rådgiver og medhjelper for flere norske boksere. Det er få i Norge som innehar hans erfaring og kompetanse. Han holdt nylig putene i en photoshoot med Havnaa. Etterpå visste han ikke helt om det var så smart.</p>
      <h3>Mørbanket</h3>
      <p>
        <b>- Da jeg kjørte hjem, murret armene mine så mye at jeg måtte bite i dem for å kjenne om jeg hadde bevart følelsen. Da jeg våknet dagen etter, hadde jeg vondt fra nakken til rumpa, forteller Merg og ler.</b>
      </p>
      <p>Han har en teori om hvordan kampen mot farlige Al Sands kommer til å ende.</p>
      <p>
        <b>- Jeg tror han vinner på knockout. Kai slår så jævlig hardt nå at treffer han en eneste gang med høyra, så er det over.</b>
      </p>
      <p>Men Merg legger til at amerikaneren også er en farlig knockoutbokser.</p>
      <p>- Statistikk lyver ikke, sier han om amerikanerens merittliste med 20 seirer, og med hele 18 på knockout.</p>
      <figure>
        <img src="https://dbstatic.no/71738697.jpg?imageId=71738697&amp;x=0&amp;y=2.8642590286426&amp;cropw=99.844720496894&amp;croph=71.268656716418&amp;width=643&amp;height=573"/>
        <figcaption><b>BLID, MEN FARLIG:</b> Amerikaneren Al Sands kommer til Oslo og Ekeberghallen for å møte Kai Robin Havnaa. Foto: S.C. Photography Vis mer</figcaption>
      </figure>
      <p>
        <b>Sands kommer med seriøse hensikter. Han har brukt tre måneder på å forberede seg og studere stilen til Havnaa. For å se styrken, men ikke minst for å finne svakhetene.</b>
      </p>
      <h3>Svakt punkt</h3>
      <p>Og amerikaneren har temmelig sikkert konkludert med at Havnaa har en stor svakhet. Som åpner for et mål med et høyt venstreslag.</p>
      <p>
        <b>At amerikaneren tar oppgaven på høyeste alvor, understrekes også med at han sannsynligvis kommer til Norge ei uke før matchen. For å komme inn i norsk døgnrytme. Og for å være optimalt forberedt til å lande det avgjørende venstreslaget som kan stoppe hele kampen.</b>
      </p>
      <figure>
        <img src="https://dbstatic.no/71744986.jpg?imageId=71744986&amp;x=0&amp;y=15.18691588785&amp;cropw=100&amp;croph=82.943925233645&amp;width=321&amp;height=356"/>
        <figcaption><b>KOMPETENT:</b> Kyrre Merg misliker ordet ekspert. Men kompetent i boksefaget er greit for ham etter å ha fulgt sporten tett i en årrekke. Foto: privat Vis mer</figcaption>
      </figure>
      <p>- Det er helt riktig observert. Jeg har hatt et svakt punkt for en høy venstre. Jeg er klar over det, og vi har jobbet konkret med å få dekket til min høyre side av hodet med en bedre og mer effektiv guard, forteller Kai Robin Havnaa til Dagbladet.</p>
      <p>
        <b>- Legg merke til hvordan han hever skuldra i slaget, slik at han har dekket høyre side av hodet for et kjapt kontraslag, sier Kyrre Merg.</b>
      </p>
      <p>- Jeg har også jobbet konkret med høyrehansken mer aktiv i guarden, forklarer Havnaa.</p>
      <h3>- Svært farlig</h3>
      <p>Den norske bokseren har også studert sin motstander.</p>
      <p>- Han er svært farlig. Dette er min tøffeste oppgave hittil i karrieren uten tvil. Og jeg vet at vinner jeg over Sands, så kan alt skje. Da har jeg kommet mye nærmere en sjanse til å bokse om verdensmestertittelen. Selv om jeg absolutt ikke har hastverk. Når jeg får en sjanse til å kjempe om en verdensmestertittel, skal jeg ha en sjanse til å kunne vinne. Ikke bare for å gå kampen, sier Havnaa.</p>
      <h3>Bygget opp</h3>
      <p>Den hardtslående norske bokseren er takknemlig for at han er bygget opp forsiktig og taktisk av den tyske promotoren Team Sauerland. Havnaa har vunnet alle de 15 kampene han har hatt så langt i proffkarrieren. Hele 13 av dem er blitt stoppet før full tid.</p>
      <p>Det har vært en del middelhavsfarere i kjølvannet til Havnaa. Boksere som reiser rundt og får juling for penger.</p>
      <p>
        <b>- Jeg er ikke helt enig i at alt har vært enkle motstandere. De to siste mener jeg har holdt bra nivå. Men ja, det har vært enkel motstand også. Jeg er glad for at jeg ikke er blitt slengt ut i en kamp mot en topp motstander for tidlig. Men denne gang blir det noe helt annet. Og nå er jeg klar, sier Kai Robin Havnaa til Dagbladet.</b>
      </p>
      <h3>Mangler sjefen</h3>
      <p>16. november mangler hjørnesjef, amerikaneren Joey Gamache.</p>
      <p>Den tidligere verdensmesteren har som regel vært der i kampene til Havnaa.</p>
      <p>- Men nå er Joey opptatt på annet hold i en kamp han hadde avtalt før det ble klart med min kamp. Men det betyr ingenting. Joey har vært hos meg i Arendal i tre uker. Han har forsikret meg om at jeg har forbedret meg mye. Jeg har min onkel Erling der. Han har vært i hjørnet mitt så mange ganger før. Torbjørn Gyberg og kuttmann André Sollun er også der. Det er godt nok, det, sier Kai Robin Havnaa.</p>
      <h3>En skillevei</h3>
      <p>Han sier han står ved en skillevei nå. At det er nå det virkelig begynner å bli alvor.</p>
      <p>Det har vært boksere av blandet kvalitet i godteposen til Kai Robin Havnaa. Men denne gangen er det noe helt annet som venter i det andre hjørnet.</p>
      <p>
        <b>Det blir feil tidspunkt for publikum å miste noe på bakken, for så å plukke det opp. Da kan det allerede være over.</b>
      </p>
      <p>Amerikaneren har ei imponerende knockoutliste. Men han har også vist at han er sårbar. Han har tapt fire kamper. Alle ble stoppet underveis.</p>
      <p>Den norske slagkjempen er klar i talen:</p>
      <p>
        <b>- Kampen i Ekeberghallen kommer ikke til å gå tida ut, fastslår Kai Robin Havnaa.</b>
      </p>
    </article>
  </body>
</html>