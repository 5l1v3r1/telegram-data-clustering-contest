<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819149.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T20:30:00+00:00"/>
    <meta property="og:title" content="آخرین خبر درباره حضور قالیباف و حدادعادل در انتخابات مجلس/ سخنرانی پرحاشیه روحانی در یزد/ قوچانی: طرح اصلاح‌طلبان مانند بنگاه‌های دوست‌یابی است"/>
    <meta property="og:description" content="قوچانی: طرح اصلاح‌طلبان مانند بنگاه‌های دوست‌یابی است"/>
  </head>
  <body>
    <article>
      <h1>آخرین خبر درباره حضور قالیباف و حدادعادل در انتخابات مجلس/ سخنرانی پرحاشیه روحانی در یزد/ قوچانی: طرح اصلاح‌طلبان مانند بنگاه‌های دوست‌یابی است</h1>
      <address>
        <time datetime="2019-11-10T20:30:00+00:00">10 Nov 2019, 20:30</time>
      </address>
      <p>هر روز اخبار مهمی در رسانه ها در حوزه های مختلف منتشر می شود. بعضاً این اخبار توسط خبرگزاری ها و رسانه ها مورد توجه قرار می گیرد و تحلیل می شود اما ممکن است برخی از اخبار چندان دیده نشود. الف در نظر دارد بسته خبری ویژه ای را منتشر نماید که اخبار مهم آن روز به صورت خلاصه جمع آوری شده و مخاطبان می توانند برای اطلاع کامل تر درباره آن موضوع به اصل خبر مراجعه کنند.</p>
      <p>
        <b>قوچانی: طرح اصلاح‌طلبان مانند بنگاه‌های دوست‌یابی است</b>
      </p>
      <p>محمد قوچانی، سردبیر روزنامه سازندگی و عضو شورای مرکزی حزب کارگزاران سرمقاله بلندی درباره طرح «سرا» و هویت اصلاح‌طلبی نوشت. قوچانی در این مقاله اینگونه تحلیل کرده است که شکل‌گیری اصلاح‌طلبی پس از دوم خرداد محصول عملکرد کارگزاران بود. قوچانی در انتهای مقاله‌اش با انتقاد از طرح «سرا» نوشت: «تداوم مناقشه بر سر اینکه اصلاح‌طلبان در انتخابات شرکت کنند یا نکنند جز به تضعیف سیاسی جبهه اصلاحات نمی‌انجامد چراکه با مقدمات تاریخی و نظری که آمد راه اصلاحات جز از انتخابات نمی‌گذرد و تجربه تاریخ از سال ۷۸ تا سال ۸۸ نشان داده است که خیابان جای اصلاح‌طلبی نیست.</p>
      <p>اما مبارزه با فرصت‌طلبانی که حضور در حاکمیت را به فرصتی برای قدرت‌اندوزی و ثروت‌اندوزی و لذت‌جویی شخصی بدل کرده‌اند در شرایط کنونی ضرورت تاریخی دارد. در واقع اگر در دهه گذشته باید درباره‌ی چپ‌روی هشدار می‌دادیم اکنون باید درباره راست‌روی هشدار دهیم. ساختار کنونی جبهه اصلاحات به علت قطع ارتباط میان نهادهای اصلاح‌طلب و نمایندگان اصلاح‌طلب در مجلس، شورا، دولت و... وعدم پایش مداوم ایشان یک ضعف ساختاری دارد.</p>
      <p>این ضعف و ضعف‌های دیگر در صورت گسترش دامنه اصلاح‌طلبی با ساختارهای هرمی از بالا به پایین (هرم وارونه) به شیوه شرکت‌های هرمی و بنگاه‌های دوست‌یابی، نفوذ فرصت‌طلبان در جبهه اصلاحات را بیشتر می‌کند و اصلاح‌طلبی را از مفهوم تاریخی و عقیدتی (توسعه‌خواهی، عدالت‌جویی، آزادی‌‌خواهی و میهن‌دوستی) به مفهومی فردی و شخصی و منفعتی بدل می‌کند.</p>
      <p>در شرایطی که حتی احزاب سیاسی ایران در معرض نفوذ فرصت‌طلبان قرار دارند چگونه می‌توان نهادی مانند شورای عالی سیاستگذاری انتخاباتی اصلاح‌طلبان را بنیان‌گذار سامانه رای‌سنجی اصلاح‌طلبان قرار داد و بر مبنای شبکه‌های دوست‌یابی از بالا به پایین بدنه‌ی اصلاحات را تعیین کرد؟</p>
      <p>چه معیاری برای تشخیص اصلاح‌طلب از فرصت‌طلب در این انتخاب از بالا به پایین وجود دارد؟ اگر انتخاب از پایین به بالا ممکن است به شایسته‌سالاری منتهی شود بی‌تردید انتخاب از بالا به پایین جز به حاکمیت «ارادت‌سالاری» منتهی نخواهد شد.</p>
      <p>اصلاح‌طلبی در آستانه‌ی ایستادن بر «سر» خویش قرار گرفته است. باید اصلاح‌طلبی را دوباره بر «پا» کرد.»</p>
      <p>***</p>
      <p>
        <b>چرا روحانی از فعل ماضی استفاده می‌کند؟</b>
      </p>
      <p>احمد زیدآبادی، روزنامه‌نگار اصلاح‌طلب در کانال خود نوشت: «اینکه حسن روحانی در وصف "روزهای سخت مردم" از فعل ماضی استفاده کند و شرایط اقتصادی را روز به روز بهتر و بهتر قلمداد کند، نه فقط به کسی دلداری نمی‌دهد، نه فقط کسی را اقناع نمی‌کند، بلکه فقط و فقط سب خشم بیشتر مردم پریشان احوال و تحت فشار از او و دولت‌اش می‌شود!</p>
      <p>آمار و ارقامی که از بهبود شرایط اقتصادی حکایت دارد، در این پایین و وسط و حتی بخشی از بالای جامعه نه قابل لمس است و نه قابل پذیرش! این آمار و ارقام بیشتر به کار کسانی می‌آید که بی‌خبر از حال و روز عینی اکثریت مردم، قصد فریب خود را دارند!»</p>
      <p>***</p>
      <p>
        <b>تردیدها درباره لاریجانی ادامه دارد</b>
      </p>
      <p>دیروز یک خبرگزاری و به‌دنبال آن محمد مهاجری، سردبیر رسانه نزدیک به لاریجانی از عزم لاریجانی برا عدم حضور در انتخابات مجلس خبر دادند. اما امروز بهروز نعمتی، نماینده نزدیک به لاریجانی سخنان دیگری گفته است. نعمتی به ایسنا گفت: طبیعتا اگر آقای لاریجانی تصمیمی در مورد حضور یا عدم حضور در انتخابات گرفته باشد یا باید خودش آن را اعلام کند یا دفترش و یا نزدیکانش، من تا امروز حرف نیامدن از ایشان نشنیده‌ام و ایشان هیچ تصمیمی برای نیامدن در انتخابات مجلس نگرفتند.</p>
      <p>وی درباره احتمال تغییر حوزه انتخابیه علی لاریجانی در انتخابات دور یازدهم مجلس نیز گفت: ایشان بعید است که از تهران یا آمل کاندیدا شود به هر حال آقای لاریجانی عالم زاده است و اگر بخواهد در انتخابات حضور یابد از قم کاندیدا می‌شود.</p>
      <p>نعمتی درباره برخی گمانه زنی‌ها مبنی بر احتمال کاندیداتوری علی لاریجانی در انتخابات ریاست جمهوری سال ۱۴۰۰ گفت: این موضوع منافاتی با این که ایشان در انتخابات مجلس آینده حضور پیدا کند، ندارد. خیلی‌ها هستند که می‌خواهند به مجلس بیایند و بعد از آن رئیس جمهور شوند.</p>
      <p>روزنامه فرهیختگان هم در تحلیلی درباره آینده سیاسی لاریجانی نوشت: «رئیس چهار دوره مجلس شورای اسلامی در آستانه انتخابات مجلس و یک‌سال پیش از انتخابات ریاست‌جمهوری حداقل دو سوال مهم را پیش‌روی خود دارد چه آنکه او بخواهد در انتخابات ریاست‌جمهوری کاندیدا شود و چه نه!</p>
      <p>اول اینکه او امروز حتما درگیر این است که اساسا حضور او در انتخابات مجلس با توجه به شرایط سیاسی کنونی کشور و تضعیف جایگاهش در افکارعمومی موفقیت‌آمیز خواهد بود یا خیر؟ او تجربه دوم‌شدن در قم را در دوره دهم تجربه کرده و شواهد نشان‌دهنده این است که فضا امروز در قم به‌مراتب از گذشته برای او دشوار‌تر هم شده است. سوال دوم اینکه به فرض پیروزی در انتخابات، ترکیب مجلس آینده به‌گونه‌ای خواهد بود که دوباره بر جایگاه ریاست مجلس تکیه بزند یا خیر؟</p>
      <p>پاسخ به این دو سوال کلیدی حتما در تصمیمات بلندمدت علی لاریجانی تاثیرگذار خواهد بود، چراکه او حتی اگر بخواهد در انتخابات ریاست‌جمهوری شرکت کند، حضور متزلزل او در انتخابات و در جریان تشکیل مجلس آینده می‌تواند خیلی زودتر غائله انتخابات ریاست‌جمهوری را برای او به پایان برساند.</p>
      <p>در این میان البته علی لاریجانی با محدودیت بزرگی هم مواجه است. او امروز نه‌تنها از جانب اصولگرایان رانده شده، بلکه میان اصلاح‌طلبان نیز مانند گذشته و پیش از مجلس دهم خواهان ندارد و شاید کارگزارانی‌ها تنها طیفی از اصلاح‌طلبان باشند که گوشه‌چشمی به او دارند و به‌اصطلاح او را برای آینده‌ای مانند انتخابات 1400 در آب نمک نگه داشته‌اند.</p>
      <p>از این منظر او برای انتخابات آتی اگر بخواهد از قم بیاید یا باید به‌صورت مستقل نامزد شود و به حمایت معدودی از اصولگرایان سنتی که برای اداره کشور همچنان روی او حساب می‌کنند امیدوار باشد یا با کارگزاران به گفت‌وگو بنشیند تا شاید از آن مسیر به نتیجه‌ای برسد. این وضعیت البته پیش از هر چیزی به عدم ارتباط او با مردم و فقدان بدنه اجتماعی وی برمی‌گردد و درواقع ریشه در نوع سیاست‌ورزی وی دارد، همانی که او را به یک بازیگر سیاسی پرقدرت میان سیاستمداران و حاکمیت و مهره‌ای نه‌چندان قوی در ارتباط‌گیری با بدنه اجتماعی و بسیج‌کردن مردم.»</p>
      <p>***</p>
      <p>
        <b>سخنرانی پرحاشیه روحانی در یزد</b>
      </p>
      <p>حسن روحانی امروز به یزد رفت. شاید اگر یک سال پیش به این شهر می‌رفت مانند باقی سفرهای استانی سخن خاصی نمی‌گفت و همه چیرز مانند همیشه برگزار می‌شد. اما حدود ۱۰۰ روز دیگر انتخابات مجلس برگزار می‌شود و شاید همین مسئله باعث شد روحانی سخنان تند و تیزی بر زبان براند.</p>
      <p>سخنرانی امروز روحانی حاوی سه اتفاق ویژه بود. اول شعار برخی از حضار در اعتراض به وضعیت اقتصادی که با واکنش نه‌چندان جالب روحانی مواجه شد. روحانی در میانه سخنرانی و در واکنش به شعارهای اعتراضی گفت این شعارها صدای مردم نیست.</p>
      <p>اتفاق دوم در حقیقت گام دوم پروژه بگم بگم روحانی بود. روحانی حدود دو هفته پیش در جلسه هیئت دولت سخنانی در ادبیاتی مشابه احمدی‌نژاد مدعی شده بود به مردم می‌گوید چه کسی کشور را تعطیل کرده است. امروز هم روحانی در همین مسیر گام برداشت و با حمله به قوه قضائیه خواهان برخورد با بابک زنجانی و نهادهایی شد که میلیون و میلیارد دلاری پول برده‌اند و در آخر گفت اگر به اینها رسیدگی نکنید استان به استان می‌روم و به مردم می‌گویم.</p>
      <p>
        <b>بیشتر بخوانید:</b>
      </p>
      <p>
        <b>
          <a href="https://www.alef.ir/news/3980819071.html">روحانی: هر کسی که به فساد آلوده است باید با او برخورد شود/ در این دولت یک ریال یا یک دلار گم نخواهد شد</a>
        </b>
      </p>
      <p>اتفاق سوم، نام‌بردن از سیدمحمد خاتمی، رئیس‌جمهور اسبق کشورمان در انتهای سخنرانی بود.</p>
      <p>در این زمینه باید گفت حسن روحانی در ششمین سال ریاست‌جمهوری مانند کسی که نامزد ریاست جمهوری است سخن می‌گوید. اگر هر فرد یا نهادی پولی از بیت‌المال برده و پس نداده، وظیفه روحانی این بود که در اولین فرصت پیگیر این ماجرا شود و به مردم بگوید چه کسانی خیانت در امانت کرده‌اند. نه‌اینکه اینگونه بگم‌بگم در کشور راه بیندازد و با نام بردن از بابک زنجانی افکار عمومی را مشوش کند.</p>
      <p>نکته آخر این است که وقتی همه مردم از برخورد قوه قضائیه با مفسدان اقتصادی خوشحالند چرا روحانی چنین سخنانی مطرح می‌کند که ناراحتی‌اش را می‌رساند؟</p>
      <p>***</p>
      <p>
        <b>آخرین خبر درباره حضور قالیباف و حدادعادل در انتخابات مجلس</b>
      </p>
      <p>عبدالرضا مصری نایب رییس مجلس در گفت و گو با تسنیم خبر از ملاقات خود با محمد باقر قالیباف داده است.</p>
      <p>این نماینده مجلس درباره این دیدار گفت: طی دیداری که روز گذشته با دکتر  قالیباف داشتم درباره اخبار مطرح شده درباره نامزدی‌اش در انتخابات سوال کردم که ایشان  با بر شمردن برخی دغدغه‌ها و نکات و مسایل پیرامون شرایط جاری اعلام کرد که قصدی برای حضور در این انتخابات ندارد.</p>
      <p>از سویی دیگر مهدی چمران عضو شورای ائتلاف اصولگرایان درباره حضور حدادعادل در انتخابات مجلس به نامه‌نیوز گفت: شاید عده ای دوست دارند که آقای حدادعادل وارد عرصه رقابت و انتخابات شود و این را به عنوان امیدهای آینده خودشان مطرح می کنند اما آقای حدادعادل نامزد انتخابات مجلس نیست که بعد بخواهد سرلیست قرار بگیرد بنابراین اصل این بحث ها زیر سئوال است. نکته دیگر آنکه روی سرلیستی که هیچ، درباره تدوین لیست تهران هم هیچ صحبتی نشده است و تدوین فهرست باید فرایند خودش را طی کند.</p>
      <p>***</p>
      <p>
        <b>گمانه‌زنی‌های درباره رئیس آینده مرکز پژوهشهای مجلس</b>
      </p>
      <p>در جلسه علنی روز یکشنبه مجلس، استعفای کاظم جلالی، نمانده تهران و رئیس مرکز پژوهشهای مجلس در مجلس رای آورد و وی رهسپار سفارت ایران در مسکو شد. با این وضعیت، کرسی ریاست مرکز خالی مانده و گمانه‌زنی‌ درباره رئیس آینده  آغاز شده است.</p>
      <p>خبرگزاری فارس در این‌باره نوشت: «گزینه هایی همچون محمد حسین فرهنگی، حجت‌الاسلام حسین زاده بحرینی، محمد خدابخشی، داریوش اسماعیلی و محمدرضا پورابراهیمی از جمله گزینه هایی بودند که در دقایقی پس از استعفای کاظم جلالی برای ریاست مرکز پژوهش های مجلس نظر گرفته شده بودند، اما چندی بعد و پس از اطلاعاتی که خبرنگار فارس به دست آورد زمزمه هایی به گوش می رسید مبنی بر اینکه بهروز نعمتی نماینده مردم تهران نیز از گزینه هایی بوده است که نهایتاً وی از لیست گزینه ها حذف شد. </p>
      <p>اما چندی بعد از این اخبار کسب شده، طبق اطلاعات جدید به دست آمده مشخص شد که اعضای فراکسیون امید احتمالاً در نظر دارند تا محمدرضا عارف را به عنوان گزینه این فراکسیون برای ریاست مرکز پژوهش های مجلس معرفی کنند که گفته می‌شود عارف چندان تمایلی نسبت به این گزینه نشان نداده است. </p>
      <p> بر اساس دیگر اخبار به دست آمده احتمال می رود که از بین گزینه های معرفی شده حسین زاده بحرینی و محمدحسین فرهنگی شانس بیشتری برای تصدی ریاست مرکز پژوهش های مجلس دارند. </p>
      <p>البته از بین این دو گزینه حسین زاده بحرینی احتمال قوی تری برای انتخاب ریاست مرکز پژوهش‌های مجلس و این کرسی دارد.»</p>
      <p>از سویی دیگر بهروز نعمتی به خبرآنلاین گفته است: «تا امروز صحبت آقایان محبی‌نیا، تاجگردون، سعید باستانی، داریوش اسماعیلی، فرهنگی و عبدالرضا عزیزی مطرح بوده است، اما هنوز به جدی بحثی مطرح نشده است.»</p>
    </article>
  </body>
</html>