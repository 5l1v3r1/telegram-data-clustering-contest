<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1984051/%E2%80%8B%D8%AA%D8%B9%D8%B7%DB%8C%D9%84%DB%8C-%D8%A8%D8%B3%DB%8C%D8%A7%D8%B1%DB%8C-%D8%A7%D8%B2-%D9%BE%D9%85%D8%A8-%D8%A8%D9%86%D8%B2%DB%8C%D9%86%E2%80%8C%D9%87%D8%A7%DB%8C-%D8%A8%DB%8C%D8%B1%D9%88%D8%AA-%D8%AF%D8%B1-%D8%B3%D8%A7%DB%8C%D9%87-%D8%A7%D8%AF%D8%A7%D9%85%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B1%D8%AF%D9%85%DB%8C"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-10T20:15:00+00:00"/>
    <meta property="og:title" content="​تعطیلی بسیاری از پمب بنزین‌های بیروت در سایه ادامه اعتراضات مردمی"/>
    <meta property="og:description" content="در بحبوحه وضعیت اقتصادی بحرانی و ادامه اعتراضات مردمی علیه طبقه سیاسی حاکم در لبنان، بسیاری از پمب بنزین‌های بیروت، امروز شنبه به دلیل ته کشیدن ذخیره سوخت و ناتوانی در خرید مایحتاج از واردکنندگان با دلار آمریکا بسته شده و شلنگ‌های پمب بنزین را آویزان"/>
  </head>
  <body>
    <article>
      <h1>​تعطیلی بسیاری از پمب بنزین‌های بیروت در سایه ادامه اعتراضات مردمی</h1>
      <address>
        <time datetime="2019-11-10T20:15:00+00:00">10 Nov 2019, 20:15</time>
      </address>
      <p>در بحبوحه وضعیت اقتصادی بحرانی و ادامه اعتراضات مردمی علیه طبقه سیاسی حاکم در لبنان، بسیاری از پمب بنزین‌های بیروت، امروز شنبه به دلیل ته کشیدن ذخیره سوخت و ناتوانی در خرید مایحتاج از واردکنندگان با دلار آمریکا بسته شده و شلنگ‌های پمب بنزین را آویزان کرده‌اند.<br/><br/>به گزارش الشرق الاوسط به نقل از خبرگزاری فرانسه، همزمان بانک‌های لبنانی نیز پس از دو هفته تعطیلی اکنون محدودیت‌هایی را برای فروش دلار اعمال کرده‌اند.<br/><br/> طبق این گزارش، دیگر پمپ بنزین‌ها، صرفاً تا سقف ۱۵ لیتر برای یک نفر و تا اتمام ذخیره خود بنزین می‌دهند.<br/><br/>مقادیر سوخت موجود در تانکرهای شرکت‌های واردات مشتقات نفتی فقط کفاف ده روز آینده را می‌دهند.<br/><br/>این منابع افزودند، شرکت‌های مزبور به دلیل مخالفت بانک‌ها با گشودن اعتبار دلاری مطابق سازوکار توافقی با بانک مرکزی لبنان، قادر به وارد کردن مقادیر لازم سوخت نخواهند بود.<br/><br/>سامی البراکس رئیس اتحادیه جایگاه داران لبنان در این باره می‌گوید: «جایگاه‌هایی که ذخیره شان تمام شده امروز تعطیل شدند و جایگاه‌هایی که ذخیره شان در شرف اتمام است نیز پس از ته کشیدن آن تعطیل خواهند شد».<br/><br/>وی می‌افزاید: «ما حاضریم صد در صد مبلغ را با پول ملی بپردازیم.. اگر تا روز سه شنبه راهکاری برای این مشکل پیدا نکنند مجبوریم تا واردات را متوقف کنیم و در خانه‌هایمان بنشینیم.»<br/><br/>وضع مالیات بر سوخت و وضع مالیات بر مکالمات پیام‌رسان «واتس‌اپ» به منزله جرقه ای بود که آتش اعتراض‌ها علیه همه سیاست‌های دولت را در شامگاه ۲۵ مهر (۱۷ اکتبر) به دنبال داشت.<br/><br/>با وجود اینکه از اجرایی شدن این تصمیم چشم پوشی شد باز هم اعتراض‌ها ادامه دارد.<br/><br/>اعتراضات گسترده لبنانی‌ها منجر به اعلام استعفای سعد حریری از مقام نخست‌وزیری شد.<br/><br/>اعتراضات در لبنان در حالی که وارد بیست و سومین روز خود شده‌است به شکل تجمع در مقابل بانک‌ها، مراکز دولتی و محل سکونت سیاستمداران درآمده است.<br/><br/>در همین رابطه، رئیس کل بانک مرکزی و اعضای اتحادیه بانک‌های لبنان در پی کاهش ۲۰ درصدی ارزش پول ملی این کشور، به کاخ ریاست جمهوری لبنان فراخوانده شدند.<br/><br/>از سوی دیگر، بانک جهانی نسبت به عواقب تأخیر در تشکیل دولت جدید لبنان به این کشور هشدار داد.<br/><br/>این بانک همچنین پیش‌بینی کرد که تولید ناخالص داخلی این کشور در سال ۲۰۱۹ به منفی ۰٫۲ درصد برسد.</p>
    </article>
  </body>
</html>