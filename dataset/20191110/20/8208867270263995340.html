<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/10/news/romania_primo_turno_presidenziali_iohannis_dancila-240799051/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T20:19:00+00:00"/>
    <meta property="og:title" content="Romania, elezioni presidenziali: l'europeista Iohannis vince il primo turno"/>
    <meta property="og:description" content="Al presidente uscente il 39%, seconda con il 22,5% la socialdemocratica Viorica Dancila. Andranno al ballottaggio il 24 novembre"/>
  </head>
  <body>
    <article>
      <h1>Romania, elezioni presidenziali: l'europeista Iohannis vince il primo turno</h1>
      <h2>Al presidente uscente il 39%, seconda con il 22,5% la socialdemocratica Viorica Dancila. Andranno al ballottaggio il 24 novembre</h2>
      <address><time datetime="2019-11-10T20:19:00+00:00">10 Nov 2019, 20:19</time> by <a rel="author">ANDREA TARQUINI</a></address>
      <p>Sconfitta per i sovranisti nell’Est dell’Unione europea e della Nato. Al primo turno delle elezioni presidenziali in Romania il capo dello Stato uscente, il centrista liberal ed europeista Klaus Iohannis, esce vincitore, e tutti i sondaggi lo danno vincente al ballottaggio che si terrà il 24 novembre.<br/><br/>Alla fine delle operazioni di scrutinio Iohannis è in testa col 36,6 per cento dei voti. La sua avversaria socialdemocratica Viorica Dancila è solo al 23,8 per cento, terzo è il liberale Dan Barna con il 13,9%.<br/><br/>La partecipazione al voto è stata del 48 per cento, ben superiore alla media in Romania, e hanno votato anche molti romeni residenti all’estero.<br/><br/>Il successo di Iohannis (presidente dal 2014) è una vittoria della società civile romena che da anni si batte contro la lunga èra di corruzione, malversazione e abusi di potere dei governi guidati dal Partito socialdemocratico.<br/><br/>Un partito che è un caso speciale: erede dei comunisti, appartiene ai socialisti europei ma è schierato su posizioni sovraniste e anti-integrazione e ha varato riforme che hanno gravemente indebolito l’indipendenza della magistratura, attirandosi dure critiche della Ue.<br/><br/>Corruzione e strapotere dei socialdemocratici hanno pesato anche sul pur fortissimo boom economico, creando gravi perdite specie nei fondi per le infrastrutture. Il leader degli sconfitti, il potentissimo Liviu Dragnea, è stato condannato per frodi e illeciti gravi e sta scontando tre anni di carcere.<br/><br/>Iohannis da parte sua ha sempre difeso i valori democratici europei.</p>
    </article>
  </body>
</html>