<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/10/maradt-a-fideszes-gyozelem-komlon"/>
    <meta property="og:site_name" content="infostart"/>
    <meta property="article:published_time" content="2019-11-10T20:13:00+00:00"/>
    <meta property="og:title" content="Maradt a fideszes győzelem Komlón"/>
    <meta property="og:description" content="A Fidesz-KDNP polgármesterjelöltje, Polics József kapta a legtöbb szavazatot abban a komlói választókerületben, amelynek egyik szavazókörében meg kellett ismételni az október 13-i voksolást - közölte vasárnap este a város jegyzője."/>
  </head>
  <body>
    <article>
      <h1>Maradt a fideszes győzelem Komlón</h1>
      <address><time datetime="2019-11-10T20:13:00+00:00">10 Nov 2019, 20:13</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/11/megismetelt-valasztas-megszuletett-az-eredmeny-nyestan"/>
        <a href="https://infostart.hu/belfold/2019/11/11/rendhagyo-dolog-is-tortent-a-megismetelt-valasztasokon"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/10/vitte-a-ket-keruletet-az-ellenzek-szekszardon"/>
      </related>
      <h3>A Fidesz-KDNP polgármesterjelöltje, Polics József kapta a legtöbb szavazatot abban a komlói választókerületben, amelynek egyik szavazókörében meg kellett ismételni az október 13-i voksolást - közölte vasárnap este a város jegyzője.</h3>
      <p>A szavazókörben azért kellett megismételni a szavazást, mert a Pécsi Ítélőtábla megállapította: október 13-án egy 10-12 fős társaság tagjai jelentős számú választópolgárt kísértek a szavazóhelyiséghez, bementek velük oda, illetve a szavazólap kitöltésének idejére a szavazófülkébe is, és ezt a szavazatszámláló bizottság nem akadályozta meg.</p>
      <p>A vasárnapi megismételt választáson Polics József 326, míg az ellenzéki pártok támogatását bíró Komló Összeköt Egyesület jelöltje, Ferenczy Tamás 268 szavazatot kapott - tudatta az eredményeket Vaskó Ernő jegyző.</p>
      <p>A településen a megismételt választás nem változtatta meg a polgármester személyét, de a két jelölt közötti különbség a település szintjén a korábbi 118-ról 31 szavazatra csökkent.</p>
      <p>Komlón az 5. számú egyéni választókerületének 13. szavazókörében az egyéni választókerületi képviselő-választást is megismételték. A valasztas.hu adatai szerint Orsós Ferenc (Fidesz-KDNP) 320, míg a KÖE jelöltje, Hidegkuti Szabolcs 266 szavazatot kapott. Az eredmények alapján a valasztas.hu szerint Hidegkuti Szabolcs jutott be a testületbe.</p>
      <p>A polgármesterrel együtt 12 fős testületben az NVI honlapja szerint a KÖE hét, a Fidesz-KDNP öt helyet kap.</p>
    </article>
  </body>
</html>