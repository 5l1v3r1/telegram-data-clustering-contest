<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515934/tunggulah-polis-jemput-kau"/>
    <meta property="og:site_name" content="HM Online"/>
    <meta property="article:published_time" content="2019-11-10T20:43:02+00:00"/>
    <meta property="og:title" content="Tunggulah polis 'jemput' kau!"/>
    <meta property="og:description" content="POLIS Seri Alam memburu pemandu sebuah Audi putih yang menghalang seorang wanita sambil menunjukkan tanda lucah, selain merakam gambar mangsa dalam kejadian yang ditularkan di Facebook (FB), hari ini."/>
  </head>
  <body>
    <article>
      <h1>Tunggulah polis 'jemput' kau!</h1>
      <address><time datetime="2019-11-10T20:43:02+00:00">10 Nov 2019, 20:43</time> by <a rel="author">Ibrahim Isa</a></address>
      <p>POLIS Seri Alam memburu pemandu sebuah Audi putih yang menghalang seorang wanita sambil menunjukkan tanda lucah, selain merakam gambar mangsa dalam kejadian yang ditularkan di Facebook (FB), hari ini.</p>
      <p>Ketua Polis Daerah Seri Alam, Superintendan Ismail Dollah berkata, mangsa seorang wanita berusia 26 tahun membuat laporan, jam 9.41 pagi di Balai Polis Johor Jaya, Jumaat lalu.</p>
      <p>“Bertindak atas laporan itu, kami menjalankan siasatan mengikut Seksyen 509 Kanun Keseksaan kerana mengaibkan kehormatan seseorang.</p>
      <p>“Kami kini cuba mengesan dan menahan suspek. Berdasarkan keterangan saksi dan video yang tular itu, kami sudah mengenal pasti pemilik kereta namun belum menemuinya.</p>
      <p>“Berikutan itu, orang ramai yang mengenali atau tahu di mana suspek berada di minta menghubungi balai polis berhampiran bagi membantu siasatan,” katanya.</p>
      <p>Dalam video yang tular berdurasi empat minit 28 saat itu, kelihatan seorang pemandu wanita melalui Giant Plentong sebelum tiba-tiba dipintas sebuah Audi putih yang kemudiannya memberhentikan kereta berkenaan.</p>
      <p>Seorang lelaki kemudiannya keluar dari Audi itu dipercayai berhampiran Shell Plentong sambil berkata ‘Bengong, tau bawa kereta tak tau...’ menyebabkan wanita berkenaan turut membalas dengan mengatakan hanya memandu di dalam lorongnya.</p>
      <p>Lelaki berkenaan kemudiannya mengambil gambar mangsa sebelum menunjukkan isyarat lucah dan beredar.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/11/515968/pemandu-audi-dah-kena-tahan"/>
        <a href="https://www.hmetro.com.my/mutakhir/2019/09/502008/terbang-rempuh-kereta-tukar-lorong-metrotv"/>
        <a href="https://www.hmetro.com.my/mutakhir/2019/10/508595/pemandu-wanita-maut-tertindih-kereta"/>
        <a href="https://www.hmetro.com.my/mutakhir/2019/11/516174/pembuli-wanita-mengandung-direman"/>
        <a href="https://www.hmetro.com.my/node/191011"/>
        <a href="https://www.hmetro.com.my/utama/2017/06/234188/buang-yang-keruh-ambil-yang-jernih-metrotv"/>
        <a href="https://www.hmetro.com.my/utama/2018/02/314015/update-4-maut-7-cedera-dekat-tasik-banding"/>
        <a href="https://www.hmetro.com.my/utama/2018/05/342930/kemalangan-penyelamat-mangsa-culik"/>
      </related>
    </article>
  </body>
</html>