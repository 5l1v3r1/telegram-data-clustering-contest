<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596665/nea-dimoskopisi-sti-vretania-dipsifia-diafora-tzonson-me-tous-ergatikous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T14:48:00+00:00"/>
    <meta property="og:title" content="Νέα δημοσκόπηση στη Βρετανία: Διψήφια διαφορά Τζόνσον με τους Εργατικούς"/>
    <meta property="og:description" content="Οι Συντηρητικοί του Μπόρις Τζόνσον έχουν ξεκάθαρο προβάδισμα, που σε κάποιες δημοσκοπήσεις φτάνει τη διψήφια διαφορά, έναντι των Εργατικών, περίπου ένα μήνα..."/>
  </head>
  <body>
    <article>
      <h1>Νέα δημοσκόπηση στη Βρετανία: Διψήφια διαφορά Τζόνσον με τους Εργατικούς</h1>
      <address><time datetime="2019-11-10T14:48:00+00:00">10 Nov 2019, 14:48</time> by <a rel="author">sigmalive</a></address>
      <p>Οι Συντηρητικοί του Μπόρις Τζόνσον έχουν ξεκάθαρο προβάδισμα, που σε κάποιες δημοσκοπήσεις φτάνει τη διψήφια διαφορά, έναντι των Εργατικών, περίπου ένα μήνα πριν από τις εκλογές στη Βρετανία.</p>
      <p>Σε δημοσκόπηση της εταιρείας BMG που δημοσιεύεται σήμερα στην εφημερίδα Independent, το ποσοστό του κόμματος του Τζόνσον αυξήθηκε από το 31% που ήταν πριν από ένα μήνα σε 37%. Την ίδια ώρα, οι Εργατικοί είδαν το ποσοστό τους να ανεβαίνει στο 29% από το 26%. Η στήριξη για τους Φιλελεύθερους Δημοκράτες μειώθηκε στο 16% από το 20%.</p>
      <p>Σε άλλη δημοσκόπηση, της Deltapoll για την εφημερίδα Mail on Sunday, ενόψει των εκλογών της 12ης Δεκεμβρίου, οι Συντηρητικοί του Τζόνσον διατηρούν το προβάδισμα των 12 ποσοστιαίων μονάδων έναντι των Εργατικών. Αμφότερα τα μεγάλα κόμματα αύξησαν κατά μία εκατοστιαία μονάδα τα ποσοστά τους, στο 41% και στο 29% αντίστοιχα, ενώ οι Φιλελεύθεροι Δημοκράτες- στην τρίτη θέση- είδαν το δικό τους ποσοστό να αυξάνεται κατά 2 μονάδες, στο 16%.</p>
      <p>Άλλη δημοσκόπηση, της εταιρείας YouGov για λογαριασμό της εφημερίδας The Sunday Times, υποδεικνύει ότι οι Συντηρητικοί αυξάνουν το προβάδισμά τους έναντι των Εργατικών, στις 13 εκατοστιαίες μονάδες. Κατ’ αυτήν την έρευνα, οι Τόρις διατήρησαν αμετάβλητο το ποσοστό τους στο 39% ενώ οι Εργατικοί του Τζέρεμι Κόρμπιν απώλεσαν μία εκατοστιαία μονάδα πέφτοντας στο 26%. Και αυτή η δημοσκόπηση φέρει τους Φιλελεύθερους Δημοκράτες να καταλαμβάνουν την τρίτη θέση, αυξάνοντας το ποσοστό τους κατά δύο μονάδες, στο 17%, σύμφωνα με το ΑΠΕ.</p>
    </article>
  </body>
</html>