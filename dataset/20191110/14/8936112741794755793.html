<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/inne,132/ms-w-sambo-pawel-bialas-spoznil-sie-na-swoja-walke,984370.html"/>
    <meta property="og:site_name" content="TVN24"/>
    <meta property="article:published_time" content="2019-11-10T14:03:00+00:00"/>
    <meta property="og:title" content="Polak spóźnił się na walkę mistrzostw świata. &quot;Nie słyszałem, aby wywoływano mnie na matę&quot;"/>
    <meta property="og:description" content="- Jeszcze sporo czasu upłynie zanim dotrze do mnie, jak mogło do tego dojść - mówi o swojej nieudanej przygodzie w mistrzostwach świata w sambo Paweł Białas. Jedyny reprezentant Polski na trwające..."/>
  </head>
  <body>
    <article>
      <h1>Polak spóźnił się na walkę mistrzostw świata. "Nie słyszałem, aby wywoływano mnie na matę"</h1>
      <address>
        <time datetime="2019-11-10T14:03:00+00:00">10 Nov 2019, 14:03</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/3a8a1bcf-1d65-46b6-aa95-f2974af40b20.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9a49cb0b-ddf8-4df6-9437-bc843f163ad5-480p.mp4" autoplay="" loop=""/>
          <figcaption>Listopadowe Wattsy cz. 8</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/7ed08af1-5d59-4aa6-b063-d20b590e28c9-480p.mp4" autoplay="" loop=""/>
          <figcaption>Listopadowe Wattsy cz. 7</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/79c9e549-81fa-4944-b3e7-bf70ae8c71e3-480p.mp4" autoplay="" loop=""/>
          <figcaption>Listopadowe Wattsy cz. 6</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d5a58f78-1db1-4f3e-8039-e976da5356e0-480p.mp4" autoplay="" loop=""/>
          <figcaption>Listopadowe Wattsy cz. 5</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/53e5925e-5126-4d3d-a354-e6a5da8678b3-480p.mp4" autoplay="" loop=""/>
          <figcaption>Listopadowe Wattsy cz. 4</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/372b8703-4663-4ddc-b349-9dea55169adb-480p.mp4" autoplay="" loop=""/>
          <figcaption>Listopadowe Wattsy cz. 3</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/7d034bf4-9ac7-4bd1-ba3b-54a678f1fbea-480p.mp4" autoplay="" loop=""/>
          <figcaption>Listopadowe Wattsy cz. 2</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d0bd72ae-5ed7-4f1f-b674-4db852c35fdb-480p.mp4" autoplay="" loop=""/>
          <figcaption>Listopadowe Wattsy cz. 1</figcaption>
        </figure>
        <figcaption>Watts - zabawne filmiki ze świata sportu Foto: Shutterstock | Video: Eurosport</figcaption>
      </slideshow>
      <h3>- Jeszcze sporo czasu upłynie zanim dotrze do mnie, jak mogło do tego dojść - mówi o swojej nieudanej przygodzie w mistrzostwach świata w sambo Paweł Białas. Jedyny reprezentant Polski na trwającej w południowokoreańskim Cheongju imprezie spóźnił się na matę 30 sekund i nie został dopuszczony do pierwszej walki.</h3>
      <p>Sambo sportowe to konkurencja zbliżona do jujutsu oraz zapasów, polegająca na walce w stójce oraz parterze za pomocą chwytów. Dozwolonych jest większość dźwigni, rzuty, trzymania, zabronione jest duszenie.</p>
      <p>- Jeszcze sporo czasu upłynie zanim dotrze do mnie, jak mogło do tego dojść. Trenowałem w sali rozgrzewkowej na drugim piętrze hali przed pierwszą walką w kategorii 82 kg. W pewnej chwili wpadł do niej prezes związku i zarazem trener reprezentacji Aleksander Gorbatiuk krzycząc, żebym biegł na matę - powiedział Białas.<br/><br/>Sprint po korytarzach i zaułkach obiektu nie przyniósł efektu i Polakowi zabrakło 30 sekund, aby zdążyć w regulaminowym czasie dwóch minut stanąć do pojedynku.</p>
      <related>
        <a href="https://eurosport.tvn24.pl/inne,132/zlamanie-u-mistrza-swiata-szpital-zamiast-fety,983864.html"/>
      </related>
      <p>- Hałas w sali treningowej był spory, bowiem do pojedynków przygotowywało się tam blisko dwieście osób. Po kilkuletnim pobycie w Szkocji bez trudu porozumiewam się po angielsku, ale nie słyszałem, aby wywoływano mnie na matę. Wielka szkoda, tyle przygotowań poszło na marne - dodał 35-letni sambista.<br/><br/>Ostatnią szansą Polaka był awans do finału jego niedoszłego rywala Nadiego Alijewa. Reprezentant Turkmenistanu wtedy "pociągnąłby" Białasa do repesaży, ale przegrał on w kolejnej rundzie i Polak odpadł z turnieju.</p>
      <h3>Były radny na macie</h3>
      <p>W tej sytuacji Białas trzymał kciuki za powodzenie startującego w barwach USA Wojciecha Szulińskiego. Pochodzący z Ełku 29-latek w pierwszej rundzie uległ jednak Grekowi Vasiliemu Balampanashvilemu i podzielił los Polaka.<br/><br/>Białas ukończył studia na stołecznej AWF na kierunku wychowanie fizyczne ze specjalizacją judo i kulturystyka, a także psychologię w Wyższej Szkole Ekonomii i Innowacji. Przez cztery lata był radnym w Chełmie. W poprzednich wyborach samorządowych ubiegał się o stanowisko prezydenta miasta, ale bezskutecznie.<br/><br/>W mistrzostwach świata w sambo w odmianie combat dwa lata temu w Soczi był siódmy, a rok wcześniej w Sofii dziewiąty w kategorii 82 kg. W ostatnim czasie wyremontował halę i prowadzi w niej różnorodne zajęcia sportowe, m.in. ogólnorozwojowe dla dzieci, m.in. funny sambo, oraz grupy dla zaawansowanych w sambo i MMA.</p>
      <p>Autor: TG / Źródło: PAP</p>
    </article>
  </body>
</html>