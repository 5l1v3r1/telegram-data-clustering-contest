<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819109.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T14:44:00+00:00"/>
    <meta property="og:title" content="بتن‌ریزی واحد ۲ نیروگاه اتمی بوشهر آغاز شد"/>
    <meta property="og:description" content="به گزارش فارس، پیش از ظهر امروز در مراسمی با حضور علی اکبر صالحی رئیس سازمان انرژی اتمی و برخی مقامات ایرانی و روسی، عملیات بتن ریزی واحد ۲ نیروگاه اتمی بوشهر آغاز  شد."/>
  </head>
  <body>
    <article>
      <h1>بتن‌ریزی واحد ۲ نیروگاه اتمی بوشهر آغاز شد</h1>
      <address>
        <time datetime="2019-11-10T14:44:00+00:00">10 Nov 2019, 14:44</time>
      </address>
      <p>عملیات بتن‌ریزی واحد ۲ نیروگاه اتمی بوشهر با حضور رئیس سازمان انرژی اتمی و برخی مقامات ایرانی و روسی آغاز شد.</p>
      <p>به گزارش فارس، پیش از ظهر امروز در مراسمی با حضور علی اکبر صالحی رئیس سازمان انرژی اتمی و برخی مقامات ایرانی و روسی، عملیات بتن ریزی واحد ۲ نیروگاه اتمی بوشهر آغاز  شد.</p>
      <p>به گفته علی اکبر صالحی، پیش قرارداد این نیروگاه دو سال پیش بسته، و قسط اول هم پرداخت شده است.</p>
      <p>رئیس سازمان انرژی اتمی همچنین گفته، کار کارگاهی شروع  و قریب به سه میلیون مترمکعب خاکبرداری  و امکانات وسیعی بسیج شده است.</p>
      <p>قرار است پس از بتن‌ریزی، عملیات احداث ساختمان اصلی راکتور دو آغاز، و بعد از این با یک فاصله زمانی، عملیات احداث ساختمان اصلی راکتور سه آغاز شود.</p>
      <p>به گفته صالحی انتظار می رود در سال 1404 طبق برنامه بتوانیم از راکتور دو بهره‌برداری کنیم و دو سال بعد راکتور سه بهره‌برداری شود.</p>
      <p>محمود جعفری مجری طرح نیروگاه اتمی بوشهر نیز گفته، واحدهای دوم و سوم نیروگاه اتمی در محدوده ۷۰ هکتاری احداث می‌شود و بتن‌ریزی راکتور هسته‌ای واحد سوم ۱۸ ماه بعد از بتن‌ریزی واحد دوم آغاز می‌شود که در مرحله نخست به حجم ۲۵ هزار تن بتن‌ریزی برای ساخت راکتور دوم نیروگاه اتمی انجام می‌شود و در اجرای واحد دوم نیروگاه هسته‌ای بوشهر ۲.۵ میلیون مترمکعب خاک‌برداری، ۲.۵ میلیون تن آرموتوربندی و ۱۶ هزار و ۷۰۰ عدد شمع بتنی در زیرساخت اصلی انجام‌ شده است.</p>
      <p>جعفری با اشاره به اینکه بر اساس برنامه‌ریزی انجام‌شده، بتن‌ریزی واحد سوم ۱۸ ماه بعد آغاز می‌شود عنوان کرده که در حال حاضر هشت درصد از فعالیت‌های مربوط به واحد سوم نیروگاه اتمی بوشهر انجام‌شده است.</p>
      <p>گفتنی است ظرفیت تولید برق هریک از واحدهای دوم و سوم نیروگاه اتمی بوشهر ‌هزار و ۵۷ مگاوات است که با راه‌اندازی واحد دوم و سوم، ۲ هزار و ۱۴۰ مگاوات به این ظرفیت افزوده می‌شود که نقش مهمی در تولید برق کشور دارد.</p>
      <p>در حال حاضر نیز هزار مگاوات برق در واحد نخست نیروگاه اتمی بوشهر تولید می‌شود.</p>
    </article>
  </body>
</html>