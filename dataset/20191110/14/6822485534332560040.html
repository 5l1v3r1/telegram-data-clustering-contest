<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819118.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T14:57:00+00:00"/>
    <meta property="og:title" content="کمالوندی: واحد ۲ نیروگاه بوشهر سال ۱۴۰۴ به بهره‌برداری می‌رسد"/>
    <meta property="og:description" content="به گزارش ایسنا، بهروز کمالوندی سخنگوی سازمان انرژی در حاشیه مراسم آغاز عملیات بتن‌ریزی راکتور واحد ۲ نیروگاه اتمی بوشهر اظهار کرد:‌ امروز مراسم  با شکوه و مهمی است، علت اهمیت موضوع این است که به لحاظ زمان بندی وقتی به این مرحله می‌رسیم، مفهومش این است که یک سوم از راه را رفته‌ایم  راهی که در واقع حدود۸ تا ۱۰ سال برای ساخت یک نیروگاه نیاز است."/>
  </head>
  <body>
    <article>
      <h1>کمالوندی: واحد ۲ نیروگاه بوشهر سال ۱۴۰۴ به بهره‌برداری می‌رسد</h1>
      <address>
        <time datetime="2019-11-10T14:57:00+00:00">10 Nov 2019, 14:57</time>
      </address>
      <p>سخنگوی سازمان انرژی اتمی با بیان این‌که واحد ۳ نیروگاه بوشهر با ۱۸ ماه فاصله به مرحله بتن‌ریزی خواهد رسید، گفت:‌ پیش‌بینی این است که در سال ۱۴۰۴ ، اولین واحد در دست ساخت یعنی واحد دوم ان شاءالله به بهره‌برداری برسد.</p>
      <p>به گزارش ایسنا، بهروز کمالوندی سخنگوی سازمان انرژی در حاشیه مراسم آغاز عملیات بتن‌ریزی راکتور واحد ۲ نیروگاه اتمی بوشهر اظهار کرد:‌ امروز مراسم  با شکوه و مهمی است، علت اهمیت موضوع این است که به لحاظ زمان بندی وقتی به این مرحله می‌رسیم، مفهومش این است که یک سوم از راه را رفته‌ایم  راهی که در واقع حدود۸ تا ۱۰ سال برای ساخت یک نیروگاه نیاز است.</p>
      <p>وی افزود: در این محله، میلیون‌ها متر خاکبرداری و گودبرداری شده، ۱۷ هزار شمع به عمق ۱۸ متر برای استحکام سازی انجام شده  و حدود ۲۲۰ میلیون یورو نیز هزینه شده است.</p>
      <p>سخنگوی سازمان انرژی اتمی همچنین بیان کرد:‌ قرار است شرکت‌های ایرانی کلیه مراحل ساخت واحد ۲ و ۳ را انجام دهند علاوه بر آن هم بخش مهمی از تجهیزات در ایران تامین می‌شود،‌ البته تجهیزاتی که در ایران وجود داشته و امکان ساخت آن باشد، به هیچ وجه قرار نیست از خارج وارد شود.</p>
      <p>کمالوندی با بیان این‌که حدود ۱۰ تا ۱۲ هزار شغل ایجاد می‌شود، گفت:  واحد بعدی یعنی واحد ۳ با ۱۸ ماه فاصله به مرحله بتن‌ریزی خواهد رسید، پیش‌بینی این است که در سال ۱۴۰۴ ، اولین واحد در دست ساخت یعنی واحد دوم ان شاءالله به بهره‌برداری برسد.</p>
      <p>وی اظهار کرد: همچنین در سال ۱۴۰۶ نیز واحد سوم که جمعا چیزی حدود ۳ هزار و ۱۵۰ مگاوات برق اتمی خواهیم داشت. البته هنوز فاصله خواهیم داشت با حداقل نیازی که برای کشور است اما براساس برنامه‌های شناخته شده بین‌المللی بین ۸ تا ۱۲ درصد از برق ما می‌بایست اتمی باشد.</p>
      <p>سخنگوی سازمان انرژی اتمی تصریح کرد: اگر در نظر بگیریم ۱۰۰ هزار مگاوات در سال ۱۴۰۰ برق داشته باشیم، مفهومش این است که ۸ هزار مگاوات حداقل باید برق اتمی داشته باشیم و در این مسیر هم حرکت می کنیم ان شاءالله در آینده اخبار خوب را خواهیم داشت.</p>
    </article>
  </body>
</html>