<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/abdye-nukleer-meydan-okuma-214714h.htm"/>
    <meta property="og:site_name" content="OLAY"/>
    <meta property="article:published_time" content="2019-11-10T14:26:00+00:00"/>
    <meta property="og:title" content="ABD'ye nükleer meydan okuma"/>
    <meta property="og:description" content="ABD'nin nükleer programını durdurmasına meydan okuyan İran yönetimi, Rusya ile Buşehr'deki 2. nükleer reaktörün inşasına başladı. Tahran ayrıca uranyum zenginleştirme oranını yüzde beşe çıkardığını duyurdu."/>
  </head>
  <body>
    <article>
      <h1>ABD'ye nükleer meydan okuma</h1>
      <h2>ABD'nin nükleer programını durdurmasına meydan okuyan İran yönetimi, Rusya ile Buşehr'deki 2. nükleer reaktörün inşasına başladı. Tahran ayrıca uranyum zenginleştirme oranını yüzde beşe çıkardığını duyurdu.</h2>
      <address>
        <time datetime="2019-11-10T14:26:00+00:00">10 Nov 2019, 14:26</time>
      </address>
      <p>ABD'nin 2015 yılında imzalanan nükleer anlaşmadan çekilmesinden bu yana İran nükleer programını hızlandırdı.</p>
      <p>Bir süre önce anlaşmanın izin verdiği sınırları aşıp uranyum stok limitinin üstüne çıkan İran, dün de uranyum zenginleştirme oranını yüzde beşe çıkardığını duyurdu.</p>
      <p>İran Atom Enerjisi Kurumu Sözcüsü Behruz Kemalvendi yaptığı basın açıklamasında 'İhtiyaçlarımız ve verdiğimiz emirler uyarınca şu anda yüzde 5 üretim yapıyoruz' dedi. Kemalvendi ülkesinin uranyumu dilediği ölçüde zenginleştirebilecek kapasiteye sahip olduğunu da söyledi.</p>
      <p>İran üç ay önce 2015 yılında imzalanan nükleer anlaşmanın izin verdiği yüzde 3,67'lik oranı geçerek uranyumu yüzde 4,5'lik oranda zenginleştirmişti. İran anlaşma öncesinde ise uranyumu yüzde 20 seviyelerinde zenginleştiriyordu. Nükleer başlık üretimi için ise uranyumun yüzde 90 oranında zenginleştirilmesine ihtiyaç duyuluyor.</p>
      <p>İran geçen çarşamba gecesi Fordo Nükleer Tesisi'nin resmi olarak yeniden çalışmaya başladığını duyurmuştu. Fordo'daki işlemler nükleer anlaşma uyarınca durdurulmuştu.</p>
      <p>
        <b>RUSYA İLE İŞBİRLİĞİ</b>
      </p>
      <p>Bu arada İran, ABD'nin yaptırım tehditlerine rağmen Rusya ile nükleer alandaki işbirliğini de sürdürüyor.  Bu kapsamda Buşehr kentinde inşa edilen nükleer güç santralindeki ikinci reaktörün inşasına resmen başladı.</p>
      <p>Düzenlenen törene İran Cumhurbaşkanı Yardımcısı ve Nükleer Enerji Kurumu Başkanı Ali Ekber Salihi ile Rusya Devlet Nükleer Enerji Kurumu (Rosatom) Başkan Yardımcısı Aleksandr Lokşin katıldı.</p>
      <p>​Buşehr-1, Eylül 2011'de hizmete girmişti. Ağustos 2012'de azami üretim kapasitesine ulaşan reaktör, bin megavat gücünde elektrik üretebiliyor.</p>
    </article>
  </body>
</html>