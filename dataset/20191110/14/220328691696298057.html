<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/nelegalnite-migranti-rgnakha-po-nov-marshrut-406364.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T14:32:35+00:00"/>
    <meta property="og:title" content="Нелегалните мигранти ръгнаха по нов маршрут"/>
    <meta property="og:description" content="Маршрутът минава през Турция, Гърция, Албания, Сърбия, Босна и Херцеговина, Триест в Италия, а след това отиват във Франция и Германия"/>
  </head>
  <body>
    <article>
      <h1>Нелегалните мигранти ръгнаха по нов маршрут</h1>
      <address><time datetime="2019-11-10T14:32:35+00:00">10 Nov 2019, 14:32</time> by <a rel="author">Редактори</a></address>
      <p>Мигрантите, които пристигат нелегално в Европа, имат нов балкански маршрут, алармира Федералната полиция на Германия. Маршрутът минава през Турция, Гърция, Албания, Сърбия, Босна и Херцеговина, Триест в Италия, а след това отиват във Франция и Германия.</p>
      <p>“За сигурни външни граници не може и да става дума", предупреждава президентът на германската федерална полиция пред в. „Велт ам Зонтаг“. И германското вътрешно министерство гледа "с голяма загриженост" към балканския маршрут Турция - Гърция - Босна.</p>
      <p>Нелегалната миграция през Турция, Гърция и Балканите нараства. Според вътрешна оценка на германското вътрешно министерство, с която в. "Велт ам Зонтаг" разполага, „всички индикатори за миграция“ като нелегално преминаване на границата и молби за убежище „във всички страни от балканския регион“, в момента са по-високо ниво в сравнение същия период през 2017 и 2018 г.</p>
      <p>В момента според оценката в Балканския регион има 12 000 мигранти, само в Босна и Херцеговина са 7000. Заради развалянето на времето през следващите месеци се очаква „влошаване на положението с настаняването и положението на бежанците в Босна и Херцеговина“. От началото на годината в тази малка страна са настанени 25 000 бежанци. 18 000 от тях са преминали в други европейски страни.</p>
      <p>Федералната полиция на Германия е заявила за в. „Велт ам Зонтаг“, че „мигрантите вече използват нова разклонена мрежа от маршрути през страните балканския регион, за да достигнат Централна и Западна Европа“. Централна възлова точка е кантонът Уна и Сана в Босна и Херцеговина“.</p>
      <p>През т.нар. тънка ивица на Хърватия нелегалната миграция се осъществява предимно в посока Италия и от там в други страни като Германия. Президентът на германската полиция Дитер Роман заявява за в. „Велт ам Зонтаг“: „От времето на Кол и Митеран основите за премахване на контрола на вътрешните граници са сигурните външни граници. Днес не може да се говори за сигурни външни граници“. Според оценката на германското МВР, "степента на нелегалната миграция по така наречения балкански маршрут значително зависи от пристигането (на мигранти) в Гърция". Ето защо „ние гледаме с голяма загриженост за текущото развитие в Гърция и Турция“.</p>
      <p>Според вътрешен доклад на Европейската комисия, с който "Велт ам Зонтаг" също разполага, "пристигащите в Гърция продължават да се увеличават". През настоящата година са пристигнали по суша и море 57 182, което е с 37 процента повече, отколкото през предходната година. 28 952 от тях са били докарани от островите в континенталната част и въпреки това 35 630 повече мигранти се намират в лагерите на островите, след споразумението между ЕС и Турция от пролетта на 2016 г.</p>
      <p>Като се позовава на кръгове от Министерството на вътрешните работи в. "Велт ам Зонтаг" съобщава, че делегация от експерти от Федералната служба за миграция и бежанци (BAMF) скоро ще пътува до Сараево, за да обсъди "различни начини за подкрепа на Босна и Херцеговина".</p>
      <p>Политикът на ХДС Мариан Венд заявява пред "Велт ам Зонтаг", че натискът по балканския маршрут отново значително се е увеличил поради незаконната миграция през Турция към Гърция. „Ако не искаме да изживеем втора Будапеща, сега трябва да подкрепим Босна и Херцеговина и да се погрижим за мигрантите в техните страни, за да не тръгнат на големи групи отново на север“, заявява Венд.</p>
    </article>
  </body>
</html>