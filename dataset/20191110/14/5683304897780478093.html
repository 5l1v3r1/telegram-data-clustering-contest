<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/10/visa-fraud-case-rsp-leader-s-son-in-police-custody.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-10T14:11:00+00:00"/>
    <meta property="og:title" content="വീസ തട്ടിപ്പ്: ആർഎസ്പി നേതാവിന്റെ മകനെ ഓടിച്ചിട്ട് പിടികൂടി പൊലീസിന് കൈമാറി"/>
    <meta property="og:description" content="കൊല്ലം ∙ വിദേശത്തു ജോലി വാഗ്ദാനം ചെയ്തു പണം തട്ടിയ ആളെ കബളിപ്പിക്കപ്പെട്ടവര്‍ ഓടിച്ചിട്ട് പിടിച്ചു പൊലീസിനു കൈമാറി. ഓട്ടേറ വീസ തട്ടിപ്പ് കേസുകളിൽ.RSP. Crime. വീസ തട്ടിപ്പ്. Visa Fraud. Malayalam News. Manorama Online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>വീസ തട്ടിപ്പ്: ആർഎസ്പി നേതാവിന്റെ മകനെ ഓടിച്ചിട്ട് പിടികൂടി പൊലീസിന് കൈമാറി</h1>
      <address><time datetime="2019-11-10T14:11:00+00:00">10 Nov 2019, 14:11</time> by <a rel="author">മനോരമ ലേഖകൻ</a></address>
      <p>കൊല്ലം ∙ വിദേശത്തു ജോലി വാഗ്ദാനം ചെയ്തു പണം തട്ടിയ ആളെ കബളിപ്പിക്കപ്പെട്ടവര്‍ ഓടിച്ചിട്ട് പിടിച്ചു പൊലീസിനു കൈമാറി. ഓട്ടേറെ വീസ തട്ടിപ്പ് കേസുകളിൽ പ്രതിയായ കൊല്ലം കുളത്തുപ്പുഴ സ്വദേശി സജിന്‍ ഷെറഫുദ്ദീനെയാണ് സിനിമ സ്റ്റൈലില്‍ പിടികൂടിയത്. ആര്‍എസ്പി നേതാവിന്റെ മകനായ സജിന്‍ എംപിമാരായ എന്‍. കെ. പ്രേമചന്ദ്രന്റെയും പി. കെ. കുഞ്ഞാലിക്കുട്ടിയുടെയും പേരിലാണു തട്ടിപ്പ് നടത്തിയത്.</p>
      <p>പൊലീസിന്റെ സാന്നിധ്യത്തില്‍ ഒത്തുതീര്‍പ്പു ചര്‍ച്ചകള്‍ നടക്കുന്നതിനിടെ ഓടി രക്ഷപെടാന്‍ ശ്രമിച്ച സജിന്‍ ഷെറഫുദ്ദീനെ ഓടിച്ചിട്ടു പിടികൂടുകയായിരുന്നു. ആര്‍എസ്പി നേതാവായ ആര്‍. ഷറഫുദ്ദീന്റെ മകനായ സജിന്‍ ഓട്ടേറ വീസ തട്ടിപ്പ് കേസില്‍ പ്രതിയാണ്. എംപിമാരായ എന്‍.െക.പ്രേമചന്ദ്രന്റെയും പി.കെ.കുഞ്ഞാലിക്കുട്ടിയുടെയും ഉടമസ്ഥതയില്‍ ഒമാനില്‍ കമ്പനിയുണ്ടെന്നും അവിടെ ജോലി വാങ്ങി നല്‍കാമെന്നും പറഞ്ഞായിരുന്നു ഒടുവിലത്തെ തട്ടിപ്പ്.</p>
      <p>തിരുവനന്തപുരം ജില്ലക്കാരായ പതിനഞ്ചോളം യുവാക്കളില്‍ നിന്നു തമ്പി എന്നു വിളിപ്പേരുള്ള സജിന്‍ ലക്ഷങ്ങള്‍ വാങ്ങി. ‌സന്ദര്‍ശക വീസ നല്‍കി യുവാക്കളെ ഒമാനില്‍ എത്തിച്ച ശേഷം കടന്നു കളഞ്ഞു. ജോലിയും ആഹാരവുമില്ലാതെ വിദേശത്ത് മാസങ്ങളോളം കഷ്ടപ്പെട്ട യുവാക്കള്‍ മലയാളി സംഘടനകളുടെ സഹായത്തോടെ നാട്ടിലേക്കു മടങ്ങി. പണം തിരികെ ആവശ്യപ്പെട്ട് ഉദ്യോഗാര്‍ഥികള്‍ വീടു വളയുകയായിരുന്നു. പൊലീസ് എത്തിയപ്പോഴേക്കും സജിന്‍ ഓടിരക്ഷപെടാന്‍ ശ്രമിച്ചു. തുടർന്നാണു ഇയാളെ പിടികൂടിയത്.</p>
      <p>കൊല്ലം തിരുവനന്തപുരം, തൃശൂര്‍, ഇടുക്കി, പത്തനംതിട്ട ജില്ലകളിലെ വിവിധ പൊലീസ് സ്റ്റേഷനുകളില്‍ സജിന്‍ ഷെറഫുദ്ദീനെതിരെ ഒട്ടേറെ കേസുകളുണ്ട്. രാഷ്ട്രീയ ഇടപെടലുകളെ തുടര്‍ന്ന് ഇയാളെ പൊലീസ് പതിവായി സംരക്ഷിക്കുകയാണെന്ന് ആക്ഷേപമുണ്ട്. പേര് ദുരുപയോഗം ചെയ്തതിന് സജിനെതിരെ എന്‍. കെ. പ്രേമചന്ദ്രന്‍  പൊലീസില്‍ പരാതി നല്‍കും.</p>
      <p><b>English Summary: </b>Visa fraud case, One arrest at Kollam</p>
    </article>
  </body>
</html>