<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/zloglasna-tovarna-zdaj-kulturna-224886"/>
    <meta property="og:site_name" content="Slovenske novice"/>
    <meta property="article:published_time" content="2019-11-10T14:10:00+00:00"/>
    <meta property="og:title" content="Zloglasna tovarna zdaj kulturna"/>
    <meta property="og:description" content="KOPER – Po tistem, ko je zloglasna kemična tovarna Kemiplas več kot desetletje in pol grenila življenje prebivalcem Kopra oziroma Dekanov in sosednjih naselij, ki so se na vse kriplje prizadeval..."/>
  </head>
  <body>
    <article>
      <h1>Zloglasna tovarna zdaj kulturna</h1>
      <h2>Poleti je na območju Kemiplasa zraslo koncertno prizorišče. Po Parnem valjku in Gibonniju 21. septembra najboljše tribute skupine.</h2>
      <address><time datetime="2019-11-10T14:10:00+00:00">10 Nov 2019, 14:10</time> by <a rel="author">G. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/09/08/1051218.jpg"/>
          <figcaption>Prebivalci so vrsto let opozarjali na zdravju škodljivo proizvodnjo v Kemiplasu. FOTO: Boris Šuligoj</figcaption>
        </figure>
        <figure>
          <img src="https://www.slovenskenovice.si/images/slike/2019/09/08/1051204.jpg"/>
          <figcaption>Na območju nekdanjega Kemiplasa je zraslo koncertno prizorišče. FOTO: Facebook</figcaption>
        </figure>
        <figure>
          <img src="https://www.slovenskenovice.si/images/slike/2019/09/08/1051219.jpg"/>
          <figcaption>Junija je nastopil Gibonni. FOTO: Facebook</figcaption>
        </figure>
        <figure>
          <img src="https://www.slovenskenovice.si/images/slike/2019/09/08/1051227.jpg"/>
          <figcaption>V Dekane prihajajo najboljše tribute skupine.</figcaption>
        </figure>
      </slideshow>
      <p>KOPER – Po tistem, ko je zloglasna kemična tovarna Kemiplas več kot desetletje in pol grenila življenje prebivalcem Kopra oziroma Dekanov in sosednjih naselij, ki so se na vse kriplje prizadevali, da bi proizvodnjo zdravju škodljivih in nevarnih snovi ukinili, jim je pred petimi leti to uspelo. Kemiplas je takrat prišel v ruske roke, za podjetjem pa so ostali poslovni prostori. Del prostorov in zemljišča sta marca lani kupili podjetje Parametrik in Fic, na nekdaj spornem območju pa že nekaj časa potekajo glasbene prireditve.</p>
      <blockquote>5000<br/>obiskovalcev sprejme novo koncertno prizorišče v Dekanih.</blockquote>
      <figure>
        <img src="https://www.slovenskenovice.si/images/slike/2019/09/08/1051204.jpg"/>
        <figcaption>Na območju nekdanjega Kemiplasa je zraslo koncertno prizorišče. FOTO: Facebook</figcaption>
      </figure>
      <p>Kot je pojasnil lastnik podjetja Parametrik in glasbenik <b>Aleš Viler </b>– nekdanji kitarist v bendu <b>Lare Baruca</b>, zadnja leta pa igra v istrski zasedbi 3 Bote –, se mu je namreč porodila zamisel, da bi del prostorov namenili glasbeni oziroma prireditveni dejavnosti. Prepoznal je odlično koncertno prizorišče, končno podobo pa je Music park Bivje Dekani oziroma Music Point Events, kot se oglašujejo na facebooku, dobil sredi junija, ko je kot prva nastopila hrvaška skupina Parni valjak.</p>
      <blockquote>Dovolj je parkirišč, predvsem pa je prizorišče dovolj oddaljeno od prvih sosedov, da glasna glasba nikogar ne moti.</blockquote>
      <p>Prizorišče lahko sprejme približno pet tisoč obiskovalcev, v okolici je dovolj parkirnih prostorov. Poskrbljeno je tudi za gostinsko ponudbo in za varnost obiskovalcev. Eden od ključnih razlogov, da se je Viler skupaj s partnerjem odločil ustvariti koncertno prizorišče, je dejstvo, da je dovolj oddaljeno od naselij, zato ne pričakujejo, da bi glasna glasba komur koli kratila spanec.</p>
      <h3>Od Madonne do Lady Gaga</h3>
      <figure>
        <img src="https://www.slovenskenovice.si/images/slike/2019/09/08/1051219.jpg"/>
        <figcaption>Junija je nastopil Gibonni. FOTO: Facebook</figcaption>
      </figure>
      <p>Po poletnem dogajanju, ko je zadnji avgustovski dan na oder stopil priljubljeni hrvaški izvajalec <b>Gibonni</b>, se že 21. septembra obeta posebna glasbena poslastica z naslovom All star night live, ko bodo v enem večeru na oder stopile najboljše tribute skupine, žanrsko pa lahko vsakdo od obiskovalcev najde kaj zase. V živo boste lahko prisluhnili skupini Into the groove, ki bo igrala uspešnice<b> Madonne</b>, skupini Katy Cats (<b>Katy Perry</b>), Velvet dress (U2), skupina Riff raff bo udarila s komadi AC/DC, skupina Toys nas bo popeljala v čas priljubljenih Queenov, glasbo skupine Coldplay bo predstavila skupina Liverplay, <b>Lady Gaga</b> pa skupina Artpop. Organizator zagotavlja glasbo v živo.</p>
      <figure>
        <img src="https://www.slovenskenovice.si/images/slike/2019/09/08/1051227.jpg"/>
        <figcaption>V Dekane prihajajo najboljše tribute skupine.</figcaption>
      </figure>
    </article>
  </body>
</html>