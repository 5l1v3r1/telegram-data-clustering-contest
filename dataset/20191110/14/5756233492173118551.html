<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620804/%D9%BE%D8%A7%D8%B3%D8%AE-%D8%B1%D8%A6%DB%8C%D8%B3%E2%80%8C-%DA%A9%D9%85%DB%8C%D8%AA%D9%87%E2%80%8C-%D8%A7%D9%82%D8%AA%D8%B5%D8%A7%D8%AF%DB%8C-%D8%B4%D9%88%D8%B1%D8%A7-%D8%A8%D9%87-%D9%82%D8%A7%D9%84%DB%8C%D8%A8%D8%A7%D9%81"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T14:02:00+00:00"/>
    <meta property="og:title" content="پاسخ رئیس‌ کمیته‌ اقتصادی شورا به قالیباف"/>
    <meta property="og:description" content="«اگر صحبت‌های آقای قالیباف در برنامه‌های بدون توقف و دستخط و همچنین صحبت‌های معاون مالی وی، آقای گودرزی را کنار هم قرار دهیم، مشخص می‌شود که این دوستان هیچ اشرافی به اعداد و ارقام ندارند.»"/>
  </head>
  <body>
    <article>
      <h1>پاسخ رئیس‌ کمیته‌ اقتصادی شورا به قالیباف</h1>
      <address>
        <time datetime="2019-11-10T14:02:00+00:00">10 Nov 2019, 14:02</time>
      </address>
      <p>
        <i>«اگر صحبت‌های آقای قالیباف در برنامه‌های بدون توقف و دستخط و همچنین صحبت‌های معاون مالی وی، آقای گودرزی را کنار هم قرار دهیم، مشخص می‌شود که این دوستان هیچ اشرافی به اعداد و ارقام ندارند.»</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمود میرلوحی رئیس کمیته اقتصادی شورای اسلامی شهر تهران در ادامه یادداشت خود نوشت: دلیل آن هم روشن است؛ چرا که در گذشته این آقایان به‌جای اینکه در زمان اجرای عملیات مالی، حسابرس انتخاب و حسابرسی کنند، بعد از موعد انتخاب می‌کردند. ضمن اینکه ظاهرا بعد از حسابرسی هم قصدی برای بررسی و توجه به‌نظرات حسابرس نداشتند. این در حالی است که ما الان هم حسابرس‌ها را بموقع انتخاب می‌کنیم و هم با صرف وقت به گزارش‌هایی که حسابرس‌ها به ما می‌دهند توجه می‌کنیم. الان داریم حساب‌های سال‌های ۹۳ و ۹۴، یعنی حساب‌های ۴ سال قبل از شورای پنجم را بررسی می‌کنیم؛ اعداد و ارقامی که در گزارشی که خودشان به شورای چهارم دادند، برایشان تعجب‌برانگیز است.</p>
      <p>آقای قالیباف در برنامه بدون توقف که سال قبل از سیمای ملی پخش شد، به راحتی می‌گوید که رقم‌های بدهی دروغ است. اما الان می‌گوید که ۲۳ هزار میلیارد تومان را قبول دارم. مردم ما آگاهند؛ می‌توانند ببینند و خودشان قضاوت کنند.</p>
      <p>یکی از موضوعاتی که بیان آن می‌تواند ذهن مردم را روشن کند این است که شورای پنجم بیش از ۱۸۰۰ میلیارد تومان از بدهی‌های شهرداری را به پیمانکاران پرداخت کرده و هنوز هم ۶ هزار و ۲۰۰ میلیارد تومان دیگر به آنان بدهکار است. طلب ۸ هزار میلیارد تومانی به پیمانکاران یکی از بدهی‌های شهرداری است.</p>
      <p>موضوع دیگر، بدهی به بیمه است. بیمه از شهریور ۹۶ تاکنون حساب‌ها را بسته است و اعلام می‌کند که ۳ هزار و ۵۰۰ میلیارد تومان از شهرداری طلب دارد. مگر می‌شود اینها را نادیده گرفت یا انکار کرد؟ جالب‌تر اینکه اقتصاد و دارایی هم اعلام کرده که از شهرداری طلبکار است. در دوره مدیریت شهری آقای قالیباف مالیات‌های تکلیفی بعد از کسر از حقوق کارکنان به این اداره پرداخت نشده و این مبالغ در قالب بدهی انباشته شده است. این موضوعات را در کنار احکام قضایی که در این زمینه‌ها صادر شده نمی‌توان انکار کرد.</p>
      <p>به هر حال در خوش‌بینانه‌ترین حالت معتقدم که این آقایان به عدد، رقم‌ها و حساب‌های مالی خودشان اشراف ندارند. حالا که شورا و شهرداری‌های دوره پنجم حساب و کتاب‌ها را استخراج می‌کنند و برای آن وقت می‌گذارند، به جای پذیرفتن اینکه وظایف خود را به مدیران بعدی موکول کرده‌اند، انکار را پیش گرفته‌اند که کار غیراخلاقی و بسیار نادرستی است. ضمن اینکه من به‌عنوان رئیس کمیته اقتصادی شورای شهر پنجم خواستار ورود بازرسی کل کشور به این موضوعات شده‌ام. البته اگر دوستان چندماه دیگر صبر کنند در بودجه‌های ۹۹ عدد و رقم‌ها و بدهی‌ها به‌طور کامل و دقیق استخراج شده و کاملا روشن است. جالب است این را بگویم که اگر شورای پنجم و شهرداران این دوره ۸ هزار میلیارد تومان از بدهی‌های دوره ۱۲ ساله مدیریت شهری اسبق را پرداخت نمی‌کرد، الان به‌جای ۶۹ هزار میلیارد تومان، بدهی‌ها ۷۷ هزار میلیارد تومان بود.</p>
      <p>بارها در مورد اعداد و ارقام بدهی شهرداری تهران که از دوره گذشته به جا مانده صحبت شده‌ است. در ابتدا مدیران پیشین سخن از نبود بدهی‌ها به میان می‌آوردند. اما با توجه به مستندات، در حال حاضر آنها برخی از مستندات را پذیرفته‌اند. پیروز حناچی، شهردار تهران، در نامه‌ای به رئیس جمهور، اخیرا رقم بدهی شهرداری تهران را اعلام کرد. با توجه به حجم سنگین بدهی‌ها و سود ۲۰ درصد سالانه بر آن، قطعا ارقام بدهی در حال افزایش است. بر اساس نامه شهردار تهران به رئیس جمهور و بر اساس آخرین محاسبه، رقم بدهی شهرداری تهران به ۶۹ هزار و ۹۴۵ میلیارد تومان رسیده است که این میراث مدیریت آقای قالیباف و همکارانشان است.</p>
    </article>
  </body>
</html>