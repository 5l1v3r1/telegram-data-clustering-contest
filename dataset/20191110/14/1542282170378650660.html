<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/10/kyriakos-mitsotakis-teleionoume-me-tous-mpaxalakides"/>
    <meta property="og:site_name" content="euronews"/>
    <meta property="article:published_time" content="2019-11-10T14:31:26+00:00"/>
    <meta property="og:title" content="Κυριάκος Μητσοτάκης: Τελειώνουμε με τους μπαχαλάκηδες"/>
    <meta property="og:description" content="Σε συνέντευξή του στον ΣΚΑΪ ο πρωθυπουργός ανακοίνωσε τα σχέδιά του για ελαφρύνσεις, μεταναστευτικό και την πολιτική που θα ασκήσει το προσεχές διάστημα"/>
  </head>
  <body>
    <article>
      <h1>Κυριάκος Μητσοτάκης: Τελειώνουμε με τους μπαχαλάκηδες</h1>
      <address><time datetime="2019-11-10T14:31:26+00:00">10 Nov 2019, 14:31</time> by <a rel="author">euronews </a></address>
      <p>Την αποφασιστικότητα της κυβέρνησης για την αντιμετώπιση και την πάταξη της εγχώριας τρομοκρατίας, εξέφρασε ο πρωθυπουργός Κυριάκος Μητσοτάκης σε συνέντευξη του στον τηλεοπτικό σταθμό ΣΚΑΙ και στο Γιώργο Αυτιά.</p>
      <p>Τόνισε πως εξαρθρώθηκε "ένας πολύ επικίνδυνος επιχειρησιακός βραχίονας της νεοτρομοκρατίας στη χώρας" και επισήμανε ότι 1.500 νέοι αστυνομικοί ολοκληρώνουν την εκπαίδευσή τους και ότι επανασυστήθηκε η ομάδα ΔΕΛΤΑ. «Οι πολίτες θα αισθανθούν και πάλι ασφαλείς. Αυτό είναι δέσμευση» είπε.</p>
      <p>Ο κ. Μητσοτάκης συνεχάρη την αντιτρομοκρατική για την επιχείρηση και τις συλλήψεις που πραγματοποιήθηκαν και πρόσθεσε "αργά αλλά σταθερά αποκαθίστανται η ασφάλεια και η τάξη στη χώρα".</p>
      <p>Αναφερόμενος στην εν εξελίξει επέμβαση της ΕΛΑΣ στο Οικονομικό Πανεπιστήμιο το πρωί, είπε ότι στόχος είναι να αποδοθούν τα πανεπιστήμια στους φοιτητές "και να τελειώνουμε με τις γιάφκες, τους μπαχαλάκηδες και τα εργαστήρια κατασκευής μολότωφ" και πρόσθεσε: «Οι παρεμβάσεις γίνονται όταν είμαστε απολύτως σίγουροι για την επιτυχία της κάθε επιχείρησης».</p>
      <p>«Όταν μιλάμε για ασφάλεια, αντίστοιχες επιχειρήσεις λαμβάνουν χώρα σε όλη την Επικράτεια. Οι Έλληνες και οι Ελληνίδες θα αισθανθούν και πάλι ασφαλείς. Αυτή η πολιτική δεν έχει πρόσημο, δεν είναι αριστερή, δεν είναι δεξιά, δεν είναι κεντρώα. Είναι υποχρέωση του κράτους η ασφάλεια των πολιτών», είπε ο πρωθυπουργός.</p>
      <p>Τόνισε πως το υπερπλεόνασμα θα δοθεί στο τέλος του έτους, στοχευμένα στους αδύναμους. Είπε επίσης, ότι θα μειωθεί και το επόμενο έτος ο ΕΝΦΙΑ, σημειώνοντας ότι θα πληρώσουν ακριβότερα όσοι έχουν βίλες στη Μύκονο καθώς θα γίνει αναπροσαρμογή των αντικειμενικών αξιών.</p>
      <p>Υπογράμμισε ότι η κυβέρνηση στο μεταναστευτικό στέλνει το μήνυμα ότι "το σύστημα σφίγγει" καθώς όσοι δικαιούνται άσυλο, θα το παίρνουν και όσοι δεν δικαιούνται, θα επιστρέφουν. Είπε ότι θα δημιουργηθούν κλειστά προαναχωρησιακά κέντρα σημειώνοντας ότι θα ανακοινωθούν λεπτομέρειες τις επόμενες μέρες.</p>
      <p>Η Ευρώπη χρειάζεται μία ενιαία πολιτική ασύλου σημείωσε ο Κυριάκος Μητσοτάκης και υπογράμμισε ότι ο κ. Ζεεχόφερ είπε ότι μπορεί να μετακινούνται αιτούντες άσυλο σε άλλες ευρωπαϊκές χώρες πριν ολοκληρωθεί η αίτηση ασύλου. Ελπίζουμε ότι δεν θα είμαστε πια οι μόνοι εμείς που θα επεξεργαζόμαστε αιτήσεις ασύλου επειδή βρισκόμαστε στα σύνορα.</p>
      <p>Απαντώντας σε ερώτηση για την εισφορά αλληλεγγύης τόνισε ότι θα καταργηθούν μέσα στην τετραετία τόσο η εισφορά αλληλεγγύης όσο και ο φόρος επιτηδεύματος.</p>
      <p>Ο Κυριάκος Μητσοτάκης επισήμανε ότι πολύ σύντομα θα υπάρχει ένας ενιαίος αριθμός για τον κάθε πολίτη. Με μία ψηφιακή κάρτα που θα μπορεί να σε πιστοποιεί θα μπορείς να κάνεις μία σειρά από ψηφιακές συναλλαγές με το Δημόσιο. «Όταν θα ολοκληρωθεί αυτό θα μιλάμε για μία πραγματική επανάσταση στις σχέσεις του πολίτη με το Δημόσιο» είπε.</p>
      <p>Σε ερώτηση για τα κίνητρα που θα δοθούν για να αλλάξει ο στόλος των αυτοκινήτων και να περάσουμε σε φιλικές στο περιβάλλον τεχνολογίες υπογράμμισε ότι πρέπει να αλλάξει ο στόλος των αυτοκινήτων. «Τα λεωφορεία μας-χρειαζόμαστε περίπου 1.000- στη μεγάλη τους πλειοψηφία θα πρέπει να είναι ηλεκτρικά. Θα ανακοινώσουμε ένα συγκεκριμένο σχέδιο. Θα υπάρξει συνολική παρέμβαση από το υπουργείο Υποδομών» υπογράμμισε.</p>
      <p>Αναφερόμενος στις έρευνες που έγιναν αυτή την εβδομάδα στις τράπεζες σημείωσε: «Η δουλειά μου δεν είναι να παρεμβαίνω. Οι τράπεζες είναι ιδιωτικές επιχειρήσεις. Έκανα μία επισήμανση και ζήτησα από τις τράπεζες να εξετάσουν την πολιτική τους. Ταυτόχρονα υπάρχει έρευνα της Επιτροπής Ανταγωνισμού. Δεν το γνωρίζαμε και δεν έπρεπε να το γνωρίζουμε» και υπογράμμισε «αποδείχθηκε πόσο δίκιο είχαμε όταν αντικαταστήσαμε την ηγεσία της Επιτροπής Ανταγωνισμού, η οποία θα λειτουργήσει ως Ανεξάρτητη αρχή. Ούτε η κυβέρνηση θα γνωρίζει τι θα κάνει ούτε και οι εμπλεκόμενες εταιρείες».</p>
      <p>Σε ερώτηση για το ασφαλιστικό ο Κυριάκος Μητσοτάκης τόνισε ότι «πάμε σε ένα νέο σύστημα που στο σύνολο της φορολογικής και ασφαλιστικής επιβάρυνσης όλοι θα είναι κερδισμένοι και σημαντικά». Σημείωσε ότι η κυβέρνηση θα είναι αμείλικτη στην υποδηλωμένη εργασία και είπε ότι ένα απλό σύστημα θα αυξήσει σημαντικά τα έσοδα για τον ΕΦΚΑ.</p>
      <p>Τέλος για τη λειτουργία της προανακριτικής για τη Novartis είπε ότι πιστεύει ότι την επόμενη εβδομάδα η επιτροπή θα προχωρήσει, και αναρωτήθηκε ποιος θέλει και ποιος δε θέλει να καταθέσει ο κ. Φρουζής.</p>
      <figure>
        <iframe src="https://www.youtube.com/embed/hiPS7Uujja4" width="640" height="360" data-service="Youtube" scrolling="no"/>
      </figure>
    </article>
  </body>
</html>