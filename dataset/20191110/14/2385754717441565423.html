<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596662/ksekina-i-syntirisi-tou-arxaggelou-mixail-stin-katexomeni-gialousa"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T14:34:00+00:00"/>
    <meta property="og:title" content="Ξεκινά η συντήρηση του Αρχαγγέλου Μιχαήλ στην κατεχόμενη Γιαλούσα"/>
    <meta property="og:description" content="Υπογράφηκαν την περασμένη εβδομάδα τα συμβόλαια για την έναρξη εργασιών συντήρησης της εκκλησίας του Αρχαγγέλου Μιχαήλ στην κατεχόμενη Γιαλούσα.   ..."/>
  </head>
  <body>
    <article>
      <h1>Ξεκινά η συντήρηση του Αρχαγγέλου Μιχαήλ στην κατεχόμενη Γιαλούσα</h1>
      <address><time datetime="2019-11-10T14:34:00+00:00">10 Nov 2019, 14:34</time> by <a rel="author">sigmalive</a></address>
      <p>Υπογράφηκαν την περασμένη εβδομάδα τα συμβόλαια για την έναρξη εργασιών συντήρησης της εκκλησίας του Αρχαγγέλου Μιχαήλ στην κατεχόμενη Γιαλούσα.</p>
      <p>Όπως δήλωσε στο ΚΥΠΕ ο Ε/κ Επικεφαλής της δικοινοτικής Τεχνικής Επιτροπής για τη Πολιτιστική Κληρονομιά, Τάκης Χατζηδημητρίου, το έργο υλοποιείται από την Τεχνική Επιτροπή με τη μέθοδο της αυτοχρηματοδότησης, δηλαδή αποκλειστικά με κονδύλια που εξασφάλισαν Γιαλουσίτες από την Κύπρο και το εξωτερικό.</p>
      <p>Πρόκειται για εκκλησία του 12ου αιώνα μ.Χ. στην οποία είχε γίνει επέκταση στα τέλη του 18ου αιώνα επί Αρχιεπισκόπου Χρυσάνθου και αποτελεί εξαιρετικής σημασίας μνημείο για την Γιαλούσα και για την Ορθοδοξία, είπε ο κ. Χατζηδημητρίου. Ανέφερε ακόμη ότι τα έργα αποκατάστασης είναι αναγκαία και έχουν πάρει επείγουσα μορφή, καθώς στο κτίσμα παρατηρούνται ρωγμές που πρέπει να αντιμετωπιστούν για να διασωθεί ο ναός.<br/><br/>Είπε εξάλλου ότι υπάρχει μεγάλος κατάλογος μελλοντικών έργων που θα γίνουν με τη μέθοδο της αυτοχρηματοδότησης, στη βάση σχετικής συμφωνίας Ε/κ και Τ/κ. Σε κάποιες περιπτώσεις, οι εργασίες συντήρησης θα γίνουν με συγχρηματοδότηση, καθώς θα συνεισφέρουν τόσο οι ενδιαφερόμενες κοινότητες, όσο και η Τεχνική Επιτροπή, πρόσθεσε.<br/><br/>Ο Ε/κ Επικεφαλής της Τεχνικής Επιτροπής ανέφερε ακόμη ότι ξεκίνησαν οι εργασίες συντήρησης στην εκκλησία των Αγίων Σέργιου και Βάκχου, στον κατεχόμενο Άγιο Σέργιο Αμμοχώστου. Πρόκειται για κτίσμα του 13ου ή 14ου αιώνα, στο οποίο ακολούθως έγιναν προσθήκες, ενώ οι εργασίες συντήρησης γίνονται με κονδύλια της ΕΕ.<br/><br/>Όσον αφορά την αποκατάσταση των ενετικών τειχών της Λευκωσίας που είχαν καταρρεύσει, ο κ. Χατζηδημητρίου είπε ότι οι διαδικασίες για την έναρξη των εργασιών στο τμήμα του προμαχώνα Μούλα, απέναντι από το Λήδρα Πάλας, έχουν ολοκληρωθεί. «Ελπίζουμε ότι ως το τέλος του Νοεμβρίου θα αρχίσουν τα έργα και στον προμαχώνα Κουιρίνι» πρόσθεσε.<br/><br/>Είπε επίσης ότι δεν υπήρξε καμία καθυστέρηση, εξηγώντας ότι προηγήθηκαν οι επιστημονικές μελέτες και η προκήρυξη προσφορών για των έναρξη των έργων.<br/><br/>Ανέφερε τέλος ότι αρχίζουν τα έργα για στήριξη των εκκλησιών του Αγίου Ιακώβου του Πέρση και του Αγίου Γεωργίου, εντός της νεκρής ζώνης, για να αποφευχθεί η περαιτέρω κατάρρευση των κτισμάτων. Το καμπαναριό της εκκλησίας του Αγίου Ιακώβου είχε καταρρεύσει τον περασμένο Φεβρουάριο μετά από έντονες βροχοπτώσεις στην πρωτεύουσα.</p>
    </article>
  </body>
</html>