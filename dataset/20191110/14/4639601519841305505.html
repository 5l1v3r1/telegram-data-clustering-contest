<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/world/volivia-i-xora-odeyei-pros-nees-ekloges-meta-tin-katadikastiki-ekthesi-tou-oak/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T14:00:53+00:00"/>
    <meta property="og:title" content="Βολιβία : Η χώρα οδεύει προς νέες εκλογές μετά την καταδικαστική έκθεση του ΟΑΚ"/>
    <meta property="og:description" content="Ο πρόεδρος της Βολιβίας, Έβο Μοράλες, συμφώνησε σήμερα να προκηρύξει νέες προεδρικές εκλογές μετά την καταδικαστική έκθεση του Οργανισμού Αμερικανικών Κρατών (ΟΑΚ)"/>
  </head>
  <body>
    <article>
      <h1>Βολιβία : Η χώρα οδεύει προς νέες εκλογές μετά την καταδικαστική έκθεση του ΟΑΚ</h1>
      <h2>Ο πρόεδρος της Βολιβίας, Έβο Μοράλες, συμφώνησε σήμερα να προκηρύξει νέες προεδρικές εκλογές μετά την καταδικαστική έκθεση του Οργανισμού Αμερικανικών Κρατών (ΟΑΚ)</h2>
      <address><time datetime="2019-11-10T14:00:53+00:00">10 Nov 2019, 14:00</time> by <a rel="author">ΤοΒΗΜΑ Team</a></address>
      <p>Ο πρόεδρος της Βολιβίας, Έβο Μοράλες, συμφώνησε σήμερα να προκηρύξει νέες προεδρικές εκλογές μετά την καταδικαστική έκθεση του Οργανισμού Αμερικανικών Κρατών (ΟΑΚ), ο οποίος διαπίστωσε σοβαρές παρατυπίες εκ μέρους του αριστερού ηγέτη κατά την ψηφοφορία της 20ής Οκτωβρίου.</p>
      <p>Η νίκη του Μοράλες τον περασμένο μήνα πυροδότησε εκτεταμένες διαμαρτυρίες στη χώρα.</p>
      <p>
        <a href="https://www.in.gr/2019/11/10/world/sokolof-o-istorikos-omologise-oti-skotose-kai-diamelise-tin-foititria-tou/">Σοκόλοφ: Ο ιστορικός ομολόγησε ότι σκότωσε και διαμέλισε την φοιτήτρια του</a>
      </p>
      <p>Στην έκθεση του ΟΑΚ, η οποία δόθηκε στη δημοσιότητα νωρίτερα σήμερα, αναφέρεται πως οι εκλογές του Οκτωβρίου πρέπει να ακυρωθούν, καθώς διαπιστώθηκαν «σαφείς χειραγωγήσεις» του συστήματος ψηφοφορίας εξαιτίας των οποίων ο ΟΑΚ δεν μπορεί να επιβεβαιώσει το αποτέλεσμα.</p>
      <p>Ο Μοράλες, σε συνέντευξη Τύπου που έδωσε στη Λα Πας, δήλωσε επίσης πως θα αντικαταστήσει το εκλογικό συμβούλιο της χώρας.</p>
      <p>Το εκλογικό συμβούλιο δέχτηκε πολλές επικρίσεις έπειτα από μια ανεξήγητη διακοπή της ηλεκτρονικής δημοσιοποίησης των αποτελεσμάτων, που προκάλεσε πολλές κατηγορίες για νοθεία και αιτήματα να διεξαχθεί έλεγχος εκ μέρους του ΟΑΚ.</p>
      <p>Ο Μοράλες, ο οποίος ήρθε στην εξουσία το 2006 ως ο πρώτος αυτόχθων ηγέτης της Βολιβίας, υπεραμύνθηκε της εκλογικής νίκης του, αλλά είχε δηλώσει πως θα συμμορφωνόταν με το πόρισμα του ελέγχου που θα διενεργούσε ο ΟΑΚ.</p>
      <p>Η αντιπαράθεση για τις διαφιλονικούμενες εκλογές κλιμακώθηκε το Σαββατοκύριακο, καθώς αστυνομικές δυνάμεις εθεάθησαν να ενώνονται με αντικυβερνητικούς διαδηλωτές και ο στρατός ανακοίνωσε πως δε θα έρθει «αντιμέτωπος με το λαό» για το ζήτημα αυτό.</p>
      <p>«Οι χειραγωγήσεις του ηλεκτρονικού συστήματος είναι τέτοιου μεγέθους, ώστε πρέπει να ερευνηθούν σε βάθος από το βολιβιανό κράτος για να φθάσουμε μέχρι την άκρη και να απονεμηθούν ευθύνες σε αυτήν τη σοβαρή υπόθεση» αναφέρεται στην προκαταρκτική έκθεση του ΟΑΚ.</p>
      <p>«Ο πρώτος γύρος των εκλογών που πραγματοποιήθηκε στις 20 Οκτωβρίου πρέπει να ακυρωθεί και η εκλογική διαδικασία πρέπει να αρχίσει και πάλι» πρόσθεσε ο ΟΑΚ σε χωριστή δήλωση.</p>
      <p>Η ψηφοφορία πρέπει να διεξαχθεί μόλις υπάρξουν οι προϋποθέσεις για την πραγματοποίησή της, στις οποίες περιλαμβάνεται ένα εκλογικό συμβούλιο με νέα σύνθεση, ανέφερε ο ΟΑΚ.</p>
      <p>Ο ΟΑΚ πρόσθεσε πως είναι στατιστικά «απίθανο» ο Μοράλες να εξασφάλισε τη διαφορά του 10% που χρειαζόταν για να νικήσει από τον πρώτο γύρο.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tovima.gr/2019/11/10/opinions/i-megali-eykairia-tis-elladas/">Η μεγάλη ευκαιρία της Ελλάδας</a>
      </p>
    </article>
  </body>
</html>