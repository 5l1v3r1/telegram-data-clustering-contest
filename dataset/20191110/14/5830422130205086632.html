<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140550/%DB%B2%DB%B7%DB%B0-%D8%B4%D8%B1%DA%A9%D8%AA-%D8%A8%D9%87-%DA%A9%DB%8C%D8%B4-%D8%A7%DB%8C%D9%86%D9%88%DA%A9%D8%B3-%DB%B2%DB%B0%DB%B1%DB%B9-%D9%85%DB%8C-%D8%B1%D9%88%D9%86%D8%AF-%D8%B5%DA%A9%D9%88%DA%A9-%D9%A3%D9%A0%D9%A0%D9%A0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-11-10T14:09:00+00:00"/>
    <meta property="og:title" content="۲۷۰ شرکت به کیش اینوکس ۲۰۱۹ می روند / صکوک ٣٠٠٠ میلیارد تومانی"/>
    <meta property="og:description" content="ششمین نمایشگاه بین المللی بورس، بانک، بیمه با حضور ۲۷۰ شرکت داخلی و مقامات بلند پایه در کیش برگزار می شود ."/>
  </head>
  <body>
    <article>
      <h1>۲۷۰ شرکت به کیش اینوکس ۲۰۱۹ می روند / صکوک ٣٠٠٠ میلیارد تومانی</h1>
      <address>
        <time datetime="2019-11-10T14:09:00+00:00">10 Nov 2019, 14:09</time>
      </address>
      <p>
        <i>ششمین نمایشگاه بین المللی بورس، بانک، بیمه با حضور ۲۷۰ شرکت داخلی و مقامات بلند پایه در کیش برگزار می شود .</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، قبل از ظهر امروز نشستی خبری با حضور غلامحسین مظفری مدیرعامل سازمان منطقه آزاد کیش، ناصر آخوندی معاون اقتصادی و سرمایه گذاری سازمان منطقه آزاد کیش، کاظم محمدی رییس اداره تنظیم روابط اقتصادی خارجی استان های وزارت امور خارجه، محسن عامری مدیر مرکز سرمایه گذاری اتاق بازرگانی ایران، آریا حمیدیان مدیر برگزاری کیش اینوکس ، علی ناظمی معاون سرمایه گذاری صندوق نوآوری و شکوفایی ریاست جمهوری و اصحاب رسانه با محور برگزاری یازدهمین نمایشگاه معرفی فرصت های سرمایه گذاری و ششمین نمایشگاه بین المللی بورس، بانک، بیمه و خصوصی سازی برگزار شد.</p>
      <p>محمدی در این نشست گفت: بعد از تحریم های آمریکا موضوع استقلال اقتصادی و رونق تولید مورد تاکید مقامات بوده و این محقق نمی شود مگر اینکه از تمام ظرفیت ها بهره گرفت. این در حالی است که وزارت خارجه مکلف است در حوزه اعزام هیات های تجاری فعالیت کند و اکنون اداره خاصی در وزارت خارجه برای تنظیم روابط خارجی استان ها شکل گرفته است.</p>
      <p>
        <b>حضور سفرای هشت کشور</b>
      </p>
      <p>وی افزود: از تمام ظرفیت های موجود در استان ها به منظور معرفی ظرفیت های اقتصادی به سفرا بهره خواهیم گرفت. بر این اساس ١٠ سفیر، 5 کاردار و ١٠ رایزن اقتصادی از کشوهای برزیل، لهستان، آفریقای جنوبی، افغانستان، قزاقستان، گرجستان، سنگال و کره جنوبی در این رویداد حضور خواهند داشت. از تمام مناطق جغرافیایی دنیا سال جاری در ایران حضور خواهند یافت به خصوص اینکه مناطق آزاد کار ویژه ای برای توسعه روابط اقتصادی با دنیا در اختیار دارد.</p>
      <p>ناظمی مدیر سرمایه گذاری صندوق نوآوری و شکوفایی نیز گفت: تجربه دنیا نشان داده نوآوری عامل رشد اقتصادی است و اقتصاد نفتی به نوآوری کمک نکرده بلکه مانع گسترش آن شده است. در این میان اتفاقات سیاسی البته به فضای نوآوری کمک کرده و البته نفت نیز در سال ٩٨ در اقتصاد ایران حضور نداشت و سال جاری هم سال نوآوری و خروج از اقتصاد نفتی شد.</p>
      <p>
        <b>حضور ٢٧ شرکت دانش بنیان</b>
      </p>
      <p>وی افزود: ماموریت اصلی صندوق نوآوری در ارایه تسهیلات با نرخ های ترجیحی به شرکت های دانش بنیان، ارایه ضمانت نامه و توانمندسازی است. البته بخش عمده ای از هزینه های شرکت های دانش بنیان را برای حضور در نمایشگاه ها تعمیم خواهیم داد و ریسک شکل گیری ایده ها را کم خواهیم کرد.با حمایت از حضور ٢٧ شرکت دانش بنیان در این رویداد امید می رود بتوانیم سهم نوآوری را در حوزه مناطق آزاد افزایش دهیم.</p>
      <p>مظفری نیز با بیان اینکه شرایط اقتصادی ویژه است و فشارهای زیادی به اقتصاد ایران تحمیل شده، گفت: اگرچه از فرصت های ایجاد شده باید برای استفاده از ظرفیت های منطقه و کشورهای همسایه نیز بهره برد. این در حالی است که بخش خصوصی ایران در کوران این حوادث آبدیده شده و تجربه ٤٠ ساله نیز تایید می کند می توان گام های بلندی برداشت.</p>
      <p>
        <b>حضور مقامات بلند پایه</b>
      </p>
      <p>وی افزود: شناسایی فرصت های سرمایه گذاری و تامین منابع مالی لازم برای آن مهم است و در بالاترین سطوح اجرایی، معاون اول رییس جمهور، معاون اجرایی رییس جمهور و جمعی از وزرا هفته آینده در همایش فرصت های سرمایه گذاری حضور خواهند یافت تا بر اهمیت آن بیفزاید.٢٠ شخصیت خارجی در قالب هفتاد پنل و نشست تخصصی در این همایش حضور خواهند یافت و در حوزه بانک، بیمه و بورس به ارایه نقطه نظرات خواهند پرداخت. منطقه آزاد ظرفیت های خوبی برای توسعه سرزمین اصلی دارد و تا سال ١٤٠٠ در جزیره کیش بیش از ٣٠ هزار میلیارد تومان پروژه عمرانی عملیاتی خواهند شد. از سوی دیگر از ٢٨٤ طرح در مناطق آزاد تا سال ١٤٠٠ رونمایی خواهد شد.</p>
      <p>
        <b>انتشار ٣٠٠٠ میلیارد تومان اوراق صکوک در مناطق آزاد</b>
      </p>
      <p>مظفری از انتشار اوراق صکوک در مناطق آزاد به میزان ٣٠٠٠ میلیارد تومان برای فردا خبر داد و گفت: پذیره نویسی و تضمین از سوی بانک عامل حوزه مسکن صورت می گیرد. این در حالی است که در راستای عملیاتی کردن پروژه ها با شرکت های دانش بنیان وارد مذاکره خواهیم شد.با رونمایی از فرصت های سرمایه گذاری در جزیره هندورابی نیز مجموعه ای به عنوان مرکز نوآوری به زودی افتتاح و در کنار آن شهرک نوآوری را کلنگ زنی خواهیم کرد.</p>
      <p>
        <b>۱۰ محور رویداد کیش اینوکس</b>
      </p>
      <p>همچنین حمیدیان گفت: با اینکه سال سختی به لحاظ شرایط اقتصادی داشتیم اما ٢٧٠ شرکت داخلی در این رویداد حضور خواهند داشت و ٣٦ نشست داخلی و بین المللی نیز برگزار می شود.نقش بازار سرمایه در رونق تولید، هدایت نقدینگی های سرگردان به سمت تولید، معرفی ابزارها و روش های نوین تامین مالی، معرفی فرصت های سرمایه گذاری کشور در حوزه های استراتژیک، گسترش ارتباطات تجاری و اقتصادی با کشورهای همسایه، همجوار و کشورهای دوست، توسعه سرمایه گذاری و کارآفرینی در مناطق آزاد، جذب سرمایه گذاری خارجی در ابعاد منطقه ای و جهانی و نقش صنعت بیمه در توسعه اقتصادی کشور از محورهای اصلی این رویداد بین المللی است.ضمن اینکه زمینه برای ملاقات های رو در رو فراهم خواهد شد و خروجی های نشست نیز در قالب یک اپلیکیشن در اختیار افراد قرار خواهد گرفت.</p>
      <p>بنابراین گزارش، نمایشگاه کیش اینوکس 2019 از 27 تا 30 آبان ماه در مرکز نمایشگاه ها و همایش های بین المللی جزیره کیش برگزار می شود.</p>
      <p>انتهای پیام</p>
    </article>
  </body>
</html>