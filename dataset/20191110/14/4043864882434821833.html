<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231553/"/>
    <meta property="og:site_name" content="Українська правда"/>
    <meta property="article:published_time" content="2019-11-10T14:36:11+00:00"/>
    <meta property="og:title" content="Мешканці &quot;Л/ДНР&quot; хочуть до складу РФ і перемоги над &quot;укропами&quot; - опитування в ОРДЛО"/>
    <meta property="og:description" content="50,9% мешканців окупованих територій Луганської та Донецької областей вважають, що нинішні території ОРДЛО мають стати частиною Росії, 13,4% - “частиною Росії, але з особливим статусом”."/>
  </head>
  <body>
    <article>
      <h1>Мешканці "Л/ДНР" хочуть до складу РФ і перемоги над "укропами" - опитування в ОРДЛО</h1>
      <address>
        <time datetime="2019-11-10T14:36:11+00:00">10 Nov 2019, 14:36</time>
      </address>
      <p>50,9% мешканців окупованих територій Луганської та Донецької областей вважають, що нинішні території ОРДЛО мають стати частиною Росії, 13,4% - "частиною Росії, але з особливим статусом".</p>
      <p><b>Джерело</b>: спільне <a href="https://dt.ua/internal/test-na-sumisnist-329032_.html">дослідження </a>Українського інституту майбутнього та "Дзеркала тижня. Україна", проведене за допомогою компанії "Нью Імідж Маркетинг Груп".</p>
      <p><b>Деталі: </b>Разом<b> </b>з тим 5,1% опитаних мешканців ОРДЛО хочуть "бути частиною України як колись", 13,4% бачать нині підконтрольні "Л/ДНР" території "частиною України, але з особливим статусом".  Незалежності прагнуть 16,2% опитаних. </p>
      <figure>
        <img src="https://img.pravda.com/images/doc/0/b/0b3bf5c-screenshot-150-original.jpg"/>
      </figure>
      <p>Разом з тим 0,8% респондентів відмовилися відповісти або вагалися з відповіддю на запитання щодо статусу територій, які перебувають зараз під контролем бойовиків.</p>
      <p>У складі України весь Донбас бачать 19,2% жителів "Л/ДНР" ("як колись" - 8,4%, "з особливим статусом" - 10,8%). За незалежність Донбасу виступають 14,4% респондентів. 62,9% опитаних бажають, щоб окупований Донбас став частиною Росії (13,3% - "з особливим статусом", 49,6% - без жодних умов і преференцій).</p>
      <p>"Дані опитування, проведеного Центром Разумкова у жовтні по всій країні, окрім непідконтрольних Києву територій показали: переважна більшість жителів України - 79,7%  виступає за збереження окупованих районів Донбасу у складі України -  у тому чи іншому статусі.  56% хочуть, щоб ці території повернулися до складу Донецької та Луганської областей України на тих самих умовах, що були раніше; 13,5% бачать їх під контролем України, але з отриманням більшої незалежності від Києва; 10,2% згодні, щоб ці території утворили автономію в складі України. 6,2% українців згодні, щоб ЛНР/ДНР відокремилися від України (3,3% бачать їх незалежними державами, 2,9% — у складі РФ). Однак у вигляді плати за мир готові розпрощатися з ОРДЛО 11,6%", - зазначає ZN. </p>
      <p>На питання, якби довелося обирати між миром в регіоні і перемогою, 8,7% заявили "перемога", 90,9% - "мир". При цьому ті, хто вибрав "перемога", відповідали на запитання "перемога над ким?", 23,6% з них відповіли "над українськими фашистами/укропами", над Україною - 14,3%, над нацистами та нацизмом - 9,3%. </p>
      <figure>
        <img src="https://img.pravda.com/images/doc/6/e/6ebe359-screenshot-152.jpg"/>
      </figure>
      <p>Дослідження проводилося Українським інститутом майбутнього і "Дзеркалом тижня. Україна" за допомогою компанії "Нью Імідж Маркетинг Груп" з 7 по 31 жовтня 2019 р. Методом face-to-face опитано 1606 респондентів: 800 — у непідконтрольної частині Луганської і 806 — в непідконтрольної частини Донецької областей.</p>
      <p>Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПЛ, які залишили непідконтрольні території. Похибка результатів не перевищує 3,2%.</p>
      <p>
        <b>Нагадаємо, </b>
      </p>
      <ul>
        <li>Відповідно до даних дослідження, 57,8% жителів тимчасово непідконтрольних Україні територій Донецької та Луганської областей <a href="https://www.pravda.com.ua/news/2019/11/9/7231458/">назвали себе громадянами України</a>, при цьому 41,6% мешканців ОРДЛО мають паспорти ДНР/ЛНР (34,8%) чи Росії (6,8%). </li>
        <li>На думку мешканців окупованих території Луганської та Донецької областей, за конфлікт на Сході України більшою мірою <a href="https://www.pravda.com.ua/news/2019/11/9/7231472/">відповідальна українська влада</a> після Майдану та місцеві активісти,  а також США, 63,6% опитаних вважають, що відновлювати Донбас мають за кошти України. Також більшість опитаних вважає, що дії Росії в Криму - "законний захист російськомовних громадян". </li>
        <li>Окрім того мешканці ОРДЛО <a href="https://www.pravda.com.ua/news/2019/11/9/7231511/">проти участі українських партій</a> у місцевих виборах і допускають, що на місцевих виборах кандидатами в органи влади можуть бути громадяни інших країн.</li>
      </ul>
      <related>
        <a href="https://www.pravda.com.ua/news/2019/11/10/7231556/"/>
        <a href="https://www.pravda.com.ua/news/2019/11/9/7231511/"/>
        <a href="https://www.pravda.com.ua/news/2019/11/9/7231472/"/>
      </related>
    </article>
  </body>
</html>