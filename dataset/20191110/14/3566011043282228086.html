<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546192.html/%D8%AD%D8%B3%DB%8C%D9%86-%D9%81%D8%B1%DB%8C%D8%AF%D9%88%D9%86-%D8%B2%D9%86%D8%AF%D8%A7%D9%86-%D8%B1%D9%81%D8%AA--%D8%B5%D8%AF%D8%A7%DB%8C--%D8%A2%D8%B4%D9%86%D8%A7-%DB%8C-%D8%A8%DA%AF%D9%85-%D8%A8%DA%AF%D9%85-%D9%87%D8%A7-%D8%A8%D9%84%D9%86%D8%AF-%D8%B4%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T14:33:00+00:00"/>
    <meta property="og:title" content="حسین فریدون زندان رفت، صدای &quot;آشنا&quot;ی بگم‌بگم‌ها بلند شد!"/>
    <meta property="og:description" content="اولین پرده از تبعات زندان رفتن برادر رییس جمهور محترم در حال بالا رفتن است؛ البته می‌دانیم که به زندان رفتن امثال برادر متخلف رییس جمهور، تبعاتی برای دستگاه قضا و احیانا حواشی بی پایانی برای کشور دارد."/>
  </head>
  <body>
    <article>
      <h1>حسین فریدون زندان رفت، صدای "آشنا"ی بگم‌بگم‌ها بلند شد!</h1>
      <h2>یادداشت؛</h2>
      <address>
        <time datetime="2019-11-10T14:33:00+00:00">10 Nov 2019, 14:33</time>
      </address>
      <p>اولین پرده از تبعات زندان رفتن برادر رییس جمهور محترم در حال بالا رفتن است؛ البته می‌دانیم که به زندان رفتن امثال برادر متخلف رییس جمهور، تبعاتی برای دستگاه قضا و احیانا حواشی بی پایانی برای کشور دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از مرصادنیوز ، سالها است که تخلفات و جرم‌های حسین فریدون بر آگاهان آشکار شده بود؛ دکتر زاکانی چند سال قبل پرده از تخلفات او برداشت و خواستار محاکمه او شد. مدتها به طول انجامید تا بالاخره در دوران حجت الاسلام رییسی قانون و عدالت درباره او اجرا شد.</p>
      <p>برخوردهای عدالت گسترانه و دیگر اقدامات حجت الاسلام رییسی حتی از سوی بسیاری از کسانی که از لحاظ سیاسی با او همراه نبودند مورد توجه و تقدیر قرار گرفت اما بدیهی بود که این به زندان رفتن برای او و احیانا کشور بدون تبعات نخواهد بود!</p>
      <p>به نظر می آید اولین پرده از تبعات زندان رفتن برادر رییس جمهور محترم در حال بالا رفتن است. کسانی که ده ها میلیارد دلار ارز و طلا را با تصمیمات غلط بر باد دادند و جیب دلالان و رانت خواران را با این تصمیمات پر کردند، اگر امروز خواهان معرفی کسانی باشند که پیش از این دولت، همانند دولت تدبیر و امید با تصمیمات غلط باعث ضایع شدن چند میلیارد دلار شده اند و البته محاکمه هم شده اند چندان عجیب نیست!!</p>
      <p>برخی عزیزان باید امروز پاسخگو باشند و راه فرار پاسخگویی از بر باد دادن ده ها میلیارد ارز و طلا و بیچاره کردن خیل عظیمی از مردم و کاهش خیره کننده ارزش پول ملی، گفتن همین گونه حرفها و زیر سوال بردن اقدامات رییس قوه قضاییه است و اگر برخی از این بزرگواران از آقای رییسی مطالبه عدم رسیدگی به پرونده هابیل و قابیل را هم داشته باشند و او را بخاطر رسیدگی نکردن به آن پرونده محکوم کنند!! هم چندان عجیب نیست زیرا بر آگاهان آشکار است مساله چیز دیگریست.</p>
      <p>قطعا هر تخلفی صورت گرفته است به مرور باید قوه قضاییه به سراغ آن برود و در این زمینه وقت را تلف نکند.</p>
      <p>یکی از این موارد قانون رسیدگی به اموال مسئولین است. باید مشخص شود چگونه برخی از مسئولین از جمله مسئولینی در دولت تدبیر و امید در دورانی کوتاه که غالب آن را هم در خدمت دولت بوده اند به هزاران میلیارد تومان سرمایه دست یافته اند؟!</p>
      <p>باید رسیدگی شود که تصمیمات چه کسانی منجر به سقوط آزاد ارزش دلار، بیچارگی طیف نه چندان کم شمار هموطنان و بر باد رفتن دارایی های کشور شده است؟!</p>
      <p>البته ما می دانیم که تصمیمات غلط و بعضا خائنانه در برهه های مختلف فراوان از این دلارها بر باد داده و در جیب کسان ریخته است و از قوه قضاییه می خواهیم عادلانه و بدون فوت وقت به آن ها رسیدگی کند، اما می دانیم که مقاومت در اجرای قانون هم کم نیست و صدای اطرافیان متخلفین، هم بلند است و هم رسانه و تریبون در اختیار دارند و هم سعی می کنند با سر و صدا خط اجرای قانون را کم رنگ کنند.</p>
      <p>اینها را می دانیم و می دانیم به زندان رفتن امثال برادر متخلف رییس جمهور، تبعاتی برای دستگاه قضا و احیانا حواشی بی پایانی برای کشور دارد. می دانیم!</p>
      <p>*محمدامین بهرامی</p>
      <p>انتهای پیام/</p>
    </article>
  </body>
</html>