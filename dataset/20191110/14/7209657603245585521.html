<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cronaca/diabete-sintomi-1.4878761"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-10T14:53:55+00:00"/>
    <meta property="og:title" content="Diabete, sintomi. Come riconoscerlo"/>
    <meta property="og:description" content="Intervista al dottor Di Bartolo (Diabetologia dell’Ausl Romagna): &quot;I bambini devono far movimento e seguire un’alimentazione corretta&quot;"/>
  </head>
  <body>
    <article>
      <h1>Diabete, sintomi. Come riconoscerlo</h1>
      <h2>Intervista al dottor Di Bartolo (Diabetologia dell’Ausl Romagna): "I bambini devono far movimento e seguire un’alimentazione corretta"</h2>
      <address><time datetime="2019-11-10T14:53:55+00:00">10 Nov 2019, 14:53</time> by <a rel="author">SARA SERVADEI</a></address>
      <p>Ravenna, 10 novembre 2019 - Il dottor <b>Paolo Di Bartolo</b> è il responsabile della rete di Diabetologia dell’Ausl Romagna. Da tempo è in prima linea nella lotta contro il <a href="https://www.ilrestodelcarlino.it/ravenna/cronaca/diabete-1.4877753"><b>diabete</b></a> e nella prevenzione contro la malattia.</p>
      <p>
        <b>Leggi anche <a href="https://www.ilrestodelcarlino.it/ravenna/cronaca/diabete-1.4877753">Diabete, boom di casi. Specie tra i bambini</a></b>
      </p>
      <p><b>Di Bartolo, dal 2009 in Romagna i pazienti col diabete sono aumentati del 35%. Come mai?</b><br/>«Partiamo dal dire che ci sono anche due motivazioni ‘positive’: la prima è che la vita si è allungata, e dal momento che negli over 65 la probabilità di ammalarsi è doppia e per gli over 75 è tripla, ovviamente i pazienti sono di più. Il secondo motivo è che dal momento che la vita dura di più e che le cure sono migliorate, riusciamo a far vivere più a lungo i malati».</p>
      <p><b>E le motivazioni che, invece, non sono positive? </b><br/>«Ci sono fattori che dobbiamo combattere: la quota di persone in sovrappeso o obese è cresciuta, e ormai ci avviciniamo ai temuti numeri degli Stati Uniti. In termini di sedentarietà, in Emilia-Romagna il 20% dei bambini è in sovrappeso e l’8% è obeso. Il 30% di tutta la popolazione non pratica nessun tipo di attività fisica: è un dato migliore del 39% di tutta l’Italia, ma si può migliorare molto. Nelle regioni più a nord, come Trentino e Val d’Aosta, è solo il 13%».</p>
      <p><b>Ha accennato ai bambini. Il diabete legato all’obesità colpisce anche loro? </b><br/>«Sta succedendo. Generalmente il diabete nei bambini è di tipologia differente rispetto agli adulti, per i quali si parla di ‘tipo 2’, ovvero quello legato all’obesità e alla sedentarietà. Nella maggior parte dei casi i bambini hanno il ‘tipo 1’, che non dipende dallo stile di vita ma da condizioni molteplici, e a cui deve essere somministrata l’insulina più volte al giorno. Ora invece abbiamo una piccola quota di bambini con diabete di tipo 2. È un fenomeno preoccupante, dieci anni fa non succedeva».</p>
      <p><b>Come si può fare prevenzione nei bambini? </b><br/>«Il bambino deve giocare almeno un’ora al giorno all’aria aperta. E si intende, ovviamente, un gioco attivo: i videogiochi non contano. Deve fare sport e l’attività fisica deve diventare la norma nella sua vita. La famiglia è importante: difficile che un nucleo che conduce uno stile di vita sedentario possa educare il bambino a essere attivo. Anche l’alimentazione corretta, ovviamente, è importante».</p>
      <p><b>Qual è il campanello d’allarme?</b><br/>«È proprio questo il problema: quando si sviluppano i sintomi siamo già malati. Occorre prestare attenzione a glicemia elevata, bisogno di urinare frequentemente, riduzione della capacità visiva e calo di peso inaspettato e non cercato».</p>
      <p><b>Anche gli animali domestici possono sviluppare il diabete.</b> <b>È vero? </b><br/>«Certo. I cani sono più predisposti per il diabete di tipo 1, mentre nei gatti è frequente il diabete di tipo 2 perché sono animali più sedentari».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/ravenna/cronaca/diabete-1.4877753"/>
      </related>
    </article>
  </body>
</html>