<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/kmetovete-na-oryakhovo-khayredin-i-borovan-vstpikha-v-dlzhnost-406362.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T14:05:07+00:00"/>
    <meta property="og:title" content="Кметовете на Оряхово, Хайредин и Борован встъпиха в длъжност"/>
    <meta property="og:description" content="Тържествените заседания по встъпване в длъжност и конституиране на общинските съвети откри областният управител на Враца Малина Николова"/>
  </head>
  <body>
    <article>
      <h1>Кметовете на Оряхово, Хайредин и Борован встъпиха в длъжност</h1>
      <address><time datetime="2019-11-10T14:05:07+00:00">10 Nov 2019, 14:05</time> by <a rel="author">Стандарт</a></address>
      <p>Областният управител на Враца Малина Николова откри тържествените заседания по встъпване в длъжност на кметове и конституиране на общинските съвети в общините Оряхово, Хайредин и Борован.</p>
      <p>„Самоуправлението е основно право на гражданите и принцип на местната политика. Гражданите, с произведените на 27 октомври избори, са делегирали права по самоуправление в местната власт на своите избрани представители – общинските съветници. Това задължава органът на местното самоуправление да бъде гарант на правата на общността, защита на справедливостта, спазване законосъобразността в актовете и решенията, които приема“, посочи в словото си Малина Николова.</p>
      <p>Успешен трети мандат, разумни решения и политика, изцяло в интерес на гражданите на Община Оряхово гарантира при встъпване в длъжност избраният кмет Росен Добрев. Той благодари за доверието и изрази увереност, че с подкрепата на общинските съветници, кметовете на населените места и местната администрация, ще продължи реализацията на множеството проекти с цел добрата среда на живот на гражданите на общината. За председател на Общински съвет – Оряхово бе избрана Румяна Декова.</p>
      <p>Клетва за встъпване в длъжност на тържествена церемония положи и избраният кмет на Община Хайредин Тодор Алексиев, кметовете на кметства и общинските съветници.</p>
      <p>В словото си Тодор Алексиев благодари на хората, които са изразили своята подкрепа и увери, че ще работи за интересите на жителите на общината и нейното развитие.</p>
      <p>След проведеното гласуване, за председател на Общински съвет – Хайредин е избрана Светла Петрова.</p>
      <p>Тържествено заседание по полагане на клетва от кметове и общински съветници се проведе и в община Борован. Избраната за кмет инж. Десислава Тодорова, кметовете на трите населени места и общинските съветници изразиха увереност за съвместна и отговорна работа. За председател на Общински съвет – Борован беше избран общинският съветник Петър Станев.</p>
    </article>
  </body>
</html>