<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546234.html/%D9%85%DA%AF%D8%B1-%D8%AF%D8%A7%D9%86%D9%87-%D8%AF%D8%B1%D8%B4%D8%AA-%D8%AA%D8%B1-%D8%A7%D8%B2-%D8%A8%D8%B1%D8%A7%D8%AF%D8%B1-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%87%D9%85-%D8%AF%D8%A7%D8%B1%DB%8C%D9%85--%D8%B4%D8%B9%D8%A7%D8%B1-%D8%A7%D8%B9%D8%AA%D8%B1%D8%A7%D8%B6%DB%8C-%DB%8C%D8%B2%D8%AF%DB%8C-%D9%87%D8%A7-%D9%86%D8%B4%D8%A7%D9%86%DA%AF%D8%B1-%DA%A9%D8%A7%D8%B1%D9%86%D8%A7%D9%85%D9%87-%D8%A7%D9%82%D8%AA%D8%B5%D8%A7%D8%AF%DB%8C-%D8%AF%D9%88%D9%84%D8%AA-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T14:23:00+00:00"/>
    <meta property="og:title" content="مگر دانه‌درشت تر از برادر رئیس‌جمهور هم داریم/ شعار اعتراضی یزدی‌ها نشانگر کارنامه اقتصادی دولت است"/>
    <meta property="og:description" content="نماینده مردم زاهدان در مجلس شورای اسلامی گفت: مگر دانه‌درشت تر از برادر رئیس‌جمهور هم داریم که قوه قضائیه بخواهد با وی برخورد کند."/>
  </head>
  <body>
    <article>
      <h1>مگر دانه‌درشت تر از برادر رئیس‌جمهور هم داریم/ شعار اعتراضی یزدی‌ها نشانگر کارنامه اقتصادی دولت است</h1>
      <h2>نماینده مردم زاهدان در مجلس:</h2>
      <address>
        <time datetime="2019-11-10T14:23:00+00:00">10 Nov 2019, 14:23</time>
      </address>
      <p>نماینده مردم زاهدان در مجلس شورای اسلامی گفت: مگر دانه‌درشت تر از برادر رئیس‌جمهور هم داریم که قوه قضائیه بخواهد با وی برخورد کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسینعلی شهریاری نماینده مردم زاهدان در مجلس شورای اسلامی در گفت‌وگو با فارس، با اشاره به اظهارات امروز رئیس‌جمهور در بحث مبارزه با فساد در جمع مردم یزد گفت: با توجه به اینکه دولت در  دو سال  پایانی خود به سر می‌برد  و متأسفانه کم آورده و می‌بیند که وعده‌هایی که به مردم داده هیچ یک محقق نشده و به عنوان مثال همه وعده‌هایی که برای برجام داد بر زمین مانده است، به دیگران انتقاد می‌کند.</p>
      <p>  وی با اشاره به برخورد قوه قضائیه با مفاسد، افزود: اینکه آقای رئیس‌جمهور می‌گوید باید با دانه درشت‌ها برخورد شود مگر از برادر آقای رئیس‌جمهور هم دانه درشت‌تر داریم که قوه قضائیه با وی برخورد کرده است.   نماینده مردم زاهدان در مجلس شورای اسلامی اظهار داشت:‌ اینکه دولت فضای کشور را به سمت دو قطبی شدن ببرد و رئیس‌جمهور بگوید با چند تا دادگاه نمی‌توان سر مردم کلاه گذاشت به دور از اخلاق است؛ اقدامات رئیس‌جمهور در این راستا فرافکنی و فرار به جلو است.   شهریاری خاطرنشان کرد: مردم آنقدر شعور دارند که تشخیص دهند چه کسی کار می‌کند و چه کسی کار نمی‌کند و همان شعارهایی که امروز مردم در میدان امیرچخماق یزد دادند گویای آن است که آقای رئیس‌جمهور نمی‌تواند با این صحبت‌ها فضای کشور را دوقطبی کند و فرار به جلو داشته باشد.   وی افزود: رئیس قوه قضائیه به دور از نگاه‌های سیاسی با مفاسد برخورد می‌کنند و ما شاهد این هستیم که کسانی که با آنها برخورد می‌شود هم از جریان اصولگرا و هم از جریان اصلاح‌طلب هستند و این خود بیانگر رفتار فراجناحی رئیس دستگاه قضا در برخورد با مفاسد است.   شهریاری اظهار داشت: بسیاری از کسانی که مرتکب فسادهای جدی شده‌اند از اطرافیان آقای رئیس‌جمهور و دولتمردان هستند که به نوعی به آنها وابستگی داشته‌اند و کسانی که مدعی مبارزه با فساد است مبارزه با فساد را از  اطرافیان خود آغاز کند.   نماینده مردم زاهدان در مجلس شورای اسلامی در پایان گفت: اینگونه اظهارات رئیس‌جمهور دیگر کلیشه‌ای شده و هر جا که می‌رود جوابی برای مردم در رفع بیکاری، رفع مشکلات معیشتی، رفع فقر و کاهش آسیب‌های اجتماعی و دیگر مسائل اصلی و کلان کشور نداشته است و مجبور است که حرف بی‌ربط بزند.   انتهای پیام/</p>
    </article>
  </body>
</html>