<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vyroci-sametove-revoluce-pripomenou-vystavy-fotografii-i-maleb/1819369?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T14:27:00+00:00"/>
    <meta property="og:title" content="Výročí sametové revoluce připomenou výstavy fotografií i maleb"/>
    <meta property="og:description" content="Praha - Třicet let od sametové revoluce připomenou v Praze od příštího týdne výstavy fotografií Jana Šibíka a Alana Pajera, maleb Aleny Anderlové nebo dokumentů vztahujících se k událostem ze 17. listopadu 1989. K vidění budou ve veřejném prostoru, v galeriích i na vysokých školách. Pořadatelé akcí to sdělili ČTK v tiskových zprávách."/>
  </head>
  <body>
    <article>
      <h1>Výročí sametové revoluce připomenou výstavy fotografií i maleb</h1>
      <address><time datetime="2019-11-10T14:27:00+00:00">10 Nov 2019, 14:27</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Třicet let od sametové revoluce připomenou v Praze od příštího týdne výstavy fotografií Jana Šibíka a Alana Pajera, maleb Aleny Anderlové nebo dokumentů vztahujících se k událostem ze 17. listopadu 1989. K vidění budou ve veřejném prostoru, v galeriích i na vysokých školách. Pořadatelé akcí to sdělili ČTK v tiskových zprávách.</p>
      <p>Šibíkovy fotografie, které zachycují listopadové i další důležité momenty roku 1989 v Praze, si lidé budou moci prohlédnout od pátku na Mariánském náměstí. Venkovní panelová výstava tam bude měsíc.</p>
      <p>"Události roku 1989 s sebou nesly obrovskou naději na politickou i celospolečenskou změnu. Naději, která měla tu moc spojit celý národ. Výstava fotografií Jana Šibíka, která revoluční okamžiky zachycuje, nutně přináší i zamyšlení nad tím, jak se naše naděje naplnily a jestli nebyly příliš naivní," uvedl k výstavě pražský primátor Zdeněk Hřib.</p>
      <p>Kulturní centrum Pražské křižovatky od pátku nabídne cyklus tří výstav nejen s tematikou sametové revoluce. Budou jimi soubory fotografií s názvy Z Hrádečku na Hrad, Vezmi s sebou květinu a 20 let členství ČR v NATO. Hlavní část budou tvořit snímky zachycující někdejšího prezidenta Václava Havla. Fotografie Alana Pajera, Bohdana Holomíčka, Pavla Štechy, Oldřicha Škáchy, Jaroslava Kučery, Ivana Havla a Dagmar Havlové doplní snímky z archivu ČTK a Knihovny Václava Havla, dobové dokumenty a ukázky Havlových projevů.</p>
      <p>Výročí listopadových událostí z roku 1989 připomene rovněž výstava v Artinbox Gallery, která současně oslaví 30 let od prohlášení Anežky České Přemyslovny za svatou. Výstava bude skrze výtvarná díla Aleny Anderlové, Barbory Bálkové nebo Kurta Gebauera komentovat vývoj politické a společenské atmosféry v ČR.</p>
      <p>Výstava v prostorách Vysoké školy uměleckoprůmyslové (UMPRUM) se ohlédne za stávkou, která se na škole konala krátce po 17. listopadu 1989. Autoři výstavy s názvem "Kdo, když ne kdy" zachytili dobu studentské okupační stávky prostřednictvím dochovaných vizuálních a textových materiálů, tedy fotografií, videa, plakátů nebo letáků. Zájemci si ji mohou prohlédnout od pátku do 14. prosince.</p>
      <p>Univerzita Karlova v pátek vystaví v Karolinu třicítku nejlepších fotografií z fotosoutěže Náš listopad 89, do které se mohli zapojit jak studenti vysokých škol, tak i veřejnost.</p>
    </article>
  </body>
</html>