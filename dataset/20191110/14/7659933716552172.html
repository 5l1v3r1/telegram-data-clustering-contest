<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1985211/suudi-arabistan%E2%80%99%C4%B1n-yemene-yard%C4%B1mlar%C4%B1-14-milyar-dolar%C4%B1-a%C5%9Ft%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-10T14:45:00+00:00"/>
    <meta property="og:title" content="Suudi Arabistan’ın Yemen'e yardımları 14 milyar doları aştı"/>
    <meta property="og:description" content="Yemen Başbakanı Dr. Muin Abdulmelik, Suudi Arabistan’ın Merkez Bankası’na ve enerji sektöründe petrol türevlerine ilişkin desteğinin Yemen’in 2018'de büyüme oranında elde ettiği olumlu gelişmede belirleyici bir faktör olduğunu söyledi. Yemen'in Geliş"/>
  </head>
  <body>
    <article>
      <h1>Suudi Arabistan’ın Yemen'e yardımları 14 milyar doları aştı</h1>
      <address>
        <time datetime="2019-11-10T14:45:00+00:00">10 Nov 2019, 14:45</time>
      </address>
      <p>Yemen Başbakanı Dr. Muin Abdulmelik, Suudi Arabistan’ın Merkez Bankası’na ve enerji sektöründe petrol türevlerine ilişkin desteğinin Yemen’in 2018'de büyüme oranında elde ettiği olumlu gelişmede belirleyici bir faktör olduğunu söyledi.<br/><br/>Yemen'in Geliştirilmesi ve Yeniden Yapılandırılması Programı’nın Riyad’daki merkezinde ‘Yemen’de imar ve kalkınmanın geleceği’ başlığıyla Suudi Arabistan-Yemen ortak çalıştayı düzenlendi.<br/><br/>Burada konuşan Başbakan, Suudi Arabistan’ın Yemen Merkez Bankası’na mevduat hesabı açarak verdiği desteğin Yemen hükümetine birçok konuda yardımcı olduğunu dile getirdi.<br/><br/>Abdulmelik, bu yardımın olmaması halinde para biriminin hızla değer kaybedeceğini, hükümetin ekonomik reformları gerçekleştiremeyeceğini ve enflasyon oranının daha da yükseleceğini öne sürdü.<br/><br/>Suudi Arabistan'ın Yemen Büyükelçisi ve Yemen'n Geliştirilmesi ve Yeniden Yapılandırılması Programı Genel Müdürü Muhammed Al-Cabir de burada bir konuşma yaptı.<br/><br/>Al Cabir, ülkesinin uzun yıllardır Kral Selman Yardım ve İnsani Çalışmalar Merkezi  ile Yemen İçin Kapsamlı İnsani Yardım Çalışmaları Merkezi (İsnad) aracılığıyla Yemen’e siyasi, ekonomik, kalkınma ve insani yardım alanlarında destek vermeye devam ettiğini hatırlattı.<br/><br/>Yemen’in en büyük destekçisi olan Suudi Arabistan’ın kalkınma ve insani yardım miktarının 14 milyar doları aştığını vurgulayan Al Cabir, Suudi Arabistan'ın Yemen Merkez Bankası’na 3.2 milyar dolarlık mevduat hesabı açtığını belirtti.<br/><br/>Yemen'deki enerji santrallerine 180 milyon dolarlık yakıt tedarik edildiğini aktaran Al Cabir, 18 milyondan fazla kişi için düzenli elektrik sağladıklarını söyledi.<br/><br/>Suudi Arabistan’ın, Yemen’de ekonomik ve sosyal hayatın geri kazanılmasına etkili bir şekilde katkıda bulunduğunu da ifade etti.</p>
    </article>
  </body>
</html>