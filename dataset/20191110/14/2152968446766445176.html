<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/snimka-na-denia/2019/11/10/vremeto-do-sriada-bez-promiana-slynce-malko-dyjd.429137"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T14:29:00+00:00"/>
    <meta property="og:title" content="Времето до сряда без промяна – слънце, малко дъжд"/>
    <meta property="og:description" content="Максималните температури ще са около 20 градуса | Dnes.bg"/>
  </head>
  <body>
    <article>
      <h1>Времето до сряда без промяна – слънце, малко дъжд</h1>
      <h2>Максималните температури ще са около 20 градуса</h2>
      <address><time datetime="2019-11-10T14:29:00+00:00">10 Nov 2019, 14:29</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>През нощта и в Източна България вятърът ще се ориентира от запад-северозапад. Облачността от запад ще се разкъсва, но все още на отделни места в източните и южните райони ще превали дъжд. Преобладаващите минимални температури ще бъдат между 6 и 11 градуса, на места в източните райони до 12-16 градуса.</p>
      <p>Утре над по-голямата част от страната ще преобладава слънчево време. По-значителна облачност ще има над Югоизточна България, където на отделни места ще превали краткотраен дъжд. Ще духа слаб до умерен вятър от югоизток. Максималните температури ще бъдат между 15 и 20 градуса.</p>
      <p>Над Черноморието ще преобладава слънчево време, с по-значителни увеличения на облачността над южното крайбрежие, където на места ще превали дъжд. Ще духа до умерен югоизточен вятър. Максималните температури ще бъдат 19-20 градуса. Температурата на морската вода ще бъде 18-19 градуса, на север от нос Калиакра - 13-14 градуса.</p>
      <p>Над планините ще преобладава слънчево време. Ще духа до умерен вятър от юг-югоизток. Максималната температура на височина 1200 м ще бъде около 10 градуса, на 2000 м - около 4 градуса.</p>
      <p>Във вторник облачността ще бъде разкъсана, в низините на Източна България - значителна ниска, а от запад ще се появи висока и средна. Вятърът ще е от югоизток, след обяд ще се усили. Преобладаващите максимални температури ще бъдат 17-22 градуса, по-ниски в крайните северозападни райони, а минималните ще бъдат 4-9 градуса, на югоизток до 12 градуса.</p>
      <p>В сряда облачността ще се увеличи. На места в Западна и Южна България ще има превалявания от дъжд, по-съществени в Рило-Родопската област. Ще се повишат минималните температури, дневните в повечето райони ще са все още без особена промяна.</p>
    </article>
  </body>
</html>