<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620811/%D8%B9%D8%A8%D8%AF%D8%A7%D9%84%D9%84%D9%87-%D8%B9%D8%A8%D8%AF%D8%A7%D9%84%D9%84%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A2%D9%84%D9%88%D8%AF%D9%87-%D8%A8%D9%87-%D8%AA%D9%82%D9%84%D8%A8-%D8%B1%D8%A7-%D9%86%D9%85%DB%8C%E2%80%8C%D9%BE%D8%B0%DB%8C%D8%B1%D9%85%D8%A8%D8%A7%D8%B2%D8%B4%D9%85%D8%A7%D8%B1%D8%B4-%D8%A2%D8%B1%D8%A7-%D9%85%D8%AA%D9%88%D9%82%D9%81-%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T14:40:00+00:00"/>
    <meta property="og:title" content="عبدالله عبدالله: انتخابات آلوده به تقلب را نمی‌پذیرم/بازشمارش آرا متوقف شود"/>
    <meta property="og:description" content="انتخابات ریاست جمهوری اخیر افغانستان علاوه بر آن که شاهد حضور به شدت پایین رای‌دهندگان بود، در عین حال همچنان عامل اختلاف میان عبدالله عبدالله و اشرف غنی، رئیس جمهور افغانستان است."/>
  </head>
  <body>
    <article>
      <h1>عبدالله عبدالله: انتخابات آلوده به تقلب را نمی‌پذیرم/بازشمارش آرا متوقف شود</h1>
      <address>
        <time datetime="2019-11-10T14:40:00+00:00">10 Nov 2019, 14:40</time>
      </address>
      <p>
        <i>انتخابات ریاست جمهوری اخیر افغانستان علاوه بر آن که شاهد حضور به شدت پایین رای‌دهندگان بود، در عین حال همچنان عامل اختلاف میان عبدالله عبدالله و اشرف غنی، رئیس جمهور افغانستان است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رئیس اجرایی دولت افغانستان امروز (یکشنبه) خواستار متوقف ساختن روند بازشماری آرای انتخابات ریاست جمهوری اخیر این کشور شده و تاکید کرد، نتایج انتخاباتی که به تقلب آلوده شده را نخواهد پذیرفت.</p>
      <p>به نوشته خبرگزاری فرانسه، این گفته عبدالله عبدالله، رئیس اجرایی افغانستان و موضعش درباره بازشماری آرای انتخابات ریاست جمهوری 28 سپتامبر این کشور، به بی اطمینانی درباره آینده سیاسی افغانستان هر چه بیشتر دامن می‌زند.</p>
      <p>انتخابات ریاست جمهوری اخیر افغانستان علاوه بر آن که شاهد حضور به شدت پایین رای‌دهندگان بود، در عین حال همچنان عامل اختلاف میان عبدالله عبدالله و اشرف غنی، رئیس جمهور افغانستان است.</p>
      <p>رئیس اجرایی دولت افغانستان در جریان یک تجمع حامیانش در شهر کابل گفت: این روند بازشماری آرا باید متوقف شود. ما تلاش می‌کنیم فرآیند انتخابات را از دست متقلبان نجات دهیم.</p>
      <p>او در ادامه تصریح کرد: ما انتخابات آلوده به تقلب را نخواهیم پذیرفت. نتایج انتخابات باید بر مبنای آرای پاک مردم ما باشد.</p>
      <p>رئیس اجرایی دولت افغانستان که پیش از این در دو انتخابات ریاست جمهوری قبلی برای این سمت نامزد شده و شکست خورده است، مکرراً اعتبار صدها هزار رای مربوط به انتخابات را زیر سوال برده است.</p>
      <p>انتخابات ریاست جمهوری سپتامبر گذشته در افغانستان قرار بود با توجه به وارد ساختن دستگاه‌های بیومتریک برای فرآیند رای‌گیری پاکترین انتخابات در تاریخ افغانستان باشد چرا که با این دستگاه‌ها دیگر کسی نمی‌توانست بیشتر از یک بار رای بدهد.</p>
      <p>با این حال چیزی حدود یک میلیون رای مربوط به این انتخابات به علت بی نظمی‌ها مخدوش دانسته شده‌اند و این منجر به این شد که انتخابات اخیر، رکورد جدیدی در زمینه حضور پایین رای‌دهندگان در انتخابات ثبت کند. طبق آمارهای اعلام شده حدود 1.8 میلیون رای از مجموع 9.6 میلیون رای‌دهنده ثبت شده در افغانستان برای این انتخابات معتبر دانسته شده است.</p>
      <p>عبدالله عبدالله خاطر نشان کرد: مشکلات مربوط به حدود 300 هزار عدد از این آرای اتخاذ شده با تکنولوژی پیشرفته، همچنین پابرجا هستند و مشکلات متعدد دیگری وجود داشته از جمله یک سری تصاویر تعبیه شده در برگ‌های رای از کارت شناسایی‌های جعلی برداشته شده‌اند و این کارت‌ها به رای‌دهندگان واقعی تعلق نداشته‌اند.</p>
      <p>وی همچنین گفت، ناظران انتخاباتی وابسته به وی روند بازشماری آرای انتخابات را تحریم خواهند کرد و این حرکت وی می‌تواند به مشکلات ادعا شده در فرآیند انتخابات هر چه بیشتر دامن بزند.</p>
      <p>وضعیت به وجود آمده در افغانستان این نگرانی را ایجاد کرده که این کشور در حال حرکت به سمت تکرار دوباره بحران‌ بعد از انتخابات ریاست جمهوری سال 2014 است. در آن انتخابات هم اشرف غنی و عبدالله عبدالله رقابتی نزدیک و همراه با خشم و نارضایتی داشتند و در پی آن انتخابات هم اتهام وقوع تقلب مطرح شد اما در نهایت آمریکا مداخله کرده و سیستم اشتراک قدرت را بین این دو نامزد رقیب در قالب یک دولت وحدت ملی پیشنهاد کرد.</p>
      <p>نتایج اولیه انتخابات ریاست جمهوری سپتامبر افغانستان قرار بود 19 اکتبر(27 مهر) اعلام شود اما دو بار به تاخیر افتاد. روز پنجشنبه آینده (23 آبان) به عنوان تاریخ جدید انتشار نتایج انتخابات تعیین شده است. اما باز هم مقامات گمانه‌زنی کرده‌اند این تاریخ مجددا ممکن است به عقب بیفتد.</p>
    </article>
  </body>
</html>