<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nashi-viyska-bez-problem-mozhut-povernutisya-slugi-narodu-rozkazali-pro-situaciyu-u-zoni-rozvedennya--638688.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T05:45:00+00:00"/>
    <meta property="og:title" content="Наші війська без проблем можуть повернутися. «Слуги народу» розказали про ситуацію у зоні розведення"/>
    <meta property="og:description" content="Мар’яна Безугла: на лінії розведення дуже високий рівень готовності і можливості зайняти попередні позиції"/>
  </head>
  <body>
    <article>
      <h1>Наші війська без проблем можуть повернутися. «Слуги народу» розказали про ситуацію у зоні розведення</h1>
      <address>
        <time datetime="2019-11-10T05:45:00+00:00">10 Nov 2019, 05:45</time>
      </address>
      <h4>Мар’яна Безугла: на лінії розведення дуже високий рівень готовності і можливості зайняти попередні позиції</h4>
      <p>Українські військові можуть дуже швидко повернутися на свої позиції у районі Золотого Луганської області, де пройшло розведення військ. Це може статися у разі відновлення обстрілів. Про це в <a href="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html">інтерв’ю «Главкому»</a> розказала заступниця голови парламентського Комітету з нацбезпеки Мар’яна Безугла, яка у складі групи народних депутатів на днях відвідала Золоте.</p>
      <p>«Там (на лінії розведення) дуже високий рівень готовності і можливості зайняти попередні позиції. Це все відпрацьовано. Нам це дуже сподобалось», - наголосила депутатка від «Слуги народу».</p>
      <p>Відповідаючи на запитання, як наші військові сприймають нинішнє розведення, Безугла зазначила, що сприйняття буває різне, але переважно - нейтральне.</p>
      <p>«Військові – це люди специфічної професії. Вони мають виконувати накази. В більшості випадків я бачила нейтральне сприйняття. Спостерігала особисто. Це – готовність до виконання наказу. Щодо командування ООС, то їхня робота доволі системна. Як і інформування нас в ході місії», - зазначила вона.</p>
      <p> «У рамках наших повноважень – здійснювати парламентський контроль. Це, в першу чергу, питання комунікації і посередництва між різними зацікавленими сторонами. Між цивільними і військовими, між органами виконавчої влади, Офісом президента. Ми можемо виступати комунікаторами, оцінювати наявний стан справ і здійснювати додаткову координацію і інформування різного рівня відносно поточного стану справ. Фактично, це – паралельний моніторинг і контроль ситуації. Цю місію можна умовно порівняти з тим, що робить ОБСЄ. Але цей парламентський контроль в рамках Комітету з нацбезпеки. І ми плануємо періодично здійснювати такі поїздки», - підсумувала Безугла.</p>
      <p>Як повідомлялося, <a href="https://glavcom.ua/news/shtab-oos-rozvedennya-sil-v-zolotomu-zavershilosya--637097.html">у Золотому-4 завершився етап розведення сил і засобів з обох сторін</a>.</p>
      <p>Зазначимо, також на початку тижня з’явилось відео, як <a href="https://glavcom.ua/country/incidents/rosiyskiy-deputat-vzhe-oshivajetsya-u-zolotomu-i-rozhvalyuje-zelenskogo-video-637467.html">депутат російської Держдуми, голова партії «Родіна» Олексій Журавльов</a> відвідав Золоте після розведення сил. Журавльов незаконно приїхав на позиції російсько-терористичних сил у Золотому, через непідконтрольну ділянку кордону з Росією, стверджуючи, що це в нього такий «робочий візит».</p>
      <blockquote>
        <b>Читайте також: </b>
        <a href="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html">
          <b>Як Льовочкін і «слуги народу» Золоте інспектували (фото)</b>
        </a>
      </blockquote>
    </article>
  </body>
</html>