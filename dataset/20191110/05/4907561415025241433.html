<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/mehmet-coskundeniz/eski-esiniz-ile-yakin-arkadasiniz-iliskiye-baslarsa-2218029"/>
    <meta property="og:site_name" content="Posta"/>
    <meta property="article:published_time" content="2019-11-10T05:00:47+00:00"/>
    <meta property="og:title" content="Eski eşiniz ile yakın arkadaşınız ilişkiye başlarsa"/>
    <meta property="og:description" content="Sevgiliniz, yakın bir arkadaşınız ile ilişkiye başlarsa ne yaparsınız?"/>
  </head>
  <body>
    <article>
      <h1>Eski eşiniz ile yakın arkadaşınız ilişkiye başlarsa</h1>
      <address><time datetime="2019-11-10T05:00:47+00:00">10 Nov 2019, 05:00</time> by <a rel="author">Mehmet Coşkundeniz</a></address>
      <p>Sevgiliniz, yakın bir arkadaşınız ile ilişkiye başlarsa ne yaparsınız?</p>
      <p>Bugünlerde Burcu Esmersoy-Berk Suyabatmaz-Berrak Tüzünataç üçgeninde gelişen bu olayla ilgili çok sayıda görüş var.</p>
      <p>Burcu Esmersoy, yakın arkadaşı Berrak Tüzünataç ile boşandığı eşi Berk Suyabatmaz’ın yeni başlayan ilişkileri hakkında “Berrak’ı çok iyi tanıyorum. Sevdiğim bir arkadaşım. Ama beraber olmaları onlarla ilgili bir durum. İki bekar insan istediğini yapabilir. İlişkileri varsa kimseyi ilgilendirmez. Beni de ilgilendirmez. Niye aramızda sorun olsun ki? Onların hayatına karışamayız. Kurcalanması gereken bir mesele değil” diye konuştu. Peki gerçekten böyle mi hissediyor? Yoksa gazetecilerin önünde eski eşi ve arkadaşının ilişkisini kıskanan biri durumuna düşmemek için mi böyle cevap verdi? Gelin bu konuyu enine boyuna irdeleyelim.</p>
      <figure>
        <img src="https://i.pstimaj.com/img/75/640x0/5dc71bd7ae298b0135083d69"/>
      </figure>
      <p>
        <b>1 - ‘BANA NE, KİME NE’ DİYENLER</b>
      </p>
      <p>Eski sevgilisi ya da eşiyle, yakın arkadaşının arasındaki ilişkiye bu şekilde cevap veren iki tür insan var. Birincisi, gerçekten bunları kafaya takmayan, “Benim için bitti, bundan sonrası onun hayatı” diyebilen, rahatlığın nirvanasına ulaşmış insanlar. İkincisi zaten o evlilikten kurtulmak için büyük çaba harcamış, eski eşinin yüzünü dahi bir daha görmek istemeyen ve “Benden uzak olsun da kiminle olursa olsun” diyen insanlar.</p>
      <p>İkinci tür insan için ortada bir sorun yok, zaten kurtulduğuna seviniyor. Birinci tür insanda ise şöyle bir sorun ortaya çıkar. Peki o yakın arkadaşla görüşmeye devam edecek mi? Diyelim ki görüşüyorlar, peki ne konuşacaklar? Örneğin Berrak Tüzünataç, kadın kadına konuşmalarda sevgilisiyle ilgili sorunları Burcu Esmersoy’a anlatacak mı? Hatta ondan akıl alacak mı? İşte burası muamma. Ama şunu söyleyebilirim, ikisi arasındaki arkadaşlık ilişkisi asla eskisi gibi olmayacak.</p>
      <p>
        <b>2 - ‘BAŞKA İNSAN MI YOK’ DİYENLER</b>
      </p>
      <figure>
        <img src="https://i.pstimaj.com/img/75/640x0/5dc71be966a97ca039820cdf"/>
      </figure>
      <p>En fazla insan bu grupta. Tepkileri “Dünyada başka insan mı kalmadı da benim eski eşim (sevgilim) ile birlikte?” şeklinde. Bu gruptakiler, kendilerine ihanet edildiğini düşünür. Hatta aralarındaki ilişkinin o varken filizlendiği sanrısına bile kapılabilirler (sanrı dedim ama birçok vakada olay tam da böyle gelişiyor).</p>
      <p>Eski eş ya da sevgili ile bir merhabaları varsa onu keserler, arkadaşla ile irtibatı tamamen yok ederler. Tüm sosyal medya hesaplarından engeller ve hatta başka arkadaşlarına da bu ikisinin yaptığı şeyin ne kadar kötü olduğunu her fırsatta anlatırlar. Yani ikisi aleyhinde ellerindeki her şeyi ortaya dökerler.</p>
      <p>
        <b>3 - ‘ONLARA GÖSTERECEĞİM’ DİYENLER</b>
      </p>
      <p>Genellikle ilişkileri kendileri istemeden biten insanların bulunduğu grup. Eski sevgiliye karşı hâlâ duyguları vardır ve bir gün geri döner diye umutla bekliyorlardır. Bu bekleyiş sırasında eski sevgili ile yakın arkadaşın birlikteliğini duyunca büyük hayal kırıklığı yaşarlar. Bu hayal kırıklığına bir de önüne geçilemez kıskançlık karışır. Bu iki duygu bir süre sonra öfkeye dönüşür ve en hafifinden “Sakın karşıma çıkmasınlar, ikisinin de yüzüne tüküreceğim” tepkileriyle ruh halini ortaya koyar. Peki yapabilir mi? Bence bu potansiyel var. Yani yeni aşıkların bu düşüncedeki kişiye pek de görünmemelerini öneririm. Riske atmaya gerek yok.</p>
      <p>
        <b>4 - ‘ALLAH’LARINDAN BULSUNLAR’ DİYENLER</b>
      </p>
      <figure>
        <img src="https://i.pstimaj.com/img/75/640x0/5dc71bffae298b013231c17e"/>
      </figure>
      <p>Eşe dosta, “Ne halleri varsa görsünler, Allah’larından bulsunlar” diyen grup. Böyle derler ama akılları bu ilişkidedir. Farklı ve gizli hesaplarla her ikisini de sosyal medyada takip ederler. Sürekli karşılarına aniden çıkma planı yaparlar. Ama buna asla cesaret edemezler.</p>
      <p>
        <b>5 - ‘BEN DE SEVGİLİ YAPACAĞIM’ DİYENLER</b>
      </p>
      <p>Ne yazık ki, öfkeyle kalkan zararla oturur misali en büyük zararı kendilerine verirler. Sırf nispet olsun diye bulunan sevgiliden elbette hayır gelmez. Bu gruptakilerden bazıları da kısasa kısas şeklinde karşılık verir. Eski sevgilinin en yakın arkadaşını bile ayartabilirler. Bu ilişki hüsranla sonuçlanır ve genellikle de komik duruma düşerler.</p>
    </article>
  </body>
</html>