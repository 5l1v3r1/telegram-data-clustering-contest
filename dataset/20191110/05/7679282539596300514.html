<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-babri-masjid-demolition-in-ayodhya-supreme-court-on-librahan-aayog-report-way-2841369.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T05:02:18+00:00"/>
    <meta property="og:title" content="सुप्रीम कोर्ट ने कहा, प्लानिंग के तहत अयोध्या में मस्जिद का ढांचा गिराया गया"/>
    <meta property="og:description" content="उच्चतम न्यायालय ने फैसले में लिब्रहान आयोग द्वारा की गई टिप्पणी से मिलती जुलती टिप्पणी की है। कोर्ट ने कहा, विवादित ढांचा गिराया जाना एक सोचा समझा कृत्य था। जस्टिस रंजन गोगोई की अध्यक्षता वाली पीठ ने..."/>
  </head>
  <body>
    <article>
      <h1>सुप्रीम कोर्ट ने कहा, प्लानिंग के तहत अयोध्या में मस्जिद का ढांचा गिराया गया</h1>
      <address><time datetime="2019-11-10T05:02:18+00:00">10 Nov 2019, 05:02</time> by <a rel="author">लाइव हिन्दुस्तान टीम,नई दिल्ली</a></address>
      <p>उच्चतम न्यायालय ने फैसले में लिब्रहान आयोग द्वारा की गई टिप्पणी से मिलती जुलती टिप्पणी की है। कोर्ट ने कहा, विवादित ढांचा गिराया जाना एक सोचा समझा कृत्य था। जस्टिस रंजन गोगोई की अध्यक्षता वाली पीठ ने फैसले में इस तथ्य का उल्लेख किया कि विवादित भूमि को लेकर मुकदमे लंबित होने के दौरान एक सार्वजनिक इबादत स्थल को नष्ट करने के सोचे समझे कृत्य के तहत मस्जिद का पूरा ढांचा ही गिरा दिया।</p>
      <p>पीठ ने फैसले में कहा कि मुस्लमानों को गलत तरीके से उनकी मस्जिद से वंचित किया गया जिसका निर्माण 450 साल से पहले हुआ था। यद्यपि फैसले में विवादित ढांचा गिराये जाने के बारे में चंद पंक्तियां हैं, पर यह टिप्पणी ढांचे को गिराए जाने की घटना के दस दिन में नरसिंह राव सरकार द्वारा गठित लिब्रहान जांच आयोग की टिप्पणी की याद ताजा करती है। आयोग ने भी रिपोर्ट में कहा था, अयोध्या में सारा विध्वंस योजनाबद्ध तरीके से किया गया था।</p>
      <p>
        <a href="https://www.livehindustan.com/national/story-ayodhya-verdict-supreme-court-use-special-rights-article-142-2841359.html">
          <b>अयोध्या फैसला: मुस्लिमों को जमीन देने के लिए SC ने किया 'स्पेशल पावर' का इस्तेमाल</b>
        </a>
      </p>
      <p>अयोध्या में विवादित स्थल पर राम मंदिर का रास्ता साफ करते हुए ऐतिहासिक निर्णय देते हुए प्रधान न्यायाधीश रंजन गोगोई की अध्यक्षता वाली पांच सदस्यीय संविधान पीठ ने कहा कि मुस्लिमों ने मस्जिद का त्याग नहीं किया और अदालत को सुनिश्चित करना चाहिए कि ''गलत कृत्यों" को ठीक किया जाए। सुन्नी वक्फ बोर्ड को जमीन आवंटित करने का निर्देश देने में संविधान के अनुच्छेद 142 के तहत अपने विशेष अधिकारों का प्रयोग करते हुए पीठ ने कहा कि जमीन मालिकाना विवाद के लंबित रहने के दौरान ''मस्जिद का पूरा ढांचा" सोच समझकर गिरा दिया गया।</p>
      <p>
        <a href="https://www.livehindustan.com/national/story-asi-report-strong-evidance-in-ayodhya-ram-temple-supreme-court-verdict-2841329.html">
          <b>अयोध्या फैसला: जानें क्या था ASI रिपोर्ट में, जिसका सुप्रीम कोर्ट ने बार-बार जिक्र किया</b>
        </a>
      </p>
      <p>पीठ ने कहा, ''अदालत अगर मुस्लिमों के हक को नजरअंदाज करती है तो न्याय नहीं होगा जिन्हें मस्जिद के ढांचे से ऐसे माध्यमों से वंचित कर दिया गया जिसे किसी धर्मनिरपेक्ष देश में नहीं किया जाना चाहिए था।" पीठ में न्यायाधीश एस ए बोबडे, न्यायमूर्ति डी वाई चंद्रचूड़, न्यायमूर्ति अशोक भूषण और न्यायमूर्ति एस. अब्दुल नजीर भी शामिल थे।</p>
      <p>
        <b>
          <a href="https://www.livehindustan.com/national/story-after-ayodhya-big-challenge-for-bjp-to-set-new-agenda-2841349.html">अयोध्या पर फैसले के बाद भाजपा के सामने अब नया एजेंडा तय करने की चुनौती</a>
        </b>
      </p>
      <p>उच्चतम न्यायालय ने 1045 पन्नों के फैसले में कहा कि संविधान हर धर्म को बराबरी का हक देता है और ''सहिष्णुता तथा परस्पर शांतिपूर्ण सह अस्तित्व हमारे देश और यहां के लोगों की धर्मनिरपेक्ष प्रतिबद्धता को मजबूत करते हैं।" इसने कहा, ''आवंटित भूमि का क्षेत्र तय करते हुए यह आवश्यक है कि मुस्लिम समुदाय को उनका धार्मिक ढांचा गैर कानूनी तरीके से तोड़े जाने के बदले भूमि दी जाए।"</p>
    </article>
  </body>
</html>