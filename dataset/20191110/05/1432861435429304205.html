<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/boxing/kubrat-pulev-ukroti-bivshiq-zatvornik-bukyr-i-go-prevyrna-v-10-ata-si-amerikanska-zhertva-1404640.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-10T05:52:00+00:00"/>
    <meta property="og:title" content="Кубрат Пулев укроти бившия затворник Букър и го превърна в 10-ата си американска жертва"/>
    <meta property="og:description" content="След близо 9-месечна пауза Кубрат Пулев се завърна на професионалния ринг в световния бокс и показа нов арсенал от удари, с които смачка съпротивата на Райдъл Букър и категорично спечели битката между двамата във Фресно, макар и без да запише нокаут В 10-рундов двубой българинът нямаше никакви проблеми срещу бившия затворник и го подчини безпроблемно, печелейки категорично 8 от 10-те частти на битката пред десетки хиляди зрители"/>
  </head>
  <body>
    <article>
      <h1>Кубрат Пулев укроти бившия затворник Букър и го превърна в 10-ата си американска жертва</h1>
      <address><time datetime="2019-11-10T05:52:00+00:00">10 Nov 2019, 05:52</time> by <a rel="author">Sportlive.bg</a></address>
      <p>След близо 9-месечна пауза <b><a href="https://www.sportlive.bg/tags/1593">Кубрат Пулев</a></b> се завърна на професионалния ринг в световния бокс и показа нов арсенал от удари, с които смачка съпротивата на Райдъл Букър и категорично спечели битката между двамата във Фресно, макар и без да запише нокаут. В 10-рундов двубой българинът нямаше никакви проблеми срещу бившия затворник и го подчини безпроблемно, печелейки категорично 8 от 10-те частти на битката пред десетки хиляди зрители. </p>
      <p>Единствено рундове №1 и №6 бяха равностойни, като в първата част Пулев се опита да опознае съперника си и да влезе в ритъм. В следващите 4 рунда Кобрата впечатли с отличен арсенал от удари, а комбинациите, които зрителите видяха, бяха съвсем нови за българина. Той се стараеше да атакува по-активно с дясна ръка и търсеше повече ъперкъти, въпреки че в предишни двубои рядко разчиташе на този удар. </p>
      <p>В 6-ата част бяха последните добри атаки на Букър, който трябваше да понесе над 600 удара от страна на Пулев. Българинът може и да не успя да го нокаутира, но определено доминираше изцяло над бившия затворник. Също така Кобрата запази изцяло тактическата си дисциплина и в нито един момент не тръгна в безрасъдни атаки срещу съперника си. </p>
      <p>Това беше победа №29 на Кобрата, който вече гледа уверено към мача за световната титла на IBF, който му е гарантиран през 2020 година, след като защити статута си на официален претендент. Иначе това беше 10-и успех на Пулев над американски представител, като вече има 6 успеха по точки и 4 нокаута срещу съперници от тази държава. </p>
      <p>За статистиката остават решенията на съдиите, които присъдиха категоричен успех на българина - 99:91, 98:92 и 98:92 от тримата рефери край ринга. </p>
      <p>
        <a href="https://record.winbetaffiliates.bg/_vzUztB3jJhv6PBA04iUMN2Nd7ZgqdRLk/1/">
          <b>КОЕФИЦИЕНТИ ЗА ПОБЕДА НА КОБРАТА И БОНУС ДО 200 ЛЕВА В WINBET (18+)</b>
        </a>
      </p>
      <p>
        <b>РУНД №1</b>
      </p>
      <p>Букът веднага влезе в схватка с отличен ляв прав в главата на Пулев, а след това нанесе и няколко удари в тила. Кобрата избра предпазлива позиция на ринга и спазваше дистанция, опитвайки се да разучи своя съперник в движение. Букът беше по-активният боксьор на ринга и имаше по-добрите удари в началото на мача. В края на рунда Пулев натисна и удари с ляв прав своя опонент, като това му осигури и близка победа в откриващата част на срещата. </p>
      <p>
        <b>РУНД №2 </b>
      </p>
      <p>Българинът все повече търсеше схватка със своя опонент и започна рунда с два отлични удара, но последва контраатака и много добро кроше в полза на Букър. Последваха и две леви крошета на Пулев, който обаче не посмяваше да се пусне в по-безразборни атаки. Той натика бившия затворник няколко пъти в ъгъла, но американският боксьор със серия от прави удари в ръкавиците на Пулев успяваше да отбие атаките. Отново в края на рунда Пулев успя да пласира няколко добри прави удари, с което успя да вземе нужната преднина в рунда! </p>
      <p>
        <b>РУНД №3</b>
      </p>
      <p>С кроше за Букър беше открита третата част, но Пулев бързо възстанови водещата си позиция, успявайки с бързи удари на два пъти да притисне съперника във въжетата. Кобрата обаче не съумяваше да организира достатъчно добри атаки в тези моменти и не се възползваше от предимството си и да повали опонента си. Във втората половина на рунда атаките на Кобрата станаха отново по-бързи, докато Букър все по-трудно се предвижваше по ринга. </p>
      <p>След рунда Букър имаше нужда от медицинска намеса, след като се оказа, че дясното око на американеца е почти затворено от постоянните атаки с ляв прав на Пулев.</p>
      <p>
        <b>РУНД №4 </b>
      </p>
      <p>Повлият от контузията Букър хукна в атака и нанесе 3 отлични крошета, на които Пулев отговори с няколко попадения в тялото на американеца, а след това и с добро дясно кроше. В последната минута отново с лявата си ръка Кобрата създаде проблеми за американеца, а рундът завърши с размяна на крошета между двамата - още един рунд в полза на българина. </p>
      <p>
        <b>РУНД №5</b>
      </p>
      <p>Този път Пулев нямаше намерение да чака, а от самото начало тръгна уверено срещу съперника си. Със солидни леви прави той го прати във въжетата, а след това с дясно кроше и ъперкът сериозно затрудни опонента си, който все по-често търсеше клинчове. С ляво кроше Букър беше разклатен за пореден път минута преди края. Пулев изпусна няколко нокаутиращи ъперкъта, но това не спря устрема на Кобрата, който нанесе още 4-5 много чисти и точни попадения - категоричен рунд в полза на българина. </p>
      <p>
        <b>РУНД №6</b>
      </p>
      <p>Букър се опита да отговори в 6-ата част и успя да пласира най-добрите си попадения, като отговори най-вече с разнообразие - ъперкът и две крошете в главата на Кобрата. В последната минута отново Пулев беше по-активен, вкара няколко добри прави удари, както и дясно кроше 30 секунди преди края. С още едно кроше Пулев затвори рунда. </p>
      <p>
        <b>РУНД №7 </b>
      </p>
      <p>Два прекрасни прави удара с дясната ръка откриха рунда в полза на Пулев. Той нанесе още няколко точни попадения още преди да е изтекла първата минута, а след това се предпази от бърза акция и опит за ъперкът. Още няколко крошета успя да пласира Пулев, който в този мач безспорно опитваше по-различни удари от тези, които бяхме свикнали да гледаме от него. До края на рунда Пулев продължи да нанася константни удари, а въпросът вече беше дали ще има нокаут, а не кой ще спечели - пореден рунд за Пулев. </p>
      <p>
        <b>РУНД №8 </b>
      </p>
      <p>Независимо от постоянните атаки на Кобрата, до нокаут продължаваше да не се стига. Букър понесе страшно много удари, като Пулев вкара в употреба и левия си прав, с който разбиваше гарда на опонента, а след това атакуваше с дясна ръка. Букър отнесе няколко много точни попадения в лицето в последната минута на рунда, но американецът не падаше - рунд за българина. </p>
      <p>
        <b>РУНД №9 </b>
      </p>
      <p>1:08 преди края на рунда Пулев вкара десен прав в лицето на Букър и той най-накрая се залюля, но не падна. До края на рунда Пулев търсеше постоянно нокаутиращ удар, но не успяваше да повали съперника си, а всички в залата се чудеха как успява да стои на крака. </p>
      <p>
        <b>РУНД №10</b>
      </p>
      <p>В последната част на двубоя Кобрата се опита да влезе в по-близък сблъсък с Букър, но американецът използваше лявата си ръка, за да изтласква Пулев и да нарушава чистотата на двубоя, предпазвайки се и от нови атаки в главата си. Тактиката сполучи, като Букър така и не отнесе нито нокаут, нито нокдаун, но не спечели и нито един рунд. </p>
      <p>
        <b>ПРЕДИ ДВУБОЯ</b>
      </p>
      <p>Най-добрият български боксьор ще изиграе 29-ия си двубой на професионалния ринг, като до момента има само 1 загуба, дошла в сблъсъка му срещу Владимир Кличко. Оттогава насетне обаче Кобрата е в отлична форма и не е бил дори близо до това да загуби мач. </p>
      <p>Букър не изглежда като голяма заплаха за българина. 38-годшиният американец има 25 победи и 12 загуби на професионалния ринг, а на всичкото отгоре Букър е лежал в затвора цели 12 години. След освобождаването си има 4 победи и 1 загуба, но Пулев е безспорно най-добрият боксьор, срещу когото се е изправял до момента. </p>
      <p>До момента в кариерата си Кубрат Пулев има 9 мача срещу представители на САЩ и няма нито едно поражение (4 нокаута и 5 победи с единодушно съдийско решение). </p>
      <p>Последната битка на Кобрата на профи ринга беше през март, когато <b><a href="https://www.sportlive.bg/sport/boxing/Sys-zverska-arkada-nad-okoto-Pulev-vyzkrysna-i-prosna-Dinu-v-nokaut-732172.html">преодоля зверска аркада над окото и успя да нокаутира Богдан Дину (припомнете си срещата в тази статия</a></b>). </p>
      <related>
        <h4>Още по темата</h4>
        <a href="https://www.sportlive.bg/timeout/timeoutother/Kubrat-Pulev-spodeli-golqma-novina-v-Amerika-1404623.html"/>
        <a href="https://www.sportlive.bg/timeout/remember/Skandalyt-kojto-edva-ne-kostva-vsichko-za-Kubrat-Pulev-v-boksa-1404617.html"/>
        <a href="https://www.sportlive.bg/sport/boxing/Zritelite-na-Pulev-Bukyr-shte-sa-poveche-ot-predvaritelno-obqvenoto-1404607.html"/>
        <a href="https://www.sportlive.bg/sport/boxing/Bukyr-e-tiknat-zad-reshetkite-zaradi-pritezhanie-na-18-(!!!)-kilograma-kokain-1404593.html"/>
        <a href="https://www.sportlive.bg/sport/boxing/Kyde-da-gledame-boks-sblysyka-Kubrat-Pulev---Rajdyl-Bukyr--1404600.html"/>
      </related>
    </article>
  </body>
</html>