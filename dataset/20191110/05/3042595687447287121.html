<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/saksokes-av-egne-fans/71802113"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T05:38:45+00:00"/>
    <meta property="og:title" content="Saksøkes av egne fans"/>
    <meta property="og:description" content="Fans har fått nok av Madonna."/>
  </head>
  <body>
    <article>
      <h1>Saksøkes av egne fans</h1>
      <h2>Fans har fått nok av Madonna.</h2>
      <address><time datetime="2019-11-10T05:38:45+00:00">10 Nov 2019, 05:38</time> by <a rel="author">Vegard Kristiansen Kvaale</a></address>
      <p>NEW YORK (Dagbladet): Madonna (61) blir nå saksøkt av fans fordi hun kommer for seint til sine egne konserter.</p>
      <p>Nate Hollander fra Florida sendte 4. november inn et gruppesøksmål til den føderale domstolen i Miami-Dade County i Florida, melder <a href="https://www.nbcnews.com/pop-culture/pop-culture-news/madonna-frequently-hours-late-concerts-fan-says-he-s-suing-n1079301">NBC News</a>.</p>
      <p>- Sangeren har en lang historie med å kome og starte konsertene sine seint. For å legge til rette for at hun kommer for seint, ble en konsert flyttet til klokka 22.30, heter det i søksmålet.</p>
      <h3>Måtte på jobb</h3>
      <p>Søksmålet kommer etter at Hollander kjøpte tre billetter til en totalpris på 1.024,95 dollar (drøyt 9.000 kroner) til en konsert 17. desember i Miami Beach. Opprinnelig hadde Hollander tenkt seg på konserten, men så ble starttidspunktet flyttet to timer.</p>
      <p>Det ble for seint for Hollander, men konsertpromotøren, Live Nation, vil ikke refundere billettene hans.</p>
      <p>
        <b>- Billettkjøperne må jobbe eller gå på skolen dagen etterpå, noe som hindrer dem i å gå på en konsert som vil være ferdig klokka 1, hevdes det i søksmålet.</b>
      </p>
      <p>Hollander forsøkte også å få tilbake noen av pengene med å selge billettene via Ticketmaster. Men ifølge søksmålet hadde alle billettkjøperne opplevd et «ekstremt tap» i verdi på billettene på grunn av at starttidspunktet for konserten var flyttet.</p>
      <figure>
        <iframe data-src="https://twitter.com/Madonna/status/1193030826574983171?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Buet ut</h3>
      <p>- Madonna og Live Nation visste eller burde ha visst at konserten ikke ville starte klokka 20.30, heter det i søksmålet, ifølge NBC News.</p>
      <p>TV-kanalen <a href="https://www.fox5vegas.com/more/madonna-starts-vegas-show-hours-late-fans-demand-refunds/">KVVU</a> i Las Vegas melder også om at fansen buet og krevde pengene tilbake etter Madonnas konsert torsdag i Ceasars Palace. Konserten skulle starte klokka 22.30, men superstjernen kom ikke på scenen før klokka 00.30.</p>
      <p>- Her er noe dere alle må forstå. Dronningen er aldri for sein, sa Madonna selv i en videomelding på <a href="https://twitter.com/Madonna/status/1193030826574983171">Twitter</a> som en respons.</p>
      <p>Hun har foreløpig ikke kommentert søksmålet.</p>
    </article>
  </body>
</html>