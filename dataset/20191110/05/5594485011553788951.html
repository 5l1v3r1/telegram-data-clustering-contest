<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/boyni/kobrata-spuka-ot-boy-amerikanets-za-ubeditelna-pobeda_442840.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-10T05:55:00+00:00"/>
    <meta property="og:title" content="Кобрата спука от бой американец за убедителна победа"/>
    <meta property="og:description" content="Българският боксьор чака Анди Руис или Антъни Джошуа в мач за световната титла"/>
  </head>
  <body>
    <article>
      <h1>Кобрата спука от бой американец за убедителна победа</h1>
      <h2>Българският боксьор чака Анди Руис или Антъни Джошуа в мач за световната титла</h2>
      <address>
        <time datetime="2019-11-10T05:55:00+00:00">10 Nov 2019, 05:55</time>
      </address>
      <slideshow>
        <figure>
          <img src="https://static.blitz.bg/documents/thumbnails/sport/780/201911/15733584501.jpg"/>
        </figure>
        <figure>
          <img src="https://static.blitz.bg/documents/thumbnails/sport/780/201911/15733547601.jpg"/>
        </figure>
      </slideshow>
      <p>Кубрат Пулев победи категорично Райдъл Букър по точки в мач от свръхтежката категория на професионалния бокс, който се проведе на бейзболния стадион "Чукчанси Парк" във Фресно (щат Калифорния). Така Кобрата запази позицията на официален претендент за световната титла на IBF. Букър имаше известно предимство в първия рунд, но след това мачът беше под диктовката на Кобрата, който имаше тотално надмощие на ринга и спечели с единодушно съдийско решение.</p>
      <p>Съдийските карти показаха предимството на българския боксьор. Единият арбитър даде 99:91 в полза на Кубрат Пулев, а другите двама отсъдиха 98:92. Това е 28-а победа за Кобрата на професионалния ринг. Така през пролетта Кобрата ще трябва да се изправи срещу победителя от мача между Анди Руис и Антъни Джошуа, които ще се бият през декември в Саудитска Арабия.</p>
      <p>
        <a href="http://record.winbetaffiliates.bg/_9H5exeV5uGLKto_EPcZApGNd7ZgqdRLk/1/">
          <b>Winbet - най-голямото разнообразие от пазари! (18+)</b>
        </a>
      </p>
      <p><b>ПЪРВИ РУНД</b><br/>Първият рунд протече равностойно. Двамата залагаха повече на защитата. Пулев и Букър успяха да пласират и няколко удара, но сякаш американецът имаше повече попадения в тялото на българския боксьор.</p>
      <p><b>ВТОРИ РУНД</b><br/>Пулев направи по-добра част, въпреки че в началото получи неприятен ляв ъперкът. Кобрата започна да държи противника си на дистанция с левите си прави, а успя да вкара няколко силни удара.</p>
      <p><b>ТРЕТИ РУНД</b><br/>Частта започна с добър прав на Кобрата. Последва хубав удар на Букър. Пулев обаче нанесе няколко удара в главата на съперника си и беше по-активният на ринга. След края на рунда се оказа, че дясното око на Райдъл Букър е затворено следствие на ударите на българина и американецът получи лекарска помощ.</p>
      <p><b>ЧЕТВЪРТИ РУНД</b><br/>Дясно кроше в тялото на българина още в самото на начало на рунда. Кобрата успя да отговори с крошета и ъперкъти. Американецът предимно се бранеше, но вкарваше опасни удари при контраатаките си.</p>
      <p><b>ПЕТИ РУНД</b><br/>Рундът премина в размяна на удари, но през по-голямата част българинът беше притиснал съперника си до въжетата. В заключителната минута Пулев успя да вкара няколко удара и Букър в един момент са разклати.</p>
      <p><b>ШЕСТИ РУНД</b><br/>Частта започна с добре пласиран удар на Пулев. Букър опита да отговори с попадения в тялото, но веднага след това беше притиснат до въжетата. Кобрата понесе опасни крошета в главата. След това американецът отново беше приклещен до въжетата, където предимно се отбраняваше.</p>
      <p><b>СЕДМИ РУНД</b><br/>Още в самото начало българинът притисна съперника си до въжетата и успяваше да пласира няколко удара. Букър опита атака, но беше контриран чудесно от Кобрата. Българинът нанасяше поредица удари в главата на съперника и изчакваше възможностите си.</p>
      <p><b>ОСМИ РУНД</b><br/>Още в самото начало Кобрата притисна съперника в ъгъла, успявайки да пласира няколко удара. Букър се опита да се измъкна, но българинът не му позволи и продължи да го приклещва към въжетата. Райдъл Букър изглежда все по-уморен и рядко отвръща на атаките на Кубрат Пулев, а в самия край пласира и удар в главата на съперника.</p>
      <p><b>ДЕВЕТИ РУНД</b><br/>В самото начало Пулев успя да вкара десен удар, а след това парира и опита за контра на Букър. Българинът продължи да пласира попадения, но съперникът му продължава да бъде непоклатим на ринга, въпреки че дясното му око е напълно затворено. За край на рунда Кобрата успя да вкара няколко добри удара.</p>
      <p><b>ДЕСЕТИ РУНД</b><br/>Кобрата продължи с атаките и беше притиснал съперника, който търсеше клинчове, за да се измъкне. Американецът е видимо уморен и постоянно търси близост с Пулев, за да си почива. Силен финал на българина, в който успя да вкара доста удари.</p>
    </article>
  </body>
</html>