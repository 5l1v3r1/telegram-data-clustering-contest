<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/deseturni-delavnik-znatno-povisa-tveganje-za-mozgansko-kap-246308"/>
    <meta property="og:site_name" content="Slovenske novice"/>
    <meta property="article:published_time" content="2019-11-10T05:50:00+00:00"/>
    <meta property="og:title" content="10-urni delavnik znatno poveča verjetnost možganske kapi"/>
    <meta property="og:description" content="S spremljanjem podatkov o zdravju 143.000 posameznikov, starih od 18 do 69 let, so znanstveniki odkrili, da je pri tistih, ki 50 dni na leto delajo po 10 ur, kar za 29 odstotkov večja verjetnost možganske kapi v primerjavi z onimi, katerih delavnik je krajši. Če se to dogaja 10 let, je verjetnost že 45-odstotna, za negativne učinke predolgega delavnika pa so najdovzetnejši delavci, mlajši od 50 let, opozarja Alexis Descatha, znanstvenik s francoskega inštituta za medicinske raziskave, tudi soavtor raziskave."/>
  </head>
  <body>
    <article>
      <h1>10-urni delavnik znatno poveča verjetnost možganske kapi</h1>
      <h2>Pogoste nadure ogrožajo zdravje možganov.</h2>
      <address><time datetime="2019-11-10T05:50:00+00:00">10 Nov 2019, 05:50</time> by <a rel="author">M. F.</a></address>
      <p>S spremljanjem podatkov o zdravju 143.000 posameznikov, starih od 18 do 69 let, so znanstveniki odkrili, da je pri tistih, ki 50 dni na leto delajo po 10 ur, kar za 29 odstotkov večja verjetnost možganske kapi v primerjavi z onimi, katerih delavnik je krajši. Če se to dogaja 10 let, je verjetnost že 45-odstotna, za negativne učinke predolgega delavnika pa so najdovzetnejši delavci, mlajši od 50 let, opozarja <b>Alexis Descatha</b>, znanstvenik s francoskega inštituta za medicinske raziskave, tudi soavtor raziskave.</p>
      <h3>Ogroženo tudi zdravje srca</h3>
      <p>Izsledki so bili objavljeni v publikaciji ameriškega združenja za bolezni srca <i>Stroke</i>, študija pa se navezuje na podobne zgodnejše raziskave, v katerih so strokovnjaki pod drobnogled vzeli vpliv podaljšanega delavnika na srce in ožilje. Leta 2016 so denimo dokazali, da 55-urni tedenski delavnik bistveno poveča verjetnost bolezni srca. Tedaj so znanstveniki podjetjem priporočili, naj upoštevajo delovni čas od 9. do 17. ure.</p>
      <h3>Treba je postaviti meje</h3>
      <p>Seveda pa lahko veliko za svoje zdravje s tega vidika storijo tudi posamezniki, zlasti tisti, ki svoje delo nosijo iz pisarne domov: »Beležite delovne ure, naučite se postavljati meje in se postaviti zase ter šefu in kolegom recite kdaj tudi ne,« svetuje Descatha.</p>
    </article>
  </body>
</html>