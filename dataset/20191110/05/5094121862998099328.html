<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/lide-budou-pozorovat-zajimavy-ukaz-na-obloze-merkur-prejde-pres-slunce-20191110.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T05:02:00+00:00"/>
    <meta property="og:title" content="Lidé budou pozorovat zajímavý úkaz na obloze. Merkur přejde přes Slunce"/>
    <meta property="og:description" content="Pokud vyjde počasí, mohou se lidé během pondělního odpoledne těšit na mimořádný astronomický úkaz. Pozorování bude možné i v Jihlavě."/>
  </head>
  <body>
    <article>
      <h1>Lidé budou pozorovat zajímavý úkaz na obloze. Merkur přejde přes Slunce</h1>
      <address><time datetime="2019-11-10T05:02:00+00:00">10 Nov 2019, 05:02</time> by <a rel="author">Zuzana Musilová</a></address>
      <p>„Za předpokladu příhodného počasí budeme moci pozorovat planetu Merkur, jak přechází před slunečním diskem. V Jihlavě budeme tento jev pozorovat na vyhlídkové terase brány Matky Boží od 13.30 do 16 hodin. Návštěvníkům budou k dispozici astronomické dalekohledy vybavené speciálními filtry a samozřejmě také jihlavští astronomové. Při nepřízni počasí bude pozorování zrušeno,“ řekl organizátor Miloš Podařil.</p>
      <figure>
        <img src="https://g.denik.cz/1/e6/shutterstock-cerna-dira-688904245-01_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/astronomove-cerna-dira-science-ohio-state-university-neutronove-hvezdy-slunce.html">Nový druh? Astronomové našli černou díru, od ostatních se ale velmi liší Přečíst článek ›</a>
      </aside>
      <p>V České republice lidé uvidí přechod Merkuru před Sluncem v jeho první polovině svého průběhu, a to v odpoledních hodinách. Během úkazu se před Sluncem promítne jemu nejbližší planeta, která při bezpečném pozorování – s dalekohledem opatřeným filtrem, případně takzvanou projekcí – bude vypadat jako malý tmavý kotouček postupně se přesouvající od levého okraje slunečního disku k jeho středu.</p>
      <p>K přechodům planety Merkur před slunečním diskem dochází vzácně, když se planeta na své eliptické dráze ocitne mezi Zemí a Sluncem. Tato situace nastává jednou za několik let, celkově se za jedno století odehraje 13 až 14 přechodů Merkuru před Sluncem. Úkaz nelze pozorovat očima, pouze dalekohledem s filtrem.</p>
    </article>
  </body>
</html>