<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/odin-zi-spijmanih-sbu-visokopostavlenih-teroristiv-dnr-mozhe-uniknuti-vidpovidalnosti-638980.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T10:16:02+00:00"/>
    <meta property="og:title" content="Один зі спійманих СБУ високопоставлених терористів «ДНР» може уникнути відповідальности?"/>
    <meta property="og:description" content="Чому «батько ДНР» може уникнути покарання в Україні"/>
  </head>
  <body>
    <article>
      <h1>Один зі спійманих СБУ високопоставлених терористів «ДНР» може уникнути відповідальности?</h1>
      <address>
        <time datetime="2019-11-10T10:16:02+00:00">10 Nov 2019, 10:16</time>
      </address>
      <h4>Чому «батько ДНР» може уникнути покарання в Україні</h4>
      <p>Одним з командирів штурму території «Ізоляції» був Роман Лягін, на той час «міністр соціальної політики ДНР», у минулому – член Партії регіонів, який закликав знищити Україну. У мирний час він регулярно відвідував різні заходи в культурному центрі. Проте у квітні 2013 року Лягін опинився серед координаторів дій «протестувальників», які зірвали всеукраїнський семінар громадських організацій, що проходив в «Ізоляції» за підтримки посольства США в Україні. На заході виступив тодішній американський посол Джон Теффт, після чого на територію фонду ввірвалися молодики з плакатами «Теффт, руки геть від Донбасу», «Ні сирійській революції в Україні!», «Ні «арабській весні» в Донецьку!». Про це повідомляється у статті на сторінках «<a href="https://dt.ua/SOCIUM/doneck-v-izolyaciyi-328976_.html">ДТ</a>».</p>
      <figure>
        <img src="https://glavcom.ua/img/forall/users/116/11693/2012_fc_059__.jpg"/>
      </figure>
      <p>«Ми чудово розуміли, що він піарник Партії регіонів, але раз уже ми відкрили будинок свій – ми відкрили його для всіх. Але ситуація вражає, звісно. У такому випадку я завжди кажу: хлопця можна вивезти в Монако, але з хлопця не можна вивезти Єнакієве», – розповідає засновниця платформи культурних ініціатив «Ізоляція» Любов Михайлова. </p>
      <p>У травні 2014 року Лягін очолив так звану Центральну виборчу комісію самопроголошеної «Донецької народної республіки», яка затвердила результати «референдуму про самовизначення ДНР». За це поборники «Російської весни» в Донбасі прозвали його «батьком ДНР». 12 квітня 2016-го Лягіна заарештували бойовики, і через деякий час він опинився на території Росії. 14 червня 2019-го Служба безпеки України, спільно із Генеральною прокуратурою, затримала ексголову «ЦВК ДНР» і оголосила йому про підозру в державній зраді. Однак є ризик, що Лягін може уникнути відповідальності. </p>
      <p>«За моєю інформацією, Лягін пішов на співробітництво зі Службою безпеки України. Я знаю, що з ним протягом тривалого часу «працювали», щоб він перейшов на територію України. Я не знаю предмета домовленостей, але, цілком можливо, що йому могли пообіцяти пом’якшити вирок», – каже правозахисниця Ольга Решетилова. </p>
      <p>Сумнівів в об’єктивності майбутнього вироку «батькові ДНР» додає і склад суддівської колегії. Головуюча суддя в справі Лягіна Олена Мелешак відома тим, що 2014 року як голова Шевченківського суду тиснула на своїх підлеглих з метою винесення максимально швидких і жорстких вироків учасникам «Автомайдану». Мелешак до Шевченківського суду Києва з Авдіївського міського суду Донецької області 2010 року перевів своїм указом президент-утікач Віктор Янукович. Друга суддя колегії, Лідія Щебуняєва, до 2015 року відправляла правосуддя в місті Харцизьку Донецької області. До столиці Щебуняєву 2015 року перевів п’ятий президент Петро Порошенко. Крім того, сторону обвинувачення в справі Лягіна представляє ще один уродженець Донбасу – прокурор військової прокуратури Максим Комарницький. Максим – син донедавна голови Луганської обласної державної адміністрації Віталія Комарницького. 2012 року Комарницький-старший заявляв, що Україна, Росія і Білорусь «приречені на возз’єднання». </p>
      <p>Ось уже кілька місяців, усупереч вимогам Кримінально-процесуального кодексу України, Шевченківський суд Києва відмовляється визнати фонд «Ізоляція» потерпілою стороною у справі Лягіна і надати матеріали справи для ознайомлення. </p>
      <p>«У квітні 2019 року ПАТ «Ізоляція» звернулося до суду з заявою про своє залучення до кримінальної справи Лягіна як потерпілої сторони. Згідно з нормами КПК, акціонерне товариство набуло права потерпілого з моменту подачі цієї заяви. Ми подали заяву щодо ознайомлення з матеріалами справи, однак у суді кажуть, що питання допуску «Ізоляції» ще не вирішено, і на цій підставі відмовляються надати матеріали. У вересні ми подали клопотання про відвід судді у зв’язку з порушенням прав потерпілого, але його суд також не розглядає. Засідання постійно переносять», – каже адвокат об’єднання «Головань і партнери» Іван Чорний. </p>
      <p>Дмитрові Потєхіну вдалося вийти на волю з секретної в’язниці «МДБ ДНР» завдяки повідомленню про своє місцезнаходження, яке він зумів передати в міжнародні правозахисні організації. Фонд «Ізоляція» продовжує працювати в Києві, куди Любов Михайлова вивезла всю команду проєкту відразу після захоплення приміщень культурного центру в Донецьку. Нове судове засідання у справі Романа Лягіна було призначено на 1 листопада, однак у зв’язку із зайнятістю судді слухання перенесли на грудень.</p>
      <figure>
        <img src="https://glavcom.ua/img/forall/users/116/11693/244474.jpg"/>
      </figure>
      <p>За даними СБУ, бойовики «ЛДНР» продовжують незаконно утримувати в секретних в’язницях 227 українців, які щодня можуть зазнавати катувань. Правозахисники стверджують, що таких людей як мінімум на кілька сотень більше. Чи скоро полонені зможуть знайти волю, залежить, зокрема, від швидкості й суворості вироку Роману Лягіну. Адже ніщо так не знижує ймовірності вчинення злочинів, як невідворотність і повнота покарання. </p>
      <related>
        <a href="https://glavcom.ua/country/criminal/na-luganshchini-zatrimali-zlovmisnika-jakij-ranishe-vtik-z-pid-varti-638974.html"/>
        <a href="https://glavcom.ua/country/politics/vitseprem-jer-kuleba-zaklikav-navchitisja-zhiti-z-rosijeju-638972.html"/>
        <a href="https://glavcom.ua/country/incidents/u-ministerstvi-u-spravah-veteraniv-vidreaguvali-na-zatrimannja-igorja-mazura-638967.html"/>
      </related>
    </article>
  </body>
</html>