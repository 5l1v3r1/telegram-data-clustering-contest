<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620765/%D8%B3%D9%88%D8%AF-%D8%B1%D9%88%D8%B2%D8%B4%D9%85%D8%A7%D8%B1-%D8%AF%D8%B1-%D8%A8%D8%B1%D8%AE%DB%8C-%D8%A8%D8%A7%D9%86%DA%A9%E2%80%8C%D9%87%D8%A7%DB%8C-%D8%AE%D8%B5%D9%88%D8%B5%DB%8C-%D8%A7%D8%B2-%D8%B3%D8%B1%DA%AF%D8%B1%D9%81%D8%AA%D9%87-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T10:43:00+00:00"/>
    <meta property="og:title" content="سود روزشمار در برخی بانک‌های خصوصی از سرگرفته شد"/>
    <meta property="og:description" content="درحالی بانک مرکزی پرداخت سود روزشمار را ممنوع کرده که برخی بانک‌های خصوصی بعد از یک ماه سپرده گذاری، سود روزشمار را به سپرده گذاران خود پرداخت می کنند."/>
  </head>
  <body>
    <article>
      <h1>سود روزشمار در برخی بانک‌های خصوصی از سرگرفته شد</h1>
      <address>
        <time datetime="2019-11-10T10:43:00+00:00">10 Nov 2019, 10:43</time>
      </address>
      <p>
        <i>درحالی بانک مرکزی پرداخت سود روزشمار را ممنوع کرده که برخی بانک‌های خصوصی بعد از یک ماه سپرده گذاری، سود روزشمار را به سپرده گذاران خود پرداخت می کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>طبق تصمیم شورای پول و اعتبار که از اول دی ماه سال ۹۷ به نظام بانکی نیز ابلاغ شد، بانک‌ها دیگر اجازه پرداخت سود روزشمار به سپرده‌های کوتاه‌مدت را ندارند و باید ضوابط جدید را برای پرداخت سود به این سپرده‌ها رعایت کنند.</p>
      <p>براساس مصوبه شورای پول و اعتبار از دی سال ۹۷، معیار پرداخت سود سپرده‌های سرمایه‌گذاری عادی از روزشمار به ماه‌شمار تغییر کرده است؛ همچنین در این مصوبه تأکید شده که حداکثر نرخ سود علی‌الحساب برای سپرده‌های کوتاه‌مدت عادی ۱۰ درصد سالانه است.</p>
      <p>هدف اعضای شورای پول و اعتبار از تصویب این طرح کاهش فعالیت‌های سفته‌بازی بوده است؛ بانک مرکزی معتقد است این طرح منافع خیلی از سوداگران را به خطر می‌اندازد.</p>
      <p>اما بعد از گذشت چندماه از مصوبه جنجالی شورای پول و اعتبار، مراجعه خبرنگار ما به شعب بانک‌های دولتی و خصوصی حکایت از بروز تخلفی آشکار در برخی بانک‌ها در اجرای این مصوبه مهم دارد؛ برخی از بانک های خصوصی به سپرده‌گذاران خود اعلام می کنند که در صورتی که یک ماه اول برداشتی از سپرده نداشته باشند از ماه بعد سود روزشمار ۲۰ درصد به سپرده تعلق می گیرد.</p>
      <p>این بانک ها به سپرده گذاران می گویند: حسابی که در این بانک بعنوان سپرده افتتاح می شود، یکساله است، اما بعد از یک ماه قابل برداشت است ولی سود حساب به صورت روزشمار محاسبه و واریز می شود.</p>
      <p>اما روال پرداخت سود در بانک های خصوصی کاملاً برخلاف بخشنامه ایست که بانک مرکزی دی ماه ۹۷ به نظام بانکی ابلاغ کرد؛ طبق اعلام بانک مرکزی سود سپرده‌های کوتاه‌مدت تنها در صورتی باید به حساب سپرده‌گذار واریز شود که برداشتی از این حساب در طول ماه انجام نشده باشد.</p>
      <p>این درحالی است که بانک های متخلف، به سپرده گذاران می گویند در صورتی که رقمی از حساب سپرده در طول ماه برداشت شود، سود رقم برداشتی ۱۹ درصد خواهد بود و مابقی با سود ۲۰ درصد محاسبه می شود. گفتنی است، در بخشنامه بانک مرکزی که برگرفته از تصمیم شورای پول و اعتبار است، تأکید شده که حداقل مبلغ مانده حساب در یک ماه برای محاسبه سود آن ماه در نظر گرفته شود.</p>
      <p>بانک مرکزی البته در این بخشنامه خط و نشان جدی برای بانکدارها کشیده و هشدار داده که درصورت تخلف در پرداخت سود به سپرده های کوتاه مدت با آنها برخورد جدی خواهد شد. در بخشنامه بانک مرکزی به بانک ها آمده است که این بانک علاوه بر رصد عملکرد شبکه بانکی در این خصوص، نحوه عمل شرکت های پشتیبانی فناوری اطلاعات بانک ها و موسسات اعتباری را نیز تحت پایش خواهد داشت و در صورت مشاهده و کشف هرگونه مغایرت یا هرگونه اقدامی که منجر به کتمان یا غیرواقعی جلوه دادن رویدادهای مالی شود، شرکت های مذکور در فهرست اشخاص فاقد شرایط و صلاحیت لازم برای همکاری با شبکه بانکی کشور قرار خواهند گرفت.</p>
    </article>
  </body>
</html>