<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191110_04709510"/>
    <meta property="og:site_name" content="De Standaard"/>
    <meta property="article:published_time" content="2019-11-10T10:31:00+00:00"/>
    <meta property="og:title" content="Marc Wilmots keert terug naar Iran na gesprekken met bondstop"/>
    <meta property="og:description" content="Marc Wilmots is zaterdag teruggekeerd naar Iran om er het nationale team opnieuw onder zijn hoede te nemen, zo maakte het Iraanse nieuwsagentschap Isna bek..."/>
  </head>
  <body>
    <article>
      <h1>Marc Wilmots keert terug naar Iran na gesprekken met bondstop</h1>
      <address>
        <time datetime="2019-11-10T10:31:00+00:00">10 Nov 2019, 10:31</time>
      </address>
      <p>
        <b>Marc Wilmots is zaterdag teruggekeerd naar Iran om er het nationale team opnieuw onder zijn hoede te nemen, zo maakte het Iraanse nieuwsagentschap Isna bekend.</b>
      </p>
      <p>De vijftigjarige Wilmots is nog geen half jaar bondscoach van Iran, maar had er deze week mee gedreigd zijn contract te laten ontbinden wegens achterstallige betalingen. Volgens Iraanse media zouden er de voorbije dagen in Turkije echter gesprekken hebben plaatsgevonden tussen Wilmots en de bondstop, waarna de voormalige bondscoach van België is teruggekeerd naar Teheran.</p>
      <p>De Iraanse bond FFI benadrukt dat zijn salaris wel uitbetaald werd, maar dat de betaling niet is aangekomen op Wilmots’ bankrekening omwille van de internationale banksancties tegen Iran. Volgens plaatselijke media heeft de federatie nu een plan op tafel gelegd om dat te omzeilen. Het is niet de eerste keer dat er problemen met betalingen opduiken in Iran: ook de vorige bondscoach Carlos Queiroz en clubtrainer Branko Ivankovic hadden ermee af te rekenen.</p>
      <p>Marc Wilmots tekende eind mei in Teheran een contract tot het WK van 2022 in Qatar. In drie jaar zou hem dat 4,7 miljoen dollar opleveren.</p>
    </article>
  </body>
</html>