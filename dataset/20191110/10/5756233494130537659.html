<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620757/%D8%B7%D8%B1%D8%B2-%D8%AA%D9%87%DB%8C%D9%87-%D9%88-%D8%AF%D8%B3%D8%AA%D9%88%D8%B1-%D9%BE%D8%AE%D8%AA-%D8%A2%D8%B4-%D8%AC%D9%88-%D8%BA%D8%B0%D8%A7%DB%8C-%D8%AF%D9%84%DA%86%D8%B3%D8%A8-%D8%AF%D8%B1-%D9%87%D9%88%D8%A7%DB%8C-%D8%B3%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T10:19:00+00:00"/>
    <meta property="og:title" content="طرز تهیه و دستور پخت آش جو؛ غذای دلچسب در هوای سرد"/>
    <meta property="og:description" content="آش جو یکی از آن غذاهای جذاب است که با رعایت فوت و فن‌هایش می‌توانید یک آش لذیذ را درست کنید و از آن لذت ببرید."/>
  </head>
  <body>
    <article>
      <h1>طرز تهیه و دستور پخت آش جو؛ غذای دلچسب در هوای سرد</h1>
      <address>
        <time datetime="2019-11-10T10:19:00+00:00">10 Nov 2019, 10:19</time>
      </address>
      <p>
        <i>آش جو یکی از آن غذاهای جذاب است که با رعایت فوت و فن‌هایش می‌توانید یک آش لذیذ را درست کنید و از آن لذت ببرید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حالا که هوا رو به سردی رفته و انواع آش‌ها و سوپ‌ها کم کم به وعده‌های غذایی اضافه می‌شود، بهترین فرصت است تا دستور پخت آنها را به بهترین شکل یاد بگیریم و درست کنیم.</p>
      <p>آش جو هم یکی از آن غذاهای جذاب است که با رعایت فوت و فن‌هایش می‌توانید یک آش لذیذ را درست کنید و از آن لذت ببرید.</p>
      <figure>
        <img src="https://aftabnews.ir/files/fa/news/1398/8/19/357378_470.jpg"/>
      </figure>
      <p>
        <b>مواد لازم:</b>
      </p>
      <p>جو پوست کنده: ۱ پیمانه<br/>بلغور گندم یا گندم پوست کنده: ۱/۴ پیمانه<br/>پیاز بزرگ: ۱ عدد<br/>عدس: ۱/۲ پیمانه<br/>نخود: ۱/۲ پیمانه<br/>لوبیا چیتی: ۱/۲ پیمانه<br/>نعنا: ۳ قاشق غذاخوری<br/>آب قلم یا استاک گوشت: به مقدار نیاز<br/>سبزی آش: ۵۰۰ گرم<br/>پیاز داغ، سیر داغ و کشک: به میزان لازم<br/>نمک، فلفل و زردچوبه: به میزان لازم<br/>روغن برای سرخ کردن: به میزان لازم</p>
      <figure>
        <img src="https://aftabnews.ir/files/fa/news/1398/8/19/357379_575.jpg"/>
      </figure>
      <p>
        <b>طرز تهیه و دستور پخت:</b>
      </p>
      <p>۱. حبوبات را از ۲۴ ساعت قبل خیس کنید و چند بار آب آن را عوض کنید. جو را هم به همراه گندم خیس کنید.</p>
      <p>۲. پیاز را به صورت نگینی خرد کنید و سپس تفت دهید تا طلایی رنگ شود. بعد نمک، فلفل و زردچوبه را اضافه کنید و سپس آب قلم را به مخلوط اضافه کنید.</p>
      <p>۳. اجازه بدهید تا آب به جوش بیاید و بعد جو و گندم پوست کنده را اضافه کنید.</p>
      <p>۴. بعد از یک ساعتی که از پخت جو گذشت، عدس را اضافه کنید ولی اگر عدس را جدا پخته بودید، باید بعد از پخت کامل جو آن را به قابلمه اضافه کنید. در قابلمه را به صورتی که کاملاً کیپ نباشد قرار دهید تا جو همراه با عدس بپزد.</p>
      <p>۵. وقتی عدس پخت، نخود و لوبیا را بعد از آبکش کردن به آش اضافه کنید. (از قبل حبوبات را بپزید)</p>
      <p>۶ . سپس سبزی آش را اضافه کنید. آش را چند بار به هم بزنید تا همه مواد درون آش به صورت یکنواخت پخته شوند و در ضمن آش ته نگیرد.</p>
      <p>۷. برای درست کردن نعنا داغ، ۶ قاشق غذاخوری روغن را داخل تابه بریزید و بعد از اینکه روغن کمی داغ شد، ۳ قاشق پودر نعنا خشکی را که داشتیم به روغن اضافه کنید.</p>
      <p>۸. برای کمتر از ۱ دقیقه نعنا خشک را با روغن تفت دهید و بلافاصله از روی حرارت بردارید؛ چون حرارت بیش از حد خیلی سریع باعث سوختن و تیره رنگ شدن نعنا داغ می‌شود و طعم خیلی تلخی هم پیدا می‌کند.</p>
      <p>۹. سپس نعنا داغ را به آش جو اضافه کنید و بعد اجازه دهید تا آش جا بیفتد. در این مدت هم چندین بار آش را هم بزنید تا ته نگیرد.</p>
    </article>
  </body>
</html>