<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740955"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T10:00:00+00:00"/>
    <meta property="og:title" content="กกจ.เตรียมตำแหน่งงาน&quot;7 หมื่นอัตรา&quot;รองรับคนตกงาน"/>
    <meta property="og:description" content="“หม่อมเต่า” อุ้ม พนักงาน เตรียมตำแหน่งงานว่างทั่วประเทศกว่า 70,000 อัตรา พร้อมฝึกทักษะฝีมือเพิ่ม รองรับการปรับโครงสร้างองค์กร"/>
  </head>
  <body>
    <article>
      <h1>กกจ.เตรียมตำแหน่งงาน"7 หมื่นอัตรา"รองรับคนตกงาน</h1>
      <address>
        <time datetime="2019-11-10T10:00:00+00:00">10 Nov 2019, 10:00</time>
      </address>
      <p>
        <b>“หม่อมเต่า” อุ้ม พนักงาน เตรียมตำแหน่งงานว่างทั่วประเทศกว่า 70,000 อัตรา พร้อมฝึกทักษะฝีมือเพิ่ม รองรับการปรับโครงสร้างองค์กร</b>
      </p>
      <p>เมื่อวันที่ 10 พ.ย. นายสุชาติ พรชัยวิเศษกุล อธิบดีกรมการจัดหางาน เปิดเผยว่า ม.ร.ว. จัตุมงคล โสณกุล รมว.แรงงาน มีความห่วงใยต่อพนักงาน ที่อาจได้รับผลกระทบจากการปรับโครงสร้างองค์กรและลดจำนวนพนักงาน โดยได้สั่งการให้กรมการจัดหางานเฝ้าติดตามสถานการณ์การจ้างงาน พร้อมเตรียมตำแหน่งงานว่างรองรับ ซึ่งขณะนี้ กรมการจัดหางานได้จัดหาตำแหน่งงานว่างรองรับทั่วประเทศ79,247 อัตรา โดยตำแหน่งที่ต้องการมากที่สุด 5 อันดับแรกคือ 1. แรงงานด้านการผลิต 2. พนักงานขาย 3. เสมียน พนักงานทั่วไป พนักงานธุรการ 4. พนักงานบริการลูกค้า 5. เจ้าหน้าที่คลังสินค้า ตั้งแต่ระดับ ปวช.- ปวส. จนถึงปริญญาตรี<br/><br/>“จากความต้องการแรงงานดังกล่าวแสดงให้เห็นว่า การเรียนในสายอาชีพเป็นที่ต้องการของตลาดแรงงานเป็นอย่างมาก ดังนั้น เพื่อให้สอดคล้องกับความต้องการของตลาดแรงงาน และตอบโจทย์ความต้องการของประเทศ จึงขอให้ปรับเปลี่ยนทัศนคติ มุมมองต่อการเลือกศึกษามาเลือกเรียนในสายอาชีพ ทั้งนี้ เพื่อจะได้ มีงานทำเมื่อจบการศึกษา สามารถสร้างอาชีพและรายได้ให้กับตนเอง นำไปสู่การมีคุณภาพชีวิตที่ดี ”นายสุชาติ กล่าว<br/><br/>อธิบดีกรมการจัดหางานกล่าวต่อว่า อย่างไรก็ดี กรมการจัดหางาน มีสำนักงานจัดหางานจังหวัดทุกจังหวัด และสำนักงานจัดหางานกรุงเทพมหานครพื้นที่ 1-10 รับขึ้นทะเบียนผู้ประกันตนกรณีว่างงาน รับขึ้นทะเบียนสมัครงานและจับคู่ตำแหน่งงานว่าง ตลอดจนให้คำปรึกษา แนะแนวอาชีพ และแนะนำการประกอบอาชีพอิสระ ซึ่งมีช่องทางการให้บริการหลายช่องทางคือ ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 ศูนย์บริการจัดหางานเพื่อคนไทย (Smart Job Center) รถบริการจัดหางานเคลื่อนที่ (Mobile Unit) หรือทางเว็บไซต์ www.doe.go.th/smartjob นอกจากนี้ ยังสามารถติดต่อสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน.<br/> </p>
    </article>
  </body>
</html>