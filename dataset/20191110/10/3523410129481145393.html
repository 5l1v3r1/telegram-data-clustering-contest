<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639177/%D8%B9%D9%85%D8%AF%D9%87-%D9%86%DB%8C%D8%A7%D8%B2-%D9%85%D8%B1%D8%AF%D9%85-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87-%D9%88%D8%B3%D8%A7%DB%8C%D9%84-%DA%AF%D8%B1%D9%85%D8%A7%DB%8C%D8%B4%DB%8C-%D9%88-%D9%85%D9%88%D8%A7%D8%AF-%D8%BA%D8%B0%D8%A7%DB%8C%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T10:36:00+00:00"/>
    <meta property="og:title" content="عمده نیاز مردم مناطق زلزله زده وسایل گرمایشی، و مواد غذایی"/>
    <meta property="og:description" content="استاندار آذربایجان شرقی گفت: پیگیر امور روستاهای خسارت دیده هستیم و در تلاشیم تا فردا کار آواربرداری تمام شده و بازسازی روستاها آغاز شود."/>
  </head>
  <body>
    <article>
      <h1>
        <a href="https://www.bultannews.com/fa/news/639177/%D8%B9%D9%85%D8%AF%D9%87-%D9%86%DB%8C%D8%A7%D8%B2-%D9%85%D8%B1%D8%AF%D9%85-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87-%D9%88%D8%B3%D8%A7%DB%8C%D9%84-%DA%AF%D8%B1%D9%85%D8%A7%DB%8C%D8%B4%DB%8C-%D9%88-%D9%85%D9%88%D8%A7%D8%AF-%D8%BA%D8%B0%D8%A7%DB%8C%DB%8C">عمده نیاز مردم مناطق زلزله زده وسایل گرمایشی، و مواد غذایی</a>
      </h1>
      <h2>استاندار آذربایجان شرقی گفت: پیگیر امور روستاهای خسارت دیده هستیم و در تلاشیم تا فردا کار آواربرداری تمام شده و بازسازی روستاها آغاز شود.</h2>
      <address><time datetime="2019-11-10T10:36:00+00:00">10 Nov 2019, 10:36</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمدرضا <b>پورمحمدی</b> در جمع اهالی روستای دونیق از توابع بخش مرکزی شهرستان <b>سراب</b>، اظهار داشت: به اهالی همه این روستاها اطمینان می‌دهم که نمایندگان فرمانداری‌ها و بخشداری‌ها با تمام توان نسبت به حل مسائل و مشکلات آنها تلاش خواهند کرد.</p>
      <p>وی افزود: به کارشناسان مربوطه دستور داده‌ام تا در کمترین زمان ممکن، کار ارزیابی خسارت‌های واردشده به روستاها را انجام دهند تا به سرعت مرحله <b>بازسازی</b> خانه‌های روستایی آغاز شود.<br/><br/>رئیس شورای هماهنگی مدیریت بحران <b>آذربایجان شرقی</b> از روستاییان نیز خواست در روند آواربرداری و سپس بازسازی خانه‌های روستایی با دستگاه‌های مسئول همکاری کنند.<br/><br/>وی با بیان اینکه در شهرستان سراب، 25 روستا دچار آسیب جدی شده است، افزود: خوشبختانه در این شهرستان تلفات جانی نداشتیم.<br/><br/>پورمحمدی ادامه داد: علت اصلی خسارات ناشی از <b>زلزله</b>، مقاوم نبودن خانه‌های روستایی است که در گذشته این کار انجام نشده؛ البته اکنون به دنبال یافتن مقصر نیستیم، اما بعد از این باید تلاش شود تا روند <b>مقاوم‌سازی</b> خانه‌های روستایی با جدیت بیشتری انجام شود.<br/><br/>استاندار آذربایجان شرقی درباره نگرانی روستاییان درخصوص نگهداری احشام خود، گفت: از فرمانداران دو شهرستان می‌خواهم مکان مناسبی را برای این امر در نظر بگیرند.<br/><br/>وی تعداد مصدومان حادثه زلزله در دو شهرستان میانه و سراب را 550 نفر اعلام کرد و گفت: تنها 10 نفر از این افراد بستری شده‌اند که حال عمومی آنها خوب است و بقیه افراد به صورت سرپایی درمان شده‌اند.<br/><br/>پورمحمدی با اشاره به اینکه عمده نیازمندی‌های مردم در مناطق زلزله‌زده، وسایل گرمایشی، مواد غذایی و لوازم بهداشتی است، از مردم استان خواست کمک‌های نقدی و غیرنقدی خود را به جمعیت هلال احمر تحویل دهند و از مراجعه مستقیم به مناطق زلزله‌زده خودداری کنند.<br/><br/>استاندار آذربایجان شرقی همچنین از همدلی همه مسئولان کشور برای کمک‌رسانی به <b>زلزله‌زدگان</b> استان خبر داد و گفت: رؤسای سه قوه، معاون اول رئیس جمهور، وزرای دولت و استانداران از دیروز در تماس‌های تلفنی، پیگیر وضعیت زلزله‌زدگان هستند و همه امکانات دستگاه‌ها برای کمک‌رسانی به این مناطق بسیج شده است.</p>
    </article>
  </body>
</html>