<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546097.html/%D8%AA%D9%88%D9%84%DB%8C%D8%AF----%D9%87%D8%B2%D8%A7%D8%B1-%D8%AA%D9%86-%D8%A7%D9%86%D9%88%D8%A7%D8%B9-%D9%85%D8%AD%D8%B5%D9%88%D9%84%D8%A7%D8%AA-%D8%A8%D8%A7%D8%BA%DB%8C-%D8%AF%D8%B1-%D8%A8%D8%B1%D9%88%D8%AC%D8%B1%D8%AF----%D9%87%D8%B2%D8%A7%D8%B1-%D8%AA%D9%86-%D8%B5%D8%A7%D8%AF%D8%B1-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T10:32:00+00:00"/>
    <meta property="og:title" content="تولید ۸۰ هزار تن انواع محصولات باغی در بروجرد/۱۲ هزار تن صادر شد"/>
    <meta property="og:description" content="مدیر جهاد کشاورزی بروجرد بابیان اینکه 80 هزار تن انواع محصولات باغی در بروجرد تولیدشده است گفت: 12 هزار تن محصولات باغی به کشورهای دیگر صادر شد."/>
  </head>
  <body>
    <article>
      <h1>تولید ۸۰ هزار تن انواع محصولات باغی در بروجرد/۱۲ هزار تن صادر شد</h1>
      <h2>مدیرجهاد کشاورزی بروجرد:</h2>
      <address>
        <time datetime="2019-11-10T10:32:00+00:00">10 Nov 2019, 10:32</time>
      </address>
      <p>مدیر جهاد کشاورزی بروجرد بابیان اینکه 80 هزار تن انواع محصولات باغی در بروجرد تولیدشده است گفت: 12 هزار تن محصولات باغی به کشورهای دیگر صادر شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ عزت الله نباتی در گفت‌وگو با خبرنگار<a href="http://safiraflak.ir/?p=1393"> سفیرافلاک</a> اظهار داشت: بروجرد به‌عنوان قطب تولید استان لرستان معرفی‌شده و هرساله بیش از ۳۰ هزار تن انواع سیب گلاب و پائیزه در این شهرستان تولید می‌شود و امسال حدود ۳۰ درصد سیب‌های درجه‌یک به کشورهای پاکستان، ارمنستان و افغانستان صادرشده است.</p>
      <p>وی افزود: امسال بیش از ۳۴ هزار تن سیب در بروجرد تولیدشده که حدود ۱۲ هزار تن به کشورهای دیگر صادرشده و بخشی هم به استان‌های هم‌جوار ارسال‌شده است.</p>
      <p>مدیر جهاد کشاورزی بروجرد با اشاره به اینکه ۸۰ هزار تن انواع محصولات باغی در بروجرد تولیدشده است عنوان کرد: تولید محصولات باغی در مقایسه با سال گذشته بیش از ۱۰ هزار تن افزایش‌یافته و محصولات باغی شامل انگور، هلو، شلیل، انواع آلو، گیلاس، آلبالو، فندق، سنجد، سیب، توت، گردو و بادام بوده است.</p>
      <p>وی بابیان اینکه کیفیت محصولات باغی شهرستان بروجرد بسیار خوب است تصریح کرد: حدود ۳۰ درصد محصولات باغی در شهرستان بروجرد مصرف می‌شود و مابقی محصولات به استان‌های دیگر فرستاده می‌شود.</p>
      <p>نباتی از ذخیره‌سازی هشت هزار تن سیب در سردخانه‌های بروجرد خبر داد و گفت: با توجه به اینکه هرساله سیب‌های شب عید شهرستان و بخشی از استان در بروجرد ذخیره‌سازی می‌شود امسال نیز بیش از هشت تن سیب درجه‌یک در سردخانه‌های بروجرد ذخیره‌سازی شده است.</p>
      <p>انتهای پیام/</p>
    </article>
  </body>
</html>