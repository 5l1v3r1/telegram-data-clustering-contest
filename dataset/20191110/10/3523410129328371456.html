<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639160/%D8%AA%D8%B1%D8%A7%D9%85%D9%BE-%D8%AF%D8%B1%D8%A8%D8%A7%D8%B1%D9%87-%D8%AA%D9%88%D9%82%D9%81-%DA%A9%D9%85%DA%A9-%D9%86%D8%B8%D8%A7%D9%85%DB%8C-%D8%A8%D9%87-%D8%A7%D9%88%DA%A9%D8%B1%D8%A7%DB%8C%D9%86-%D8%AF%D8%B1%D9%88%D8%BA-%DA%AF%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T10:17:00+00:00"/>
    <meta property="og:title" content="ترامپ درباره توقف کمک نظامی به اوکراین دروغ گفت"/>
    <meta property="og:description" content="بنا به گفته منابع آگاه، رئیس‌جمهور آمریکا علی‌رغم ادعایش در خصوص توقف کمک نظامی به اوکراین، نمی‌توانسته این کار را بکند."/>
  </head>
  <body>
    <article>
      <h1>
        <a href="https://www.bultannews.com/fa/news/639160/%D8%AA%D8%B1%D8%A7%D9%85%D9%BE-%D8%AF%D8%B1%D8%A8%D8%A7%D8%B1%D9%87-%D8%AA%D9%88%D9%82%D9%81-%DA%A9%D9%85%DA%A9-%D9%86%D8%B8%D8%A7%D9%85%DB%8C-%D8%A8%D9%87-%D8%A7%D9%88%DA%A9%D8%B1%D8%A7%DB%8C%D9%86-%D8%AF%D8%B1%D9%88%D8%BA-%DA%AF%D9%81%D8%AA">ترامپ درباره توقف کمک نظامی به اوکراین دروغ گفت</a>
      </h1>
      <h2>بنا به گفته منابع آگاه، رئیس‌جمهور آمریکا علی‌رغم ادعایش در خصوص توقف کمک نظامی به اوکراین، نمی‌توانسته این کار را بکند.</h2>
      <address><time datetime="2019-11-10T10:17:00+00:00">10 Nov 2019, 10:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از پایگاه خبری هیل، گزارش‌ها حاکی از آن است که دونالد ترامپ، رئیس جمهور آمریکا در خصوص توقف کمک نظامی به اوکراین دروغ گفته است.</p>
      <p>بلومبرگ روز شنبه به نقل از ۵ منبع آگاه گزارش داد پیش از آنکه ترامپ در ۱۱ سپتامبر اعلام کند جلوی کمک نظامی به اوکراین را می‌گیرد، وزارت خارجه این کشور این کمک نظامی را به کی‌یف تحویل داده بود. بنا به گزارش بلومبرگ، دفتر مدیریت و بودجه کاخ سفید اوایل سال جاری بودجه مربوط به کمک نظامی به مبلغ ۱۴۱ میلیون دلار را تحویل وزارت خارجه داده بوده است و بنابراین ترامپ نمی‌توانسته جلوی تحویل آن را بگیرد.</p>
      <p>منابع آگاه به بلومبرگ اعلام کردند جان بولتون، مشاور امنیت ملی وقت آمریکا در نهم سپتامبر به وزارت خارجه اعلام کرد که می‌توانند تحویل بودجه مذکور را پیش ببرند. اما مشخص نیست که آیا این اقدام به تائید دونالد ترامپ رسیده یا خیر.</p>
      <p>موضوع کمک نظامی به اوکراین موضوع اصلی مطرح در تحقیقات در جریان دموکرات‌های مجلس نمایندگان آمریکا در خصوص استیضاح ترامپ است. قانونگذاران مجلس نمایندگان در حال تحقیق درباره این هستند که آیا ترامپ از کمک نظامی به عنوان ابرازی برای اعمال فشار بر اوکراین برای انجام تحقیقات علیه جوبایدن، رقیب دموکرات او در انتخابات ۲۰۲۰ استفاده کرده یا خیر.</p>
      <p>تمرکز اصلی تحقیقات اخیر مجلس نمایندگان آمریکا که به رهبری دموکرات‌های کنگره پیگیری می‌شود، بر تماس تلفنی ۲۵ ژوئیه (۳ مرداد) ترامپ با ولودیمیر زلنسکی، رئیس جمهور اوکراین، است که طی آن، ترامپ از زلنسکی خواسته بود درباره جو بایدن، نامزد پیشتاز ریاست جمهوری حزب دموکرات که احتمالاً رقیب انتخاباتی اصلی ترامپ در انتخابات ریاست جمهوری ۲۰۲۰ خواهد بود، تحقیقاتی انجام دهد. دموکرات‌ها می‌گویند که آن‌ها در حال پیروی از مقررات مجلس نمایندگان آمریکا در خصوص نحوه انجام تحقیقات مربوط به استیضاح هستند.</p>
      <p>هفته آینده دموکرات‌ها پس از گذشت ۷ هفته از آغاز تحقیقات استیضاح ترامپ، نخستین جلسه استماع عمومی را که از تلویزیون پخش خواهد شد برگزار می‌کنند و طی آن سه مقام وزارت امور خارجه آمریکا درباره معامله ترامپ در موضوع رسوایی اوکراین گیت صحبت خواهند کرد.</p>
      <p>دموکرات‌ها به شدت در تلاش هستند تا در ماه دسامبر تحقیقات استیضاح را تکمیل کنند تا ترامپ سومین رئیس‌جمهور در تاریخ آمریکا باشد که استیضاح خواهد شد.</p>
    </article>
  </body>
</html>