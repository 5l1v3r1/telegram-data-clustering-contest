<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/iran-president-rouhani-says-discovered-new-oil-field-with-53-billion-barrels-of-crude"/>
    <meta property="og:site_name" content="euronews"/>
    <meta property="article:published_time" content="2019-11-10T10:20:47+00:00"/>
    <meta property="og:title" content="انتقاد روحانی از قوه قضاییه بر سر مبارزه « با فسادهای میلیارد دلاری»"/>
    <meta property="og:description" content="«از قوه قضاییه می‌خواهم حالا که با فسادهای میلیونی و میلیارد تومانی برخورد می‌کند، مبارزه با فساد میلیارد دلاری را نیز برای مردم توضیح دهند.»"/>
  </head>
  <body>
    <article>
      <h1>انتقاد روحانی از قوه قضاییه بر سر مبارزه « با فسادهای میلیارد دلاری»</h1>
      <address><time datetime="2019-11-10T10:20:47+00:00">10 Nov 2019, 10:20</time> by <a rel="author">یورونیوز فارسی </a></address>
      <p>حسن روحانی، رئیس جمهوری ایران روز دوشنبه در یزد گفت که باید «با شفافیت و عزم راسخ» با فساد مبارزه کرد.</p>
      <p>وی ضمن انتقاد لویحی از عملکرد دستگاه قضایی ایران گفت: «از قوه قضاییه می‌خواهم حالا که با فسادهای میلیونی و میلیارد تومانی برخورد می‌کند، مبارزه با فساد میلیارد دلاری را نیز برای مردم توضیح دهند.»</p>
      <p>رئیس جمهوری ایران بدون نام بردن از کسی گفت: «آقایی دو میلیارد و ۷۰۰ میلیون دلار پول این مردم را خورده و او را دستگیر و حکم اعدام برای او صادر کردند و الان نیز این فرد در زندان است اما آن پول کجا رفته است؟»</p>
      <p>آقای روحانی از قوه قضاییه خواست تا درباره کسانی که درباره پرونده دو میلیارد و ۷۰۰ میلیون دلاری نقش داشتند توضیح دهد. وی گفت که این پول «به حلقوم آمریکا رفته» و دولت پیشین «۱۰ ماه وقت داشت تا آن را از حلقوم آمریکا درآورد اما دست روی دست گذاشت.»</p>
      <p>وی همچنین بدون نام بردن از سازمانی گفت که نهادهایی در ایران «بیش از ۷۰۰ میلیون دلار» بدهکاری دارند و افزود که وزیر نفت و رئیس کل بانک مرکزی را مسئول می‌کند تا درباره این پرونده‌ها «برای مردم» توضیح دهند.</p>
      <p>رئیس جمهوری ایران همچنین با بیان اینکه « عده‌ای از افرادی که کمی بداخلاقی دارند در ماه‌های گذشته اعلام کردند که دولت با ارز ۴۲۰۰ تومانی ۱۸ میلیارد دلار را در سال ۹۷ برباد داده است» گفت: «قول می‌دهم در این دولت یک دلار هم گم نشود.»</p>
      <p>رئیس جمهوری ایران در بخش دیگری از سخنانش گفت که یک میدان نفتی دید با ۵۳ میلیارد بشکه ذخیره به وسعت ۲۴۰۰ کیلومتر مربع در کشور کشف شده است.</p>
      <p>وی تاکید کرد که این میدان «به‌رغم تحریم‌های آمریکا» و «توسط متخصصان داخلی» کشف شده است.</p>
    </article>
  </body>
</html>