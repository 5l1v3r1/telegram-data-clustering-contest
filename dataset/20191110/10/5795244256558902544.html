<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/blogs/yakiy-serial-podivitisya-tri-krashchih-serialu-oseni-2019-50052563.html"/>
    <meta property="og:site_name" content="НВ"/>
    <meta property="article:published_time" content="2019-11-10T10:17:00+00:00"/>
    <meta property="og:title" content="Три нові серіали, на які не шкода витратити час"/>
    <meta property="og:description" content="Я почав дивитися три серіали, створених Apple для запуску свого відеосервісу. І всі три виявилися гідними."/>
  </head>
  <body>
    <article>
      <h1>Три нові серіали, на які не шкода витратити час</h1>
      <h2>Я почав дивитися три серіали, створених Apple для запуску свого відеосервісу. І всі три виявилися гідними.</h2>
      <address>
        <time datetime="2019-11-10T10:17:00+00:00">10 Nov 2019, 10:17</time>
      </address>
      <p>
        <a href="https://nv.ua/ukr/opinion_author/bondarevaleksei.html">Олексій Бондарєв<br/>Керівник відділу НВ Техно</a>
      </p>
      <p>Я з нетерпінням чекав запуску Apple TV+. І не тільки тому, що мені подобається Apple і все, що робить компанія (ну ок, майже все). А тому що мені було цікаво, чи виявиться горезвісна «магія Apple» в кінопросторі.</p>
      <p>І взагалі, чи зможе Apple потіснити Netflix у серіальному світі. Здавалося б, усе відбувається з великим запізненням. Серіали нині знімають усі кому не лінь, що зможе запропонувати Apple?</p>
      <p>З такими думками я почав дивитися три серіали, з якими запустився новий сервіс Apple. І всі три виявилися досить гарні.</p>
      <h3>Ранкове шоу</h3>
      <figure>
        <iframe src="https://www.youtube.com/embed/eA7D4_qU9jo" width="560" height="315" data-service="Youtube" scrolling="no"/>
      </figure>
      <p>Глянцевий світ американських ток-шоу таїть у собі пекельний клубок з амбіцій, прагнення до влади та безлічі проявів темряви людської натури.</p>
      <p>Але це лише верхній шар того масштабного пирога, який приготували для глядачів автори серіалу.</p>
      <p>Другим шаром виступає тема гендерної рівності. А третім — рух MeToo, заснований на одкровеннях жінок, які зазнали сексуальних домагань.</p>
      <p>Причому, що важливо, це перший раз на моїй пам’яті, коли слово дали не тільки жінкам з усіма їх образами (безумовно, в більшості випадків справжніми і дуже гіркими), але і чоловікам. По суті, тут обігрується історія Кевіна Спейсі, кар'єра і репутація якого були знищені безпідставними, як пізніше з’ясувалося, звинуваченнями.</p>
      <p>Ну й нарешті, це просто чудовий «виробничий роман» про будні телевізійної журналістики, і про покликання журналіста загалом.</p>
      <p>Акторський склад вражає. Чи не вперше мене не дратують Дженніфер Еністон і Різ Візерспун. Стів Карелл хороший як завжди. І Біллі Крудап несподівано дивовижний у ролі продюсера новинного каналу.</p>
      <p>Постановка справжнього голлівудського рівня. величезний бюджет ($300 млн на два сезони) відчувається в усьому.</p>
      <p>За напруженням пристрастей і глибокому опрацюванню персонажів Ранкове шоу схоже на Картковий будинок (принаймні перші два сезони) і Мільярди.</p>
      <p>Герої суперечливі, тут немає «хороших» і «поганих». Загалом, як у житті. Серіал чіпляє, хочеться дивитися далі.</p>
      <h3>Бачити</h3>
      <figure>
        <iframe src="https://www.youtube.com/embed/7Rg0y7NT1gU" width="560" height="315" data-service="Youtube" scrolling="no"/>
      </figure>
      <p>Постапокаліптичний серіал з незвичайною зав’язкою. Людство майже вимерло через якийсь вірус. Ті, що вижили, втратили зір і в наступні століття їхні діти народжувалися сліпими. В кінцевому підсумку, зір став міфом, а розмови про нього почали вважати єрессю.</p>
      <p>Джейсон Момоа грає вождя племені, що одружився з жінкою, яка має дітей від одного з єретиків. За цими дітьми тепер женуться мисливці на відьом, пяких послала зла королева (її грає Сільвія Хукс).</p>
      <p>Серіал вийшов дуже красивим, злим і агресивним. Під час перегляду виникають деякі питання про устрій світу сліпих людей, але більшість спірних моментів все-таки обіграні непогано.</p>
      <h3>Заради всього людства</h3>
      <figure>
        <iframe src="https://www.youtube.com/embed/N3RjayAF0b4" width="560" height="315" data-service="Youtube" scrolling="no"/>
      </figure>
      <p>Черговий проект про космос, але збудований в альтернативній реальності. Радянський Союз переміг американців у місячній гонці. Першою людиною на Місяці стає не Ніл Армстронг із фразою про «великий крок для людства», а радянський космонавт з базіканням про «марксизм і ленінізм».</p>
      <p>Тепер США мають наздогнати і перегнати СРСР. Такий собі Перл-Харбор, тільки з космічним ухилом.</p>
      <p>Гарний і незвичайний серіал. Альтернативна реальність цікава сама по собі, але тут є ще й добре опрацьовані характери та непростий сюжет.</p>
      <p>Читайте також:</p>
      <ul>
        <li>
          <a href="https://style.nv.ua/ukr/blogs/naykrashchi-filmi-zhahiv-v-istoriji-kino-2475218.html">10 геніальних «страшилок», які ви напевно не дивилися. А даремно</a>
        </li>
        <li>
          <a href="https://style.nv.ua/ukr/blogs/dzhoker-i-ne-tilki-naykrashchi-filmi-hoakina-feniksa-50045221.html">Джокер і не тільки. 10 найкращих ролей Хоакіна Фенікса</a>
        </li>
        <li>
          <a href="https://style.nv.ua/ukr/blogs/francuzke-kino-yaki-filmi-varto-podivitisya-50048700.html">Еротика, стрілянина і не тільки. Шість недавніх французьких фільмів, які ви напевно пропустили</a>
        </li>
      </ul>
    </article>
  </body>
</html>