<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819051.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T10:16:00+00:00"/>
    <meta property="og:title" content="کاظم جلالی: پذیرش سفارتم در روسیه مرداد صادر شده بود"/>
    <meta property="og:description" content="به گزارش فارس، کاظم جلالی رئیس مرکز پژوهش‌های مجلس پیش از رأی نمایندگان مجلس به منظور پذیرش استعفای نمایندگی‌اش و حضور او در سفارت ایران در روسیه گفت: من استخدام وزارت خارجه از سال 72 هستم که در معاونت بین‌الملل این وزارتخانه چندین سال مشغول به کار بوده و نیروی آقای ظریف در آن معاونت بودم."/>
  </head>
  <body>
    <article>
      <h1>کاظم جلالی: پذیرش سفارتم در روسیه مرداد صادر شده بود</h1>
      <address>
        <time datetime="2019-11-10T10:16:00+00:00">10 Nov 2019, 10:16</time>
      </address>
      <p>رئیس مرکز پژوهش‌های مجلس با بیان اینکه پذیرش سفارتم در روسیه در مرداد و استوارنامه‌ام در شهریور ماه صادر شده است، گفت: در طول ۸ سال اخیر دولت مسؤولیت‌های متعددی را به من پیشنهاد داه است اما باید نقشه راه ویژه‌ای بین تهران و مسکو تدوین کنیم.</p>
      <p>به گزارش فارس، کاظم جلالی رئیس مرکز پژوهش‌های مجلس پیش از رأی نمایندگان مجلس به منظور پذیرش استعفای نمایندگی‌اش و حضور او در سفارت ایران در روسیه گفت: من استخدام وزارت خارجه از سال 72 هستم که در معاونت بین‌الملل این وزارتخانه چندین سال مشغول به کار بوده و نیروی آقای ظریف در آن معاونت بودم.</p>
      <p>وی افزود: در طول 5 دوره‌ای که در مجلس بوده‌ام همواره عضو کمیسیون امنیت ملی و سیاست خارجه بوده و وقتی وارد مجلس شدم 32 سال داشته و هم اکنون که با شما صحبت می‌کنم 52 ساله هستم. </p>
      <p>رئیس مرکز پژوهش‌های مجلس تصریح کرد: علقه اصلی من سیاست خارجی بوده و  لاجرم در حوزه سیاست داخلی به دلیل نماینده مجلس بودنم اشراف خوبی دارم. </p>
      <p>جلالی خاطرنشان کرد: در طول 8 سال اخیر، دولت مسؤولیت‌های مختلفی را به من پیشنهاد داده است.</p>
      <p>وی گفت: پذیرش من از طرف روسیه در مرداد و استوارنامه‌ام در شهریور ماه صادر شده است اما من به دنبال تأخیر در اعزام به این کشور بوده‌ام چرا که تنها فرزند مهدی سنایی سفیر کشورمان در مسکو مرحوم شدند و نمی‌توانیم روابط با این کشور را بدون سفیر  اداره کنیم.</p>
      <p>رئیس مرکز پژوهش‌های مجلس خاطرنشان کرد: ما با روسیه در مسائل منطقه و بین‌المللی و نظامی اشتراک نظرات خوبی داریم اما به روابط اقتصادی و تجاری و میزان آن انتقاد داریم.</p>
      <p>جلالی گفت: میزان مبادلات تجاری و بازرگانی بین ایران و روسیه یک میلیارد و 740 میلیون دلار است که فقط 500 میلیون دلار آن مربوط به صادرات جنس ایرانی به این کشور است. این در حالی است که ما پنجاهمین شریک تجاری روسیه محسوب می‌شویم که البته این موضوع به مشکلات ساختاری در کشورمان بازمی‌گردد.</p>
      <p>وی گفت: باید نقشه راه ویژه‌ای بین ایران و روسیه تدوین شده و همه دستگاه‌های داخلی ملزم به اجرای آن باشند.</p>
      <p>رئیس مرکز پژوهش‌های مجلس گفت: موافقت‌نامه تجاری بین ایران و اوراسیا در مجلس تصویب شده و از 4 آبان اجرایی شده است که اتفاق بسیار مهمی محسوب می‌شود.</p>
      <p>جلالی گفت: جمعیت 5 کشور اوراسیا 180 میلیون نفر بوده و 20 میلیون مترمربع هم مساحت دارد ضمن اینکه 1.9 تریلیون دلار حجم تولیدات ناخالص ملی این کشورها است.</p>
      <p>وی گفت: هم اکنون 40 کشور تقاضای امضای موافقت‌نامه اوراسیا را داشته‌اند که در بین آنها چین و هند هم وجود دارد. </p>
      <p>رئیس مرکز پژوهش‌های مجلس گفت: روز گذشته من اطلاعاتی را از میزان مبادلات تجاری بین ایران و اتحادیه اقتصادی اوراسیا کسب کردم که متأسفانه نه یک جنس و کالا به اوراسیا صادر شده و نه جنس و کالایی وارد ایران شده است و خوف آن دارم که در طول سه سال آینده هم روال چنین باشد.</p>
      <p>جلالی گفت: باید مجلس، وزارت صمت و سازمان توسعه تجارت به وظایف خود در قبال فرصت تاریخی موافقت‌نامه بین ایران و اوراسیا عمل کند.</p>
      <p>وی گفت: اتحادیه اقتصادی اوراسیا فرصت ویژه‌ای در دوران تحریم‌ها برای ایران به وجود آورده است.</p>
      <p>رئیس مرکز پژوهش‌های مجلس گفت: باید اتحاد ویژه‌ای بین روسیه، آذربایجان و ایران ایجاد شود لذا باید پنجره واحد گمرکی، حمل‌ونقل منظم و شبکه یکپارچه و یکسان برق بین این کشورها به وجود آید.</p>
      <p>جلالی گفت: کریدور شمال و جنوب توانایی جابجایی 800 میلیارد دلار بار و کالا را دارد که متأسفانه ما خیلی اهمیتی به آن نداده‌ایم و همه کریدورها از جنوب و شمال ایران عبور می‌کند. ضمن اینکه در مورد راه‌آهن رشت به آستارا هم کار خاصی صورت نگرفته است. </p>
      <p>وی گفت: سالانه در روسیه 110 میلیون تن غلات تولید می‌شود که 30 میلیون آن صادر می‌شود ضمن اینکه مرکز غلات دنیا هم قزاقستان است لذا باید با سوآپ غلات با کشورهای حاشیه خلیج‌فارس و دریای عمان از مزایای آن بهره‌مند شویم.</p>
    </article>
  </body>
</html>