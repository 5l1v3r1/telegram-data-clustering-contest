<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819061.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T10:51:00+00:00"/>
    <meta property="og:title" content="ماجرای سرقت دیواره‌های صوتی بزرگراه‌های تهران"/>
    <meta property="og:description" content="به گزارش باشگاه خبرنگاران جوان، این روزها شاهد به سرقت رفتن دیواره های صوتی بزرگراه های پایتخت هستیم."/>
  </head>
  <body>
    <article>
      <h1>ماجرای سرقت دیواره‌های صوتی بزرگراه‌های تهران</h1>
      <address>
        <time datetime="2019-11-10T10:51:00+00:00">10 Nov 2019, 10:51</time>
      </address>
      <p>رئیس پلیس تهران انگشت اتهام در خصوص سرقت دیواره‌های صوتی بزرگراه‌های پایتخت را به سوی پیمانکاران شهرداری نشانه رفت و گفت: این موضوع قبلا هم به شهرداری اعلام شده است.</p>
      <p>به گزارش باشگاه خبرنگاران جوان، این روزها شاهد به سرقت رفتن دیواره های صوتی بزرگراه های پایتخت هستیم.</p>
      <p>موضوعی که مسئولان شهری را نگران کرده و امیدوارند پلیس بتواند مانع سرقت ها شود. موضوعی که با واکنش رئیس پلیس پیتخت همراه شد.</p>
      <p>سردار حسین رحیمی فرمانده انتظامی تهران بزرگ گفت: اعضای باند سارقان مربوط به بحث سرقت دیواره‌های صوتی در بزرگراه‌ها را منهدم کردیم.</p>
      <p>وی افزود: اغلب اموال سرقت شده را نیز از سارقان گرفتیم که افراد بخشی دیگر را نیز قبل از به دام افتادن به فروش رسانده بودند.</p>
      <p>رئیس پلیس پایتخت در پاسخ به اینکه آیا فاتب برنامه خاصی برای کمک به شهرداری تهران مبنی بر به سرقت نرفتن دیواره‌های صوتی دارد یا خیر؟ گفت: همین که متهمان را شناسایی و دستگیر کرده و با آن‌ها برخورد می‌کنیم، نشانه حسن نیت و کمک پلیس است، ضمن اینکه قبلا هم به مسئولان شهرداری اعلام کردیم که برخی از کسانی که اقدام به سرقت دیواره‌های صوتی کردند خود پیمانکاران نواحی مختلف بودند.</p>
      <p>پیش‌تر وحید سرلک معاون فنی و مهندسی سازمان حمل و نقل ترافیک شهرداری تهران در مورد وضعیت دیواره‌های صوتی نصب شده در بزرگراه‌های پایتخت که مدتی است مورد سرقت قرار می‌گیرند، گفت: در حال حاضر حدود ۳۰۰۰ متر دیواره صوتی در طول اتوبان‌های پایتخت نصب شده است که متاسفانه به دلیل آنکه قسمت‌های آهنی این دیواره‌های صوتی زیاد است، این دیواره‌ها مورد توجه سارقان قرار گرفته و آن را می‌رباید.</p>
      <p>وی با بیان اینکه برخی از مردم نیز پنل جاذب صوت که در قسمت پایین دیواره قرار دارد را به منظور تردد آسان‌تر باز می‌کنند که این اصلی‌ترین قسمت دیواره است، گفت: اما متاسفانه به دلیل حجم زیاد آهن به کار رفته در این دیواره، این دیواره‌ها مورد علاقه سارقان هستند که چندین طرح ضد سرقت طراحی شده و به صورت پایلوت در حال انجام هستیم تا ببینیم که کدام یک از این روش‌ها را می‌توانیم استفاده کنیم.</p>
    </article>
  </body>
</html>