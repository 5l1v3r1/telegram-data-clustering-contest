<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3322669"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-10T10:35:00+00:00"/>
    <meta property="og:title" content="נשות יפן נאבקות על הזכות להרכיב משקפיים לעבודה"/>
    <meta property="og:description" content="עובדות במדינה השמרנית יצאו לקמפיין רשת, בעקבות דיווחים על כך שמעסיקים מגבילים את הופעתן של נשים בעבודה. &quot;זה אידיוטי&quot;"/>
  </head>
  <body>
    <article>
      <h1>נשות יפן נאבקות על הזכות להרכיב משקפיים לעבודה</h1>
      <address><time datetime="2019-11-10T10:35:00+00:00">10 Nov 2019, 10:35</time> by <a rel="author">רויטרס</a></address>
      <figure>
        <img src="https://img.wcdn.co.il/f_auto,w_700/2/9/4/8/2948042-46.jpeg"/>
        <figcaption>אישה מסתכלת בטלפון סלולרי, טוקיו (צילום: GettyImages)</figcaption>
      </figure>
      <p>נשות יפן פתחו בקמפיין בטוויטר למען הזכות להרכיב משקפיים בעבודה, אחרי דיווחים על שהמעסיקים אוסרים על כך.</p>
      <p>ההאשטג "משקפיים אסורים" צבר תאוצה אחרי שתכנית טלוויזיה חשפה כי מקומות עבודה מטילים מגבלות על העובדות. זהו קמפיין רשת נוסף היוצא נגד הכללים הנוקשים ביחס להופעות נשים. "אלו חוקים מיושנים", כתבה אחת הגולשות, בעוד שאחרת אמרה כי הסיבות שניתנו על ידי המעסיקים הן "אידיוטיות".</p>
      <p>אישה אחת, העובדה במסעדה, כתבה בטוויטר שנאמר לה לא להרכיב משקפיים משום שזה ייראה "גס" ולא יהלום את לבוש הקימוני המסורתי שלה. הציוץ של המשתמשת @wine_kimono שותף קרוב ל-13 אלף פעם מאז שפורסם בחודש שעבר.</p>
      <p>"אם החוקים אוסרים רק על נשים להרכיב משקפיים, זאת אפליה נגד נשים", אמרה קאנה דוי, האחראית על יפן בארגון משמר זכויות האדם, לקרן תומאס רויטרס.</p>
      <p>מוקדם יותר השנה התנהל קמפיין נגד דרישותיהן של חברות יפניות מהעובדות שלהן לנעול נעלי עקב לעבודה. יותר מ-21 אלף איש חתמו על עצומת רשת שנוצרה על ידי שחקנית יפנית, שקראה לאסור על חובת נעילת נעלי עקב בעבודה. המחאה נודעה מאז בשם KuToo#.</p>
      <p>בתגובה, שר בממשלה אמר כי קוד הלבוש במקומות עבודה הוא "הכרחי ומתאים". יפן השמרנית מדורגת במקום ה-110 מתוך 149 במדד הפערים בין המגדרים בדוח האחרון של הפורום הכלכלי העולמי, הרבה מתחת למדינות מפותחות אחרות.</p>
    </article>
  </body>
</html>