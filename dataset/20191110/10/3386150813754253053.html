<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/cricket/shafali-verma-shatters-sachin-tendulkars-long-standing-record-maiden-t20i-half-century-vs-west/"/>
    <meta property="og:site_name" content="Lokmat"/>
    <meta property="article:published_time" content="2019-11-10T10:06:24+00:00"/>
    <meta property="og:title" content="भारताच्या 15 वर्षीय महिला क्रिकेटपटूनं मोडला सचिन तेंडुलकरचा मोठा विक्रम"/>
    <meta property="og:description" content="भारतीय महिला संघाने वन डे मालिका खिशात घातल्यानंतर वेस्ट इंडिजविरुद्धच्या ट्वेंटी-20 मालिकेची सुरुवातही धडाक्यात केली."/>
  </head>
  <body>
    <article>
      <h1>भारताच्या 15 वर्षीय महिला क्रिकेटपटूनं मोडला सचिन तेंडुलकरचा मोठा विक्रम</h1>
      <h2>भारतीय महिला संघाने वन डे मालिका खिशात घातल्यानंतर वेस्ट इंडिजविरुद्धच्या ट्वेंटी-20 मालिकेची सुरुवातही धडाक्यात केली.</h2>
      <address><time datetime="2019-11-10T10:06:24+00:00">10 Nov 2019, 10:06</time> by <a rel="author" href="https://www.lokmat.com/author/online-lokmat/" target="_blank">ऑनलाइन लोकमत</a></address>
      <p><a href="https://www.lokmat.com/topics/india/">भारतीय</a> महिला संघाने वन डे मालिका खिशात घातल्यानंतर <a href="https://www.lokmat.com/topics/west-indies/">वेस्ट इंडिजविरुद्धच्या</a> ट्वेंटी-20 मालिकेची सुरुवातही धडाक्यात केली. पहिल्या ट्वेंटी-20 सामन्यात <a href="https://www.lokmat.com/topics/india/">भारतीय</a> महिलांनी 84 धावांनी विजय मिळवल पाच सामन्यांच्या मालिकेत 1-0 अशी आघाडी घेतली. या सामन्यात 15 वर्षीय शेफाली वर्मानं 49 चेंडूंत 73 धावा केल्या. या कामगिरीसह तिनं महान फलंदाज <a href="https://www.lokmat.com/topics/sachin-tendulkar/">सचिन तेंडुलकरच्या</a> नावावर असलेल्या दीर्घकालीन विक्रम मोडण्याचा पराक्रम केला.</p>
      <figure>
        <embed-post data-src="https://www.instagram.com/p/B4rFbyJJq5A" data-service="Instagram"/>
      </figure>
      <p>प्रथम फलंदाजी करताना भारतीय महिलांनी 20 षटकांत 4 बाद 185 धावा केल्या. शेफाली आणि स्मृती मानधना यांनी पहिल्या विकेटसाठी 143 धावा जोडल्या. शेफालीनं 6 चौकार व 4 षटकार खेचून 73 धावा केल्या. ट्वेंटी-20 क्रिकेटमधील हे तिचे पहिलेच अर्धशतक ठरले. स्मृतीनं 46 चेंडूंत 11 चौकारांसह 67 धावा केल्या. कर्णधार हरमनप्रीत कौर ( 21) आणि वेदा कृष्णमुर्ती ( 15*) यांनी छोटेखानी महत्त्वाच्या खेळी केल्या. </p>
      <p>लक्ष्याचा पाठलाग करताना <a href="https://www.lokmat.com/topics/west-indies/">वेस्ट इंडिजला</a> 9 बाद 101 धावा करता आल्या. शेमैन कॅम्प्बेल ( 33) वगळता विंडीजच्या फलंदाजांना मोठी खेळी करण्यापासून भारतीय गोलंदाजांनी रोखले. शिखा पांडे, राधा यादव आणि पूनम यादव यांनी प्रत्येकी दोन विकेट्स घेतल्या. पण, या सामन्यात शेफालीनं तेंडुलकरचा विक्रम मोडला.</p>
      <figure>
        <embed-post data-src="https://www.instagram.com/p/B4rEbuPJR_l" data-service="Instagram"/>
      </figure>
      <p>आंतरराष्ट्रीय क्रिकेटमध्ये सर्वात कमी वयात अर्धशतक झळकावण्याचा तेंडुलकरचा विक्रम शेफालीनं रविवारी मोडला. सचिननं 16 वर्ष व 213 दिवसांचा असताना कसोटीत पहिले अर्धशतक झळकावले होते. शेफालीनं ट्वेंटी-20 क्रिकेटमध्ये रविवारी पहिले अर्धशतक झळकावले. तिनं 15 वर्ष व 285 दिवसांची असताना ही अर्धशतकी खेळी केली.  </p>
    </article>
  </body>
</html>