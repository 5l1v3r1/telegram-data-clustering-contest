<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/10/babos-timea-parospartneren-mult-minden-a-csapat-vb-dontoben"/>
    <meta property="og:site_name" content="infostart"/>
    <meta property="article:published_time" content="2019-11-10T10:57:00+00:00"/>
    <meta property="og:title" content="Babos Tímea párospartnerén múlt minden a csapat-vb-döntőben"/>
    <meta property="og:description" content="Nem remegett meg a keze Kristina Mladenovicnak, Franciaország harmadszor is Fed Kupa-győztes, Ausztráliát szoros küzdelemben sikerült legyőzni a döntőben. Jövőre a sorozat fináléja Budapestre jön."/>
  </head>
  <body>
    <article>
      <h1>Babos Tímea párospartnerén múlt minden a csapat-vb-döntőben</h1>
      <address><time datetime="2019-11-10T10:57:00+00:00">10 Nov 2019, 10:57</time> by <a rel="author">Infostart / MTI</a></address>
      <h3>Nem remegett meg a keze Kristina Mladenovicnak, Franciaország harmadszor is Fed Kupa-győztes, Ausztráliát szoros küzdelemben sikerült legyőzni a döntőben. Jövőre a sorozat fináléja Budapestre jön.</h3>
      <p>Franciaország harmadszor nyerte meg a női tenisz Fed Kupát, mivel a perth-i finálé utolsó, páros mérkőzésén Kristina Mladenovic és Caroline Garcia 6:4, 6:3-ra legyőzte az ausztrál Ashleigh Barty-Samantha Stosur kettőst.</p>
      <p>A 2-2-re álló finálé az utolsó csatában dőlt el. A nyitószettet főként - a Babos Tímeával párosban múlt vasárnap WTA-világbajnoki címet szerző - Mladenovicnak köszönhetően hozták a vendégek 31 perc alatt. A folytatásban a kevesebbet rontó európaiak 3:0-ra, majd 4:1-re elhúztak, és innen már nem volt visszaút a hétszeres bajnok hazaiak számára.</p>
      <p>Franciaország 1997 és 2003 után nyerte meg ismét a Fed Kupát, az 1964 óta tartó ausztrál-francia párharc ezzel 5-2-re áll.</p>
      <p>A Fed Kupa-döntőt idén rendezték meg utoljára ebben a formában, mivel a nemzetközi szövetség a férfi Davis Kupa mintájára átszervezte a sorozatot. A 2020-as, 2021-es és 2022-es döntő Budapesten lesz.</p>
      <p>
        <i>Nyitókép: MTI/EPA/Alex Plavevski</i>
      </p>
    </article>
  </body>
</html>