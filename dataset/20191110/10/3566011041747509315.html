<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546091.html/%D8%B3%D9%86%DA%AF-%D8%A7%D9%86%D8%AF%D8%A7%D8%B2%DB%8C-%D8%A8%D8%A7%D9%86%DA%A9-%D9%87%D8%A7-%D9%85%D9%87%D9%85%D8%AA%D8%B1%DB%8C%D9%86-%D9%85%D8%B4%DA%A9%D9%84-%D8%AF%D8%B1-%D9%81%D8%B6%D8%A7%DB%8C-%DA%A9%D8%B3%D8%A8-%D9%88-%DA%A9%D8%A7%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T10:19:00+00:00"/>
    <meta property="og:title" content="سنگ‌اندازی بانک‌ها مهمترین مشکل در فضای کسب و کار کرمانشاه است"/>
    <meta property="og:description" content="رئیس اتاق بازرگانی استان کرمانشاه سنگ‌اندازی بانکها را مهمترین مشکل در فضای کسب و کار این استان دانست."/>
  </head>
  <body>
    <article>
      <h1>سنگ‌اندازی بانک‌ها مهمترین مشکل در فضای کسب و کار کرمانشاه است</h1>
      <h2>رئیس اتاق بازرگانی کرمانشاه:</h2>
      <address>
        <time datetime="2019-11-10T10:19:00+00:00">10 Nov 2019, 10:19</time>
      </address>
      <p>رئیس اتاق بازرگانی استان کرمانشاه سنگ‌اندازی بانکها را مهمترین مشکل در فضای کسب و کار این استان دانست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ کیوان کاشفی در گفتگو با خبرنگار <a href="http://www.mersadnews.ir/news/386860/%D8%B3%D9%86%DA%AF%E2%80%8C%D8%A7%D9%86%D8%AF%D8%A7%D8%B2%DB%8C-%D8%A8%D8%A7%D9%86%DA%A9%D9%87%D8%A7-%D9%85%D9%87%D9%85%D8%AA%D8%B1%DB%8C%D9%86-%D9%85%D8%B4%DA%A9%D9%84-%D8%AF%D8%B1-%D9%81%D8%B6%D8%A7%DB%8C-%DA%A9%D8%B3%D8%A8-%D9%88-%DA%A9%D8%A7%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%A7%D8%B3%D8%AA">مرصادنیوز </a> در خصوص بهبود فضای کسب و کار در استان کرمانشاه اظهار داشت: بیشتر مشکلات موجود در فضای کسب و کار مربوطه به قوانین و مقررات صادر شده در کشور است که سبب ایجاد مسائلی شده است.</p>
      <p>رئیس اتاق بازرگانی استان کرمانشاه با بیان اینکه نمیتوان گفت همه مشکلات موجود در فضای کسب و کار مربوط به استان کرمانشاه است، افزود: از این نظر که مشکلات کشور در همه استان ها وجود دارد انتظار می رود در استان با توجه به نرخ بیکاری بالا فضای کسب و کار بهتر باشد.</p>
      <p>این مسئول بیان داشت: در دو فصل گذشته جایگاه کرمانشاه از نظر بهبود فضای کار بهتر شده به گونه ای که در گذشته در رتبه های آخر قرار داشت اما در دو فصل قبل ۹ پله صعود و در فصل قبل ۳ پله نزول داشت.</p>
      <p>وی خاطرنشان کرد: امیدواریم با اجرای برنامه ریزی های انجام شده که بخشی از آن در طرح اقتصاد مقاومتی آمده شاهد بهبود جایگاه استان از نظر فضای کسب و کار تا پایان سال باشیم.</p>
      <p>کاشفی با تاکید بر اینکه شاخص فضای کسب و کار از اصلی ترین شاخصه ها برای جذب سرمایه گذاری است، عنوان کرد: مهمترین مشکلات موجود در فضای کسب و کار بنا به نظر سنجی اعلام شده توسط بخش خصوصی تغییرات پی در پی سیاست ها و قوانین و مقررات، سنگ اندازی در پرداخت تسهیلات بانکی، تغییرات قیمت مواد اولیه است.</p>
      <p>رئیس اتاق بازرگانی استان کرمانشاه خواستار همکاری دستگاه های مختلف برای بهبود فضای کسب و کار شد و افزود: تدوین و اجرای سند رونق تولید یکی از گام های موثر در بهبود فضای کسب و کار در استان کرمانشاه است.</p>
      <p>انتهای پیام/</p>
    </article>
  </body>
</html>