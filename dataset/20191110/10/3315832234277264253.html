<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f6bef0e9e9a3e8ed/alegeri-prezidentiale-in-romania-au-votat-peste-3-5-milioane-de-romani.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-10T10:59:29+00:00"/>
    <meta property="og:title" content="Alegeri prezidențiale în România: Au votat peste 3,5 milioane de români"/>
    <meta property="og:description" content="Astăzi, 10 noiembrie, românii sunt așteptați la vot, la alegerile prezidențiale 2019. Potrivit Biroului Electoral Central, până la amiază au votat peste 3,5 milioane de români."/>
  </head>
  <body>
    <article>
      <h1>Alegeri prezidențiale în România: Au votat peste 3,5 milioane de români</h1>
      <address><time datetime="2019-11-10T10:59:29+00:00">10 Nov 2019, 10:59</time> by <a rel="author">Jurnal.md</a></address>
      <p>
        <b>Astăzi, 10 noiembrie, românii sunt așteptați la vot, la alegerile prezidențiale 2019. Potrivit Biroului Electoral Central, până la amiază au votat peste 3,5 milioane de români.</b>
      </p>
      <p>Peste 3,5 milioane de români care au votat până la această oră reprezintă peste 19% din totalul alegătorilor.</p>
      <p>Precizăm că în Republica Moldova au fost deschise 37 de secții de votare, dintre care 12 în Chișinău. <a href="http://jurnal.md/ro/news/1624927a96dac877/alegeri-prezidentiale-in-romania-unde-si-cum-pot-vota-romanii-din-republica-moldova.html">Vedeți aici unde se află secțiile de votare.</a></p>
      <p>Românii din afara ţării mai pot vota azi la alegerile prezidenţiale, între ora locală 07:00 şi ora locală 21:00, la acest scrutin ei având pentru prima dată la dispoziţie trei zile pentru a se prezenta la urne: 8, 9 şi 10 noiembrie. Alegătorii care la ora 21:00 se află la sediul secţiei de votare, precum şi cei aflaţi la rând în afara sediului secţiei pot să îşi exercite dreptul de vot până la ora locală 23:59.</p>
      <p>În total, în afara României au fost organizate 835 de secţii de votare, cele mai multe în Spania şi Italia.</p>
      <p>Dreptul de vot poate fi exercitat la oricare din secţiile organizate în afara ţării, pe baza unui document de identitate valabil în ziua votării. Pot vota la alegerile prezidenţiale cetăţenii români care au vârsta de cel puţin 18 ani, dacă această vârstă a fost împlinită până în ziua alegerilor inclusiv.</p>
    </article>
  </body>
</html>