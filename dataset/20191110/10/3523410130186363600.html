<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639170/%D8%AA%D8%BA%DB%8C%DB%8C%D8%B1-%D9%85%D9%88%D8%B6%D8%B9-%D8%A8%D8%A7%D8%B4%DA%AF%D8%A7%D9%87-%D8%A8%D8%A7%DB%8C%D8%B1%D9%86-%D9%85%D9%88%D9%86%DB%8C%D8%AE-%D8%AF%D8%B1-%D9%85%D9%88%D8%B1%D8%AF-%D8%AD%D8%B6%D9%88%D8%B1-%D9%81%D9%84%DB%8C%DA%A9-%D8%AF%D8%B1-%DA%A9%D8%A7%D8%AF%D8%B1-%D9%81%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T10:50:00+00:00"/>
    <meta property="og:title" content="تغییر موضع باشگاه بایرن مونیخ در مورد حضور فلیک در کادر فنی"/>
    <meta property="og:description" content="برنامه باشگاه بایرن مونیخ در مورد کادر فنی این تیم تغییر کرده و احتمال دارد هیچیک از کاندیداهای جانشینی نیکو کواچ به نیمکت باواریایی‌ها نرسند."/>
  </head>
  <body>
    <article>
      <h1>
        <a href="https://www.bultannews.com/fa/news/639170/%D8%AA%D8%BA%DB%8C%DB%8C%D8%B1-%D9%85%D9%88%D8%B6%D8%B9-%D8%A8%D8%A7%D8%B4%DA%AF%D8%A7%D9%87-%D8%A8%D8%A7%DB%8C%D8%B1%D9%86-%D9%85%D9%88%D9%86%DB%8C%D8%AE-%D8%AF%D8%B1-%D9%85%D9%88%D8%B1%D8%AF-%D8%AD%D8%B6%D9%88%D8%B1-%D9%81%D9%84%DB%8C%DA%A9-%D8%AF%D8%B1-%DA%A9%D8%A7%D8%AF%D8%B1-%D9%81%D9%86%DB%8C">تغییر موضع باشگاه بایرن مونیخ در مورد حضور فلیک در کادر فنی</a>
      </h1>
      <h2>برنامه باشگاه بایرن مونیخ در مورد کادر فنی این تیم تغییر کرده و احتمال دارد هیچیک از کاندیداهای جانشینی نیکو کواچ به نیمکت باواریایی‌ها نرسند.</h2>
      <address><time datetime="2019-11-10T10:50:00+00:00">10 Nov 2019, 10:50</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، به نظر می‌رسد که ثبت نتایج قابل قبول در کارنامه تیم فوتبال بایرن مونیخ پس از اخراج نیکو کواچ از سرمربیگری این تیم، سبب شده موضع مدیران باشگاه درباره کادر فنی تیم تغییر کند.</p>
      <p>در حالی تا پیش از این از گزینه‌هایی مانند آرسن ونگر، ماسیمیلیانو آلگری، توماس توخل و رالف رانگنیک به عنوان کاندیداهای جانشینی کواچ یاد می‌شد، اکنون این احتمال وجود دارد که بایرن مونیخ حداقل تا پایان فصل به مربی موقت فعلی، هانسی فلیک اعتماد کند.</p>
      <p>بایرن مونیخ در دو بازی که فلیک هدایتش را برعهده داشته، نخست در لیگ قهرمانان اروپا موفق شد المپیاکوس را با نتیجه 2 بر صفر شکست دهد و پس از آن هم در یک دیدار حیثیتی شب گذشته (شنبه) توانست رقیب سنتی‌اش بوروسیا دورتموند را با نتیجه 4 بر صفر شکست دهد.</p>
      <p>پیش از این گفته می‌شد که بایرن مونیخ صرفاً برای همین دو بازی هدایت تیم را به فلیک خواهد سپرد و بعد از وقفه دو هفته‌ای بازی‌های باشگاهی برای برگزاری بازی‌های ملی، جانشین قطعی کواچ معرفی خواهد شد اما اکنون به نظر می‌رسد که موضع باشگاه تغییر کرده است. کارل هاینتس رومنیگه مدیر اجرایی باشگاه بایرن مونیخ بعد از پیروزی قاطع این تیم مقابل دورتموند در ورزشگاه آلیانتس آره‌نا درباره آینده کادر فنی تیم به شبکه اسکای گفت: فلیک تا اطلاع ثانوی سرمربی بایرن مونیخ خواهد ماند».</p>
      <p>او در پاسخ به سؤالی دیگر مبنی بر اینکه آیا احتمال دارد که فلیک در بازی بعدی بایرن مونیخ (دوم آذر) مقابل فورتونا دوسلدورف همچنان روی نیمکت این تیم حضور داشته باشد، اظها رداشت: می‌توانید انتظارش را داشته باشید.</p>
      <p>رومنیگه در ادامه گفت که با آرسن ونگر هم تماس خواهد گرفت تا شبهاتی که برای او درباره ورودش به کادر فنی بایرن مونیخ به وجود آمده را برطرف کند. ونگر در مصاحبه اخیرش مدعی شده بود که رومنیگه با او تماس‌ گرفته است اما باید به قبول مسئولیت هدایت بایرن مونیخ فکر کند و اینکه نمی‌تواند تا بازگشتش از دوحه - جایی که به عنوان کارشناس شبکه beIN Sports فعالیت می‌کند - درباره این موضوع اظهارنظر کند.</p>
      <p>مدیر اجرایی باواریایی‌ها گفت: من برای آرسن احترام قائلم. ما با او تماس خواهیم گرفت و شبهات را برطرف می‌کنیم. من نمی‌خواهم به او استرس وارد کنم.</p>
    </article>
  </body>
</html>