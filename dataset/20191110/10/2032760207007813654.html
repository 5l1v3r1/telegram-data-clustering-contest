<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89157"/>
    <meta property="og:site_name" content="Denník politika"/>
    <meta property="article:published_time" content="2019-11-10T10:35:11+00:00"/>
    <meta property="og:title" content="Video: Jurčo bol pri debute v tíme AHL Bakersfield Condors vyhlásený za tretiu hviezdu zápasu"/>
    <meta property="og:description" content="10.11.2019 (Webnoviny.sk) – Slovenský hokejový útočník Tomáš Jurčo zažil vydarený návrat do zámorskej American Hockey League (AHL). Z prvého tímu Edmontonu Oilers sa presunul do kádra Bakersfieldu Condors a hneď v prvom vystúpení získal ocenenie pre tretiu hviezdu zápasu, v ktorom jeho klub zdolal San Jose Barracuda 6:3. Košický rodák si pripísal dve asistencie, jeden mínusový bod a dve trestné minúty."/>
  </head>
  <body>
    <article>
      <h1>Video: Jurčo bol pri debute v tíme AHL Bakersfield Condors vyhlásený za tretiu hviezdu zápasu</h1>
      <address><time datetime="2019-11-10T10:35:11+00:00">10 Nov 2019, 10:35</time> by <a rel="author">Webnoviny</a></address>
      <p>10.11.2019 (Webnoviny.sk) – Slovenský hokejový útočník Tomáš Jurčo zažil vydarený návrat do zámorskej American Hockey League (AHL). Z prvého tímu Edmontonu Oilers sa presunul do kádra Bakersfieldu Condors a hneď v prvom vystúpení získal ocenenie pre tretiu hviezdu zápasu, v ktorom jeho klub zdolal San Jose Barracuda 6:3. Košický rodák si pripísal dve asistencie, jeden mínusový bod a dve trestné minúty.</p>
      <p>Štatistiky si vylepšil aj 20-ročný obranca Martin Fehérváry vo farbách Hershey Bears. Talentovaný slovenský reprezentant asistoval pri jednom z dvoch gólov „medveďov“, ktorí prehrali na klzisku Lehigh Valley Phantoms 2:3 po predĺžení.</p>
      <p>Fehérváry odohral v doterajšej sezóne za Hershey 11 duelov s bilanciou 2+5, ďalšie tri štarty bez bodového zisku pridal v NHL za Washington Capitals.</p>
      <p>V súboji dvoch slovenských hokejistov bol úspešnejší Christián Jaroš, keďže jeho Belleville Senators zvíťazilo na ľade Hartfordu Wolf Pack 4:3 po samostatných nájazdoch. V bránke domáceho mužstva sa objavil Adam Húska, ktorý zlikvidoval 22 z 25 striel súpera.</p>
      <p>Útočníci Marián Studenič (Binghamton Devils), Róbert Lantoši (Providence Bruins), Adam Ružička (Stockton Heat) a Marko Daňo (Cleveland Monsters) v sobotu nebodovali, obranca Martin Marinčin (Toronto Marlies) a útočník Martin Pospíšil (Stockton Heat) do hry nezasiahli.</p>
      <p>Viac k témam: <a href="https://www.webnoviny.sk/tag/ahl/"><u>AHL</u></a><br/>Zdroj: Webnoviny.sk – <a href="https://www.webnoviny.sk/video-jurco-bol-pri-debute-v-time-ahl-bakersfield-condors-vyhlaseny-za-tretiu-hviezdu-zapasu/"><u>Video: Jurčo bol pri debute v tíme AHL Bakersfield Condors vyhlásený za tretiu hviezdu zápasu</u></a> © SITA Všetky práva vyhradené.</p>
    </article>
  </body>
</html>