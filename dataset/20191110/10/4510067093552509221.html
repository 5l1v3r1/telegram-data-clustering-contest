<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-13/primarul-ilie-bolojan-a-votat-la-colegiul-gojdu-pentru-un-presedinte-cu-experienta-si-care-sa-poata-colabora-cu-guvernul-152683.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T10:10:00+00:00"/>
    <meta property="og:title" content="Primarul Ilie Bolojan a votat la Colegiul Gojdu, pentru un preşedinte „cu experienţă” şi care „să poată colabora cu Guvernul” (FOTO / VIDEO)"/>
    <meta property="og:description" content="Primarul Oradiei, Ilie Bolojan, a rămas un alegător matinal. Preşedintele PNL Bihor a votat dimineaţa devreme la una din cele două secţii găzduite de Colegiul Naţional Emanuil Gojdu. La cererea jurnaliştilor, ulterior a spus că şi-a dat sufragiul pentru un preşedinte experimentat, care poate colabora cu Guvernul şi care reprezintă cu demnitate ţara."/>
  </head>
  <body>
    <article>
      <h1>Primarul Ilie Bolojan a votat la Colegiul Gojdu, pentru un preşedinte „cu experienţă” şi care „să poată colabora cu Guvernul” (FOTO / VIDEO)</h1>
      <address><time datetime="2019-11-10T10:10:00+00:00">10 Nov 2019, 10:10</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/vot-Bolojan-10112019_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot-Bolojan-10112019_02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot-Bolojan-10112019_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot-Bolojan-10112019_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot-Bolojan-10112019_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot-Bolojan-10112019_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot-Bolojan-10112019_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot-Bolojan-10112019_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot-Bolojan-10112019_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot-Bolojan-10112019_10.JPG"/>
        </figure>
      </slideshow>
      <p>
        <b>Primarul Oradiei, Ilie Bolojan, în acelaşi timp preşedintele PNL Bihor, şi-a exercitat dreptul de vot, ca de obicei, matinal, duminică, la ora 8.30, la secţia de votare 125 din incinta Colegiului Naţional Emanuil Gojdu (al cărui absolvent este), la care este arondat.</b>
      </p>
      <p>După ce a salutat membrii Biroului secţiei de votare, Bolojan a primit buletinul de vot, a intrat în cabină, a ştampilat şi l-a introdus în urnă fără să facă niciun comentariu, aşa că în circa un minut a şi ieşit.</p>
      <p>Abordat de reporteri la plecare, liderul PNL Bihor a spus care a fost motivaţia votului său, afirmând că a avut în vedere un candidat cu experienţă, care a dovedit că în plan extern poate reprezenta "cu demnitate" România, iar în plan intern "poate colabora cu Guvernul" aşa încât ritmul de dezvoltare al societăţii să fie mai accelerat.</p>
      <figure>
        <img src="https://www.ebihoreanul.ro/user_files/vot-Bolojan-10112019_07.JPG"/>
      </figure>
      <p>"Preşedintele României este cel care reprezintă ţara noastră în relaţiile externe, am votat pentru un preşedinte care ne reprezintă cu demnitate. Preşedintele este cel care dă direcţia, asta presupune să fie un om cu experienţă. Am votat pentru un preşedinte care asigură direcţia pro-europeană a României. Nu în ultimul rând, preşedintele şi Guvernul – pentru ca ţara noastră să prospere cu viteză – trebuie să poată colabora, şi am votat pentru un preşedinte care, împreună cu Guvernul, poate asigura o bună guvernare", a spus Bolojan.</p>
      <p>Întrebat dacă, în calitatea sa de preşedinte al PNL Bihor, i-ar conveni ca în turul doi, peste două săptămâni, să acceadă candidata PSD, Viorica Dăncilă, sau cel al USR-PLUS, Dan Barna, primarul Oradiei a refuzat comentarii despre aceştia. "Nu fac asemenea declaraţii", a spus Bolojan, sec.</p>
      <figure>
        <iframe src="https://www.youtube.com/embed/i7JWAkZBWUg" width="460" height="360" data-service="Youtube" scrolling="no"/>
      </figure>
    </article>
  </body>
</html>