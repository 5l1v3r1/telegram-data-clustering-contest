<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119137-lsv-osnovati-direkciju-za-upravljanje-vanrednim-situacijama-rad-ruskog-centra-u-nisu-los?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-10T10:50:06+00:00"/>
    <meta property="og:title" content="LSV: Osnovati direkciju za upravljanje vanrednim situacijama, rad ruskog centra u Nišu loš"/>
    <meta property="og:description" content="Liga socijaldemokrata Vojvodine (LSV) ocenila je danas da je nedavni požar na Staroj planini u Srbiji još jednom pokazao da je rad Srpsko-ruskog humanitarnog cetra u Nišu loš i založila se za osnivanje direkcije za upravljanje vanrednim situacijama.Ta stranka je u saopštenju za javnost podsetila da je načelnik Sektora za vanredne situacije MUP-a Srbije Predrag Marić rekao da je avion za koji je Vlada Srbije na vreme uputila poziv Vladi Ruske Federacije izostao jer &quot;ponekad njegov dolazak duže traje&quot;.&quot;Duži dolazak ruskog aviona za gašenje požara i 'niških Rusa', prisetimo se, potrajao je i u slučaju prošlogodišnjeg gašenja požara u Grčkoj u kojima je 80 ljudi izgubilo život, iako je ovaj centar predstavljen i najavljen kao regionalni i balkanski centar za vanredne situacije, iz čega se jasno može videti da on to nije ni tehnički ni politički&quot;, naveo je Velimir Kovačević, predsednik Stručnog saveta za odbranu i bezbednost LSV-a.On je postavio pitanje zašto centralna vlast &quot;uporno odbija&quot; da osnaži lokalne vlasti…"/>
  </head>
  <body>
    <article>
      <h1>LSV: Osnovati direkciju za upravljanje vanrednim situacijama, rad ruskog centra u Nišu loš</h1>
      <address>
        <time datetime="2019-11-10T10:50:06+00:00">10 Nov 2019, 10:50</time>
      </address>
      <p><b>Liga socijaldemokrata Vojvodine (LSV) ocenila je danas da je nedavni požar na Staroj planini u Srbiji još jednom pokazao da je rad Srpsko-ruskog humanitarnog cetra u Nišu loš i založila se za osnivanje direkcije za upravljanje vanrednim situacijama.</b><br/><br/>Ta stranka je u saopštenju za javnost podsetila da je načelnik Sektora za vanredne situacije MUP-a Srbije Predrag Marić rekao da je avion za koji je Vlada Srbije na vreme uputila poziv Vladi Ruske Federacije izostao jer "ponekad njegov dolazak duže traje".<br/><br/>"Duži dolazak ruskog aviona za gašenje požara i 'niških Rusa', prisetimo se, potrajao je i u slučaju prošlogodišnjeg gašenja požara u Grčkoj u kojima je 80 ljudi izgubilo život, iako je ovaj centar predstavljen i najavljen kao regionalni i balkanski centar za vanredne situacije, iz čega se jasno može videti da on to nije ni tehnički ni politički", naveo je Velimir Kovačević, predsednik Stručnog saveta za odbranu i bezbednost LSV-a.<br/><br/>On je postavio pitanje zašto centralna vlast "uporno odbija" da osnaži lokalne vlasti i lokalne zajednice za smanjenje rizika od katastrofa, jer se u praksi pokazalo da je sadašnje uredjenje Sektora za vanredne situacije u okviru MUP-a "arhaično".<br/><br/>"Za uredjenje preventivnog delovanja protiv elementarnih nepogoda na lokalnom nivou nadležno je Ministarstvo životne sredine i ono je u okviru pregovaračkog poglavlja 27. prepoznato kao najodgovornije za mere i aktivnosti koje se planiraju i preduzimaju iz oblasti katastrofa, pa je otuda sadašnje uredjenje s ključnom ulogom Sektora za vanredne situacije u upravljanju vanrednim situacijama u okviru MUP-a još više neodrživo", naveo je Kovačević.<br/><br/>Upitao je Vladu Srbije zašto se odustalo od izmeštanja Sektora za vanredne situacije iz MUP-a Srbije, pošto je posle svetske konferencije u Sendaiju u Japanu 2015. godine, na kojoj su državama članicama UN date preporuke kako da se organizuju i efikasnije rade na smanjenju rizika od katastrofa, postojala inicijativa da Vlada Srbije formira posebnu direkciju za smanjenje rizika i upravljanje u vanrednim situacijama sa nacionalnim trening centrom za vanredne situacije.<br/><br/>"Ta direkcija bi sa profesionalnim kriznim menadžmentom i osposobljenim ljudskim resursima – snagama za zaštitu i spasavanje, uz adekvatne materijalno-tehničke resurse, rasporedjene lokalno prema utvrdjenim mapama rizika, mogla adekvatno postupati u vanrednim situacijama", ocenio je Kovačević.</p>
    </article>
  </body>
</html>