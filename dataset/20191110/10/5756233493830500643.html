<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620768/%D9%88%D8%A7%DA%A9%D9%86%D8%B4-%D9%87%D8%A7%D8%B4%D9%85%DB%8C-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D8%A7%D8%AE%DB%8C%D8%B1-%D9%82%D8%A7%D9%84%DB%8C%D8%A8%D8%A7%D9%81"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T10:52:00+00:00"/>
    <meta property="og:title" content="واکنش هاشمی به اظهارات اخیر قالیباف"/>
    <meta property="og:description" content="رئیس شورای شهر تهران در واکنش به اظهارات جدید قالیباف عنوان کرد که قضاوت در مورد پرونده‌های گذشته در حوزه اختیارات مقامات قضایی است."/>
  </head>
  <body>
    <article>
      <h1>واکنش هاشمی به اظهارات اخیر قالیباف</h1>
      <address>
        <time datetime="2019-11-10T10:52:00+00:00">10 Nov 2019, 10:52</time>
      </address>
      <p>
        <i>رئیس شورای شهر تهران در واکنش به اظهارات جدید قالیباف عنوان کرد که قضاوت در مورد پرونده‌های گذشته در حوزه اختیارات مقامات قضایی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> محسن هاشمی صبح امروز در ابتدای جلسه شورای شهر تهران با اشاره به قرار گرفتن در هفته وحدت گفت: بیش از هر زمان دیگری امت اسلام تشنه و نیازمند نسیم رحمت و وحدت نبوی هستند تا کینه ، خشونت و دشمنی را به اخوت و الفت تبدیل کنند.</p>
      <p>وی با اشاره به قرار گرفتن در آستانه وحدت گفت: اظهارات توأم با گلایه و تخطئه شهردار سابق نسبت به مدیریت شهری تهران، زیبنده نبود.</p>
      <p>رییس شورای شهر تهران عنوان کرد: رویه بنده در اداره شورای شهر جلوگیری از تنش‌زایی و صرف شدن انرژی همکاران در مدیریت شهری به دور از مباحث مربوط به گذشته و اختلافات ناشی از آن بوده و این انتظار را نیز از مدیران شهری گذشته داریم که از بیان اظهارات خارج از دایره انصاف خودداری کنند و قضاوت در مورد پرونده‌های گذشته را به قوه قضاییه بسپارند.</p>
      <p>وی با بیان اینکه شهروندان تهرانی با رأی بی سابقه خود خواستار تحول در وضعیت اداره شهر و توقف روندهای نادرست تصمیم گیری شدند، گفت: اگر چه مدیران شهری برای اجرای مطالبات به حق مردم به صورت کامل نتوانستند به موفقیت برسند اما به معنی تایید سیاست‌های گذشته نیست و حتما باید تحولاتی ایجاد شود.</p>
      <p>هاشمی با بیان اینکه از مسئولان گذشته و فعلی مدیریت شهری می‌خواهم که به جای مجادلات کلامی، پیگیری حقوق مردم را سرلوحه خود قرار دهند، تصریح کرد: تحمل شرایط سخت کنونی با اختلافات و درگیریهای لفظی مدیران برای مردم سخت‌تر می‌شود.</p>
    </article>
  </body>
</html>