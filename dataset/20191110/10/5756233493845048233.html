<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620769/%D8%AE%D8%B1%D9%88%D8%AC-%DB%B2%DB%B2-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D8%A7%D8%B2-%DA%A9%D8%B4%D9%88%D8%B1-%D8%AF%D8%B1-%D8%B2%D9%85%D8%A7%D9%86-%D8%A7%D8%AD%D9%85%D8%AF%DB%8C%E2%80%8C%D9%86%DA%98%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T10:56:00+00:00"/>
    <meta property="og:title" content="خروج ۲۲ میلیارد دلار از کشور در زمان احمدی‌نژاد"/>
    <meta property="og:description" content="غلامعلی جعفرزاده ادعای اسحاق جهانگیری درباره خروج ۲۲ میلیارد دلار از کشور در دولت سابق برای مبارزه با افزایش قیمت ارز را تایید کرد."/>
  </head>
  <body>
    <article>
      <h1>خروج ۲۲ میلیارد دلار از کشور در زمان احمدی‌نژاد</h1>
      <h2>تایید حرف‌های جهانگیری</h2>
      <address>
        <time datetime="2019-11-10T10:56:00+00:00">10 Nov 2019, 10:56</time>
      </address>
      <p>
        <i>غلامعلی جعفرزاده ادعای اسحاق جهانگیری درباره خروج ۲۲ میلیارد دلار از کشور در دولت سابق برای مبارزه با افزایش قیمت ارز را تایید کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نایب رئیس فراکسیون مستقلین مجلس درخصوص اظهارات اسحاق جهانگیری مبنی بر خروج ۲۲ میلیارد دلار ارز برای کنترل قیمت ارز در دولت سابق، اظهار داشت: اولین بار که من این موضوع را در قالب مصاحبه‌ای با یک سایت معروف مطرح کردم، بعد از یک ساعت، آن خبر از روی سایت حذف شد و مسئولان آن سایت خبری گفتند، از طرف یک نهاد نظارتی با ما تماس گرفتند و مجبور به حذف این خبر شدیم، این در شرایطی بود که من تمامی اسناد مربوط به موضوع را در اختیار داشتم.</p>
      <p>غلامعلی جعفرزاده افزود: سخنان آقای جهانگیری در زمینه خروج ۲۲ میلیارد دلار از کشور در دولت سابق برای مبارزه با افزایش قیمت ارز، درست است و ما خیلی قبل‌ترها نیز از این موضوع خبر داشتیم. یکی از اتهاماتی که منجر به محاکمه یکی از اطرافیان محمود احمدی‌نژاد شد، همین موضوع خروج ۲۲ میلیارد دلار ارز از کشور بود. نهادهای نظارتی به این موضوع ورود کرده‌اند، اما نباید انتظار داشت که به صورت گسترده‌ای این موضوعات را رسانه‌ای کنند، زیرا یک استدلال‌هایی پشت این قضیه وجود دارد و جنبه‌های دیگر آن باعث شده است که نتوانسته‌اند این مسأله را رسانه‌ای کنند.<br/>جعفرزاده گفت که اسناد و مدارک لازم در این باره را در اختیار دارد و آنها را ارائه می‌کند.</p>
    </article>
  </body>
</html>