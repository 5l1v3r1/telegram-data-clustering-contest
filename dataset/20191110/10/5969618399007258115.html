<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/Arnaoutoglou/aek-kserw-ti-den-ekanes-se-deka-ntermpi.5636593.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-10T10:07:00+00:00"/>
    <meta property="og:title" content="ΑΕΚ: Ξέρω τι (δεν) έκανες σε δέκα ντέρμπι"/>
    <meta property="og:description" content="Ο Βαγγέλης Αρναούτογλου γράφει για την 11η προσπάθεια της ΑΕΚ να πάρει ένα ντέρμπι ελληνικής λίγκας και θυμίζει τι δεν έκανε τις 10 προηγούμενες, χτίζοντας το αρνητικό σερί."/>
  </head>
  <body>
    <article>
      <h1>ΑΕΚ: Ξέρω τι (δεν) έκανες σε δέκα ντέρμπι</h1>
      <h2>Ο Βαγγέλης Αρναούτογλου γράφει για την 11η προσπάθεια της ΑΕΚ να πάρει ένα ντέρμπι ελληνικής λίγκας και θυμίζει τι δεν έκανε τις 10 προηγούμενες, χτίζοντας το αρνητικό σερί.</h2>
      <address><time datetime="2019-11-10T10:07:00+00:00">10 Nov 2019, 10:07</time> by <a rel="author">Βαγγέλης Αρναούτογλου</a></address>
      <p>Ήταν πρωταπριλιά του 2018 και δεν επρόκειτο για ψέμα! Η <a href="https://www.sport24.gr/football/omades/aek/">ΑΕΚ</a> επικρατούσε με 3-0 του <a href="https://www.sport24.gr/football/omades/panathinaikos/">Παναθηναϊκού</a> στο ΟΑΚΑ ως γηπεδούχος, πραγματοποιώντας ακόμα ένα σημαντικό βήμα για την κατάκτηση του τίτλου. Περίπου 600 ημέρες μετά κι ενώ έχουν μεσολαβήσει 10 ντέρμπι ελληνικού πρωταθλήματος, η Ένωση αγνοεί τι εστί νίκη σε τέτοια παιχνίδια. Διότι σταδιακά, άρχισε να απεμπολεί από μόνη της, αυτό που την χαρακτήριζε:</p>
      <p><b>12.5.2018, ΑΕΚ - ΠΑΟΚ 0-2 (ΤΕΛΙΚΟΣ ΚΥΠΕΛΛΟΥ): </b>Το μυαλό σου ήταν αφημένο στο πανηγύρι της Νέας Φιλαδέλφειας, εκεί όπου μετά από 24 χρόνια, πανηγύρισες τον τίτλο της πρωταθλήτριας. Σε είδα να παρουσιάζεται κατώτερη των περιστάσεων, έχασες το ματς δίχως να το «πολεμήσεις» και έμεινες στα «παχιά» λόγια των προηγούμενων ημερών. Χαλάλι σου όμως, είχες πάρει μερικά 24ωρα τον τίτλο που ονειρευόσουν, αυτόν που σε 4-5 περιπτώσεις σου είχαν στερήσει με πλάγιους τρόπους. Όμως δεν έμεινες εκεί. Όμως δεν ήταν απλά μια κακή παρένθεση, αντιθέτως ήταν η αφετηρία του κακού...</p>
      <p><b>23.9.2018, ΠΑΟΚ-ΑΕΚ 2-0:</b> Φεύγεις από το γήπεδο με την αίσθηση ότι αδικήθηκες βάσει της εικόνας του αγώνα και των άτυχων στιγμών σου. Είχες δύο δοκάρια, επιπλέον δύο μεγάλες ευκαιρίες χαμένες, όντως έπαιξες μπάλα στην Τούμπα. Όμως αδίκησες και τον εαυτό σου. Ήσουν τόσο αφελής, όσο δεν ήσουν ποτέ ανασταλτικά την προηγούμενη σπουδαία σεζόν σου σε Ελλάδα και Ευρώπη. Δώρισες τα δύο γκολ και άφησες πίσω απότομα και δίχως ισορροπημένο πλάνο την επιτυχημένη συνταγή σου, την αξεπέραστη ανασταλτική λειτουργία σου.</p>
      <p><b>7.10.2018, ΑΕΚ - ΟΣΦΠ 1-1:</b> Είχες πολλές και σημαντικές απουσίες, αλλά και ένα πλάνο εκτός ποδοσφαιρικής λογικής, ανούσιο και αστήρικτο από κάποια συγκεκριμένη τακτική κεντρική ιδέα. Βρέθηκες πίσω στο σκορ μετά από ένα υπέροχο γκολ του Φορτούνη και μετά η εντολή από τον πάγκο ήταν να κάνει μπακ ντορ πάσες ο Γκάλο μήπως και καρφώσει τη μπάλα ο Γιακμουμάκης, ο οποίος είχε περάσει στο ματς ως αλλαγή. Τελικά, γιόμα στη γιόμα, ο Μπακασέτας έσωσε με μακρινή κεφαλιά την παρτίδα και πήρες την ισοπαλία στο 90'.</p>
      <p><b>3.11.2018, ΠΑΟ - ΑΕΚ 0-0: </b>Ο ΠΑΟΚ είχε αφήσει βαθμούς, κι εσύ είχες την ευκαιρία να μειώσεις τη διαφορά από την κορυφή, απέναντι σε μια ομάδα που αναζητούσε την ταυτότητά της, αλλά έτρεχε και πίεζε πολύ. Πάρα πολύ!</p>
      <p>Σε παρατηρούσα να βολοδέρνεις, ανήμπορη να παρουσιάσεις έστω την παραμικρή αντίδραση, μεσοεπιθετικά ήσουν ανύπαρκτη και στον πάγκο ο προπονητής σου, αδυνατούσε όπως και στα προηγούμενα ντέρμπι, να εμπνευστεί ένα σχέδιο άλλης προσέγγισης. Έφυγες από το γήπεδο με την ισοπαλία και παραδέχτηκες ότι... «πάλι καλά». Διότι η εικόνα σου, ήταν για να χάσεις!</p>
      <p><b>3.2.2109, ΑΕΚ - ΠΑΟΚ 1-1: </b>Εμφανίζεσαι στο γήπεδο με έναν αέρα και σιγουριά νίκης που ανέδιδε μια οσμή υπεροψίας, ενώ δεν είχες δικαίωμα να αισθάνεσαι έτσι. Βρέθηκες μόλις στο 10' να χάνεις, μετά από γκολ του Μαουρίσιο, αλλά η τύχη σου χαμογέλασε καθώς σου έδωσε την ευκαιρία να παίξεις με παίκτη παραπάνω για +60 λεπτά (αποβολή Ζαμπά στο 32'). Ωστόσο το έπιασες από εκεί που το είχες αφήσει κόντρα στον Ολυμπιακό. Χωρίς τακτικό πλάνο, σέντρα στη σέντρα, γιόμα στη γιόμα. Βρήκες ένα γκολ μετά από γέμισμα του Λιβάγια και εκτέλεση του Πόνσε, αλλά αρκέστηκες σε αυτό διότι δεν μπορούσες να ζητήσεις τίποτα περισσότερο.</p>
      <p><b>17.2.2019, ΟΣΦΠ - ΑΕΚ 4-1:</b> Μπήκες στο παιχνίδι με πνεύμα που μου θύμισε εκείνο το ματς στο οποίο ο Σκόκο κόλλησε δύο γκολάρες και έφυγες νικήτρια (6/1/2010) από εκεί μέσα. Πήγες στα αποδυτήρια για το ημίχρονο με το υπέρ σου 1-0 (σκόρερ ο Πόνσε στο 3'), όμως εκεί άφησες όλα τα καλά που σε χαρακτήριζαν. Βγήκες στο δεύτερο ημίχρονο και αντί για ΑΕΚ, ήσουν κάτι σαν το Κορδελιό (στις κακές βραδιές του). Κατέρρευσες στο 2-1 και στο τέλος έφαγες τέσσερα. Με τις υγείες σου!</p>
      <p><b>9.3.2019, ΠΑΟ - ΑΕΚ 0-0: </b>Ήταν ένα ματς με μοναδικό ενδιαφέρον το γόητρο. Αλλά πλέον, είχες αρχίσει να ξεχνάς πως είναι να παίζει έστω γι αυτό. Ματς το οποίο ουδείς θα θυμάται και θα μνημονεύει, ωστόσο το σερί συνέχισε να γράφει ότι δεν τα κατάφερες ούτε και σε αυτό! Άοσμη επιθετικά και δημιουργικά, δίχως όρεξη να αλλάξεις την προδιαγραμμένη μοίρα σου, ενόψει του επερχόμενου τελικού Κυπέλλου.</p>
      <p><b>11.5.2019, ΠΑΟΚ - ΑΕΚ 1-0 (ΤΕΛΙΚΟΥ ΚΥΠΕΛΛΟΥ):</b> Πριν από το ματς και βάσει των δηλώσεων εκπροσώπων σου, εμφανίζεσαι αποφασισμένη να μπεις με το μαχαίρι στα δόντια και να επιβληθείς. Όμως παρουσιάζεσαι σαν «λουλού και κουρελού». Δεν είναι ότι ο αντίπαλος σου, επιβάλλεται με άνεση, όσο το ότι εσύ μοιάζεις μη ικανή να απειλήσεις.</p>
      <p>Δέχεσαι γκολ στη χειρότερη στιγμή (45') και πας στα αποδυτήρια «ημιθανής». Το παλεύεις για λίγο στην επανάληψη, σου αρνούνται ένα πεντακάθαρο πέναλτι, όμως και πάλι, έστω μία φάση της προκοπής δεν μπορείς να βγάλεις. Ο αντίπαλος παίρνει σβηστά και χαλαρά τον τελικό.</p>
      <p><b>29.9.2019, ΑΕΚ - ΠΑΟΚ 2-2:</b> Είναι η πρώτη φορά μετά από πολλά ντέρμπι, που τουλάχιστον εμφανίζεις ψυχή στο γήπεδο. Τακτικά είσαι λάθος στημένη κι από τύχη πηγαίνεις στα αποδυτήρια για το ημίχρονο με το εις βάρος σου 0-1, αφού ο Μπίσεσβαρ έχασε πέναλτι και ο Σφιντέρσκι που έμοιαζε απέναντί σου με τον κλώνο του Φαν Μπάστεν, έχει πετάξει στα σκουπίδια δύο δώρα της άμυνάς σου. Το παλεύεις όμως, ισοφαρίζεις, δέχεσαι και δεύτερο, ισοφαρίζεις ξανά και στο ακυρώνουν, βρίσκεις τελικά το 2-2. Εστω για ένα ημίχρονο, είσαι ΑΕΚ ξανά, στο τέλος όμως δεν είσαι νικήτρια. Και δυστυχώς για σένα, πρόκειται για μια αναλαμπή...</p>
      <p><b>27.10.2019, ΟΣΦΠ - ΑΕΚ 2-0:</b> Η πνευματική προσέγγισή σου ήταν σωστή, εμφανίστηκες εκεί για να παίξεις το ματς στα ίσια, με τέσσερις μεσοεπιθετικούς και πίστη ότι κάτι μπορείς να πάρεις. Τακτικά ωστόσο ήσουν λάθος στημένη, έχασες τη μεσαία γραμμή και έκανες δώρο τα δύο γκολ στον αντίπαλο. Προδόθηκες από τους σημαίνοντες παίκτες σου που κινήθηκαν στα ρηχά και τελικά, έδωσες μια άνετη νίκη στον αντίπαλο. Συμπλήρωσες 10 ντέρμπι χωρίς νίκη και σήμερα ψάχνεις τη γιατρειά σου. Θα τη βρεις;</p>
    </article>
  </body>
</html>