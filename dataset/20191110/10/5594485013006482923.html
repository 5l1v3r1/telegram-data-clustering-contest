<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/ganyata-spasyava-dshcherya-si-ot-pokhotliv-suchenik_news708445.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-10T10:55:00+00:00"/>
    <meta property="og:title" content="Ганята спасява дъщеря си от похотлив съученик"/>
    <meta property="og:description" content="Последното стълпотворение между девойката и младежа станало миналия месец в часа по музика, когато според бащата тийнейджърът седнал близо до Лора и се опитал д"/>
  </head>
  <body>
    <article>
      <h1>Ганята спасява дъщеря си от похотлив съученик</h1>
      <h2>Последното стълпотворение между девойката и младежа станало миналия месец в часа по музика, когато според бащата тийнейджърът седнал близо до Лора и се опитал да й пусне ръка, девойката го зашлевила и започнал боят между двамата</h2>
      <address>
        <time datetime="2019-11-10T10:55:00+00:00">10 Nov 2019, 10:55</time>
      </address>
      <p>https://blitz.bg/obshtestvo/regioni/ganyata-spasyava-dshcherya-si-ot-pokhotliv-suchenik_news708445.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573371728-professor-800x480.jpg"/>
      </figure>
      <p>
        <b>Благоевградският ресторантьор Иван Ганев-Ганята предприе спасителна акция на дъщеря си Лора, която е седмокласничка в Трето ОУ в Благоевград. Момичето от години се оплаква от тормоза, който й оказва неин съученик, но до момента учителите и ръководството на училището не са предприели никакви действия, съобщава struma.bg.</b>
      </p>
      <p>Последното стълпотворение между девойката и съученика й станало миналия месец в часа по музика, когато според бащата тийнейджърът седнал близо до Лора и се опитал да й пусне ръка, девойката го зашлевила и започнал боят между двамата. По-късно учителят Йосиф Калпачки обяснил, че не е видял нищо.</p>
      <p>Бабата на момчето пък, която е бивша учителка по литература в Благоевград, била категорична, че е невъзможно внукът й да направи такова нещо и най-вероятно момичето се е държало предизвикателно и си е получило заслуженото.</p>
      <p>Според Ганята, който редовно ходи на родителските срещи на дъщеря си, на тях доста родители се оплаквали от агресивното поведение на няколко седмокласници, но никой от училищното ръководство не предприемал нищо срещу тях.</p>
      <p>Лора пък си спомни, че една от съученичките й, дъщеря на полицай, дори била принудена да напусне училището, за да се отърве от групата младежи.</p>
      <p>Миналата седмица Ганев поиска среща с директора на училището Михаил Спасов, на която присъства и репортер на „Струма“. Ганята изложи проблема на дъщеря си, която не за пръв път става жертва на седмокласника, и настоя Спасов да проучи случая и да предприеме мерки.</p>
      <p>Директорът обеща да се заеме незабавно със случая и да информира бащата по телефона какво е установил и какво ще направи, за да спре тормозът над дъщеря му. До четвъртък, когато се навършиха 10 дни след посещението в директорския кабинет, Спасов не се беше обадил, не вдигаше и телефона си.</p>
      <p>„Най-вероятно ще преместя дъщеря си втория срок в друга паралелка, като междувременно ще обсъдим с майка й възможността да сменим и училището – коментира за „Струма“ Ганев. – За мен е недопустимо детето ми да ходи притеснено на училище, а учителите, и особено директорът, да се правят, че дисциплината им е наред”, категоричен бе той.</p>
      <p>„Аз съм много добре с литературата и класната на една от съседните паралелки е съгласна да се преместя при нея, за да довърши подготовката ми, защото ми предстоят изпити, така че вероятно ще послушам татко, ако нещата не се променят”, коментира и Лора Ганева.</p>
    </article>
  </body>
</html>