<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/10/ezuttal-szandekosan-sokkolja-a-lakossagot-a-rendorseg"/>
    <meta property="og:site_name" content="infostart"/>
    <meta property="article:published_time" content="2019-11-10T10:15:00+00:00"/>
    <meta property="og:title" content="Ezúttal szándékosan sokkolja a lakosságot a rendőrség"/>
    <meta property="og:description" content="Az ORFK kampányfilmet készített, amiben azt mutatják be, hogy mennyire veszélyes fogalmatlannak lenni, amikor balesetet akarunk bejelenteni."/>
  </head>
  <body>
    <article>
      <h1>Ezúttal szándékosan sokkolja a lakosságot a rendőrség</h1>
      <address><time datetime="2019-11-10T10:15:00+00:00">10 Nov 2019, 10:15</time> by <a rel="author">Infostart / MTI</a></address>
      <h3>Az ORFK kampányfilmet készített, amiben azt mutatják be, hogy mennyire veszélyes fogalmatlannak lenni, amikor balesetet akarunk bejelenteni.</h3>
      <p>Sokkoló reklámfilmet készített az Országos Rendőr-főkapitányság a közlekedési balesetek megelőzésére - mondta Berzai Zsolt alezredes, az Országos Balesetmegelőzési Bizottság főtitkára vasárnap a köztelevízióban.</p>
      <p>A reklámfilmben azt mutatják be, hogy egy súlyos baleset bejelentője mennyire nem tudja megadni a baleset helyét, ahova a sürgős segítséget kellene küldeni.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fbalesetmegelozes%2Fvideos%2F2959302624084372%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Hozzátette: a kampánnyal az a cél, hogy sokkolják a közlekedőket, az autóvezetőket, mert bárkivel történhet baleset. Egyben arra akarják felhívni a figyelmet, hogy a segélyhívó használatakor</p>
      <blockquote>fontos a helyszín pontos megjelölése, a bejelentő nevének és telefonszámának megadása.</blockquote>
      <p>Emlékeztetett arra, hogy úgynevezett vörös kódot adott ki a rendőrség az elmúlt időszak baleseti adatai miatt, miután csak októberben 71-en vesztették életüket a közutakon. Ez kiugróan magas szám - hangsúlyozta.</p>
      <p>Havonta átlagosan 50-en halnak meg az utakon. A balesetek egyik fő oka, hogy a közlekedők nem alkalmazkodnak a változó időjárási körülményekhez, a látási és útviszonyokhoz - tette hozzá.</p>
      <p>A kód kiadása azt is jelenti, hogy fokozott ellenőrzésekre, rendőri jelenlétre lehet számítani - mondta.</p>
      <p>
        <i>Nyitókép: Pixabay</i>
      </p>
    </article>
  </body>
</html>