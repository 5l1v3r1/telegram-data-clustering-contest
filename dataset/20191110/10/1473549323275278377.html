<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/kultura-styl,8/festiwal-energa-camerimage-danny-devito-peter-greenaway-helena-trestikova-z-nagrodami,984309.html"/>
    <meta property="og:site_name" content="TVN24"/>
    <meta property="article:published_time" content="2019-11-10T10:17:03+00:00"/>
    <meta property="og:title" content="Greenaway, Trestikova, DeVito uhonorowani w Toruniu"/>
    <meta property="og:description" content="W sobotę w Toruniu ruszyła 27. edycja Festiwalu EnergaCamerimage, poświęconego sztuce operatorów filmowych. Podczas gali otwarcia nagrodzono aktora Danny'ego DeVito, reżyser Petera Greenawaya oraz ..."/>
  </head>
  <body>
    <article>
      <h1>Greenaway, Trestikova, DeVito uhonorowani w Toruniu</h1>
      <address><time datetime="2019-11-10T10:17:03+00:00">10 Nov 2019, 10:17</time> by <a rel="author">ToL,akr/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/ab43c3f8-85d0-4489-ad61-08d93c414e1e-480p.mp4" autoplay="" loop=""/>
        <figcaption>Danny DeVito pozował do zdjęć z prezydentem Torunia Michałem Zaleskim<cite>Foto: PAP/Tytus Żmijewski | Video: PAP/Tytus Żmijewski / PAP</cite></figcaption>
      </figure>
      <h3>W sobotę w Toruniu ruszyła 27. edycja Festiwalu EnergaCamerimage, poświęconego sztuce operatorów filmowych. Podczas gali otwarcia nagrodzono aktora Danny'ego DeVito, reżyser Petera Greenawaya oraz reżysera i producentkę filmów dokumentalnych Helenę Trestikovą. Nagrodę honorową dla polskiej aktorki odebrała Ewa Dałkowska.</h3>
      <p>Danny DeVito - znany z ról w takich filmach jak "Lot nad kukułczym gniazdem", "Czułe słówka" i "Bliźniacy" - dostał nagrodę za szczególną wrażliwość wizualną.</p>
      <p>- Jestem wśród przyjaciół. Znam wielu operatorów, którzy tutaj są. To oni mówili na planie, żebym dał krok w lewo czy kilka kroków w prawo. Skoro jestem aktorem, to lubię w kinie dialogi, ale doceniam także kwestie obrazu - powiedział po odebraniu Złotej Żaby DeVito.</p>
      <h3>Śmiech na sali</h3>
      <p>Aktor był w świetnym humorze, żartował, a anegdotami sypał jak z rękawa. Publiczność pokładała się ze śmiechu, gdy pozował do zdjęć z prezydentem Torunia Michałem Zaleskim - który jest od niego o kilkadziesiąt centymetrów wyższy.</p>
      <related>
        <a href="https://www.tvn24.pl/kultura-styl,8/operator-zimnej-wojny-nominowany-do-prestizowej-amerykanskiej-nagrody,898671.html"/>
      </related>
      <p>Nagrody za całokształt twórczości odebrali czeska reżyser i producentka filmów dokumentalnych Helena Trestikova i angielski reżyser Peter Greenaway ("Kontrakt rysownika", "8 i pół kobiety", "Pillow Book").</p>
      <p>- Kiedy słyszę aplauz widowni nie jestem do końca pewien czy nagroda mi się należy - powiedział Greenaway. Dodał, że kino, jako zdecydowanie młodsza od malarstwa sztuka, musi się od niego nadal wiele nauczyć.</p>
      <p>- Życzyłbym sobie, żeby istniało kino czysto malarskie, ale do tego nie dojdzie - dodał. Zwrócił uwagę, że w kinie zbyt często dominuje skupienie się na słowie, a nie na obrazie. Wyraził radość, że jest taki festiwal jak Camerimage, na którym nagradzani są operatorzy.</p>
      <p>Trestikova powiedziała, że nagroda festiwalu EnergaCamerimage jest dla niej wielkim honorem. - Obserwuję osoby w moich filmach przez długi okres czasu, ale za to moja mowa w podziękowaniu za nagrodę będzie bardzo krótka. Dziękuję bardzo - powiedziała.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/c9a85b4b-ddcf-494c-8888-3da1aed95eb6.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Danny DeVito odebrał nagrodę na festiwalu w Toruniu<cite>Źródło: PAP / PAP/Tytus Żmijewski</cite></figcaption>
      </figure>
      <h3>Wyróżnienie dla Polki</h3>
      <p>Nagrodę za całokształt twórczości odebrała polska aktorka Ewa Dałkowska, która zagrała m.in. w "Życiu Kamila Kuranta", "Sprawie Gorgonowej", "Przedwiośniu", "Body/Ciało" i "Bez znieczulenia".</p>
      <p>- Filmowy obraz mojej postaci jest w dużej mierze dziełem operatora. W wojsku byli synowie pułku, dlatego ja się czuję płodem operatorów, ich dziełem. Chciałam pogratulować udanego dzieła - powiedziała Dałkowska.</p>
      <p>Amerykańskie Stowarzyszenie Operatorów Filmowych otrzymało honorową złotą żabę z okazji 100. rocznicy powstania stowarzyszenia.</p>
      <related>
        <a href="https://www.tvn24.pl/mastercard-off-camera-festival-2019,180,m/jury,456/allan-starski-przewodniczacy-jury-konkursu-glownego-wytaczanie-drogi,928067.html"/>
      </related>
      <p>Trzykrotnie nagrodzony Oscarem autor zdjęć Robert Richardson i dwukrotny laureat Oscara, reżyser Quentin Tarantino odbiorą Nagrodę Camerimage dla Duetu Autor Zdjęć-Reżyser podczas zamknięcia tegorocznego festiwalu 16 listopada; nagrodę aktorską im. Krzysztofa Kieślowskiego odbierze Edward Norton a nagrodę specjalną dla aktora - Richard Gere. Nagrodę specjalną dla reżysera otrzyma Lech Majewski.</p>
      <h3>Powrót do Torunia</h3>
      <p>Festiwal EnergaCamerimage po 20 latach wrócił do Torunia, gdzie odbywał się w latach 1993-99. Później przeniesiony został do Łodzi, a w 2010 roku do Bydgoszczy. W tym roku odbywa się w czterech obiektach w centrum Torunia, do 2025 roku ma powstać w mieście gmach Europejskiego Centrum Filmowego Camerimage, który ma kosztować 600 mln zł. Umowę ws. utworzenia i współprowadzenia instytucji kultury o nazwie Europejskie Centrum Filmowe Camerimage podpisali pod koniec września wicepremier Piotr Gliński, prezydent Torunia Michał Zaleski oraz dyrektor festiwalu i jego pomysłodawca Marek Żydowicz.</p>
      <p>- Życzę państwu, żeby znaleźli państwo dla siebie nie tylko dobre filmy, ale również dobrych rozmówców, których tutaj nie brakuje. Jestem przekonany, że nowe centrum filmowe, w którym będziemy organizowali ten festiwal powstanie w ciągu 5 lat. Bądźmy dobrej myśli"- powiedział podczas gali otwarcia Żydowicz.</p>
      <p>Wiceminister kultury Paweł Lewandowski powiedział, że "każdy wie, jak trudną we współpracy osobą bywa Żydowicz", ale ocenił, iż "dzięki jego zawziętości możliwe było porozumienie" z wicepremierem Glińskim i prezydentem Torunia Zaleskim, które pozwoli na stworzenie instytucji i gmachu zapewniającego festiwalowi zdecydowanie lepsze warunki. - Wygląda na to, że na stałe festiwal wrócił do domu - dodał wiceminister.</p>
      <p>Prezydent Torunia Michał Zaleski wyraził nadzieję, że "polski orzeł, jakim jest wśród festiwali filmowych EnergaCamerimage, pozostanie w swoim toruńskim gnieździe już na zawsze".</p>
      <p>W ramach tegorocznego festiwalu odbędą się m.in. konkursy filmów fabularnych, polskich, wideoklipów, debiutów reżyserskich, operatorskich, pilotów seriali, a także konkursy krótko- i długometrażowych filmów dokumentalnych</p>
      <related>
        <h4>Dowiedz się więcej...</h4>
        <a href="https://www.tvn24.pl/kultura-styl,8/szachowa-rozgrywka-od-ktorej-zaleza-losy-swiata-ukryta-gra-wchodzi-do-kin,983027.html"/>
        <a href="https://www.tvn24.pl/kultura-styl,8/izrael-wymaga-od-ludzi-calkowitej-milosci,976704.html"/>
        <a href="https://www.tvn24.pl/kultura-styl,8/pewnego-razu-w-hollywood-pojawi-sie-w-nowej-wersji-nie-w-polskich-kinach,980378.html"/>
        <a href="https://www.tvn24.pl/kultura-styl,8/willem-dafoe-w-rozmowie-z-tvn24-pl-o-tym-co-pomaga-w-utrzymaniu-pewnej-reputacji,978307.html"/>
        <a href="https://www.tvn24.pl/kultura-styl,8/chiny-nie-chca-filmu-tarantino-wszystko-przez-bruce-a-lee,978610.html"/>
      </related>
    </article>
  </body>
</html>