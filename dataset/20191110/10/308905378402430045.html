<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/hbos-meesterwerkje-gaat-naar-silicon-valley-trailer-33078"/>
    <meta property="og:site_name" content="Apparata"/>
    <meta property="article:published_time" content="2019-11-10T10:23:00+00:00"/>
    <meta property="og:title" content="HBO’s meesterwerkje gaat naar Silicon Valley (trailer)"/>
    <meta property="og:description" content="Westworld seizoen 3 gaat onze hedendaagse tech-hoofdstad op de hak nemen."/>
  </head>
  <body>
    <article>
      <h1>HBO’s meesterwerkje gaat naar Silicon Valley (trailer)</h1>
      <h2>Westworld seizoen 3 gaat onze hedendaagse tech-hoofdstad op de hak nemen.</h2>
      <address><time datetime="2019-11-10T10:23:00+00:00">10 Nov 2019, 10:23</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>In 2016 werden vele sci-fi-fans verrast met een briljante serie genaamd Westworld. De serie werd in één klap een van de grote successen van HBO en het tweede seizoen <a href="https://www.apparata.nl/nieuws/is-westworld-seizoen-2-net-zo-goed-als-het-eerste-26664">bleef kijkers boeien</a> met nieuwe werelden, sci-fi vraagstukken en solide acteerwerk. Seizoen 3 belooft niets anders te gaan doen en dat is goed; de show blijft vraagtekens zetten bij hedendaagse tech door het uit te vergroten. En wat is hedendaagse tech nu zonder Silicon Valley?</p>
      <p>
        <i>
          <b>Spoiler alert voor Westworld S1 en S2</b>
        </i>
      </p>
      <p>Westworld seizoen 3, dat direct na de release van het tweede seizoen <a href="https://www.apparata.nl/nieuws/deze-populaire-hbo-serie-krijgt-een-nieuw-seizoen-26736">werd aangekondigd</a>, gaat verder waar seizoen 2 gestopt is. Dat wil zeggen dat we onszelf verder van het park distantiëren en dat Hosts zoals Dolores en Maeve de echte wereld gaan exploreren.</p>
      <p>De <a href="https://www.youtube.com/watch?v=64CYajemh6E">eerste trailer</a> gaf al ontzettend veel weg over het aankomende plot, dat Blade Runner-achtige proporties aan gaat nemen. Dolores wordt net als haar bots opgejaagd in de echte wereld; de robots zijn niet van echte mensen te onderscheiden en dat vormt een gevaar voor de mensen (in hun ogen). Tegelijkertijd is Maeve in een Tweede Wereldoorlog-park, wat de nieuwe grote wereld van Westworld lijkt te worden.</p>
      <p>De nieuwste teaser is een meta-trailer voor een fictief bedrijf dat in de wereld van Westworld als soort Google fungeert. Het tech-bedrijf zou high-tech technologie hebben maar de implicatie van de trailer is duidelijk. De vermoedelijke CEO van het bedrijf eindigt met de onheilspellende zin “je enige keuze, is ons.”</p>
      <p>Zoals ik eerder dit jaar <a href="https://www.apparata.nl/nieuws/waarom-we-nog-heel-lang-moeten-wachten-op-westworld-s3-30021">voorspelde</a>, is het derde seizoen van Westworld al lang in de pijplijn, maar zal het nog wel even duren voordat we van de show kunnen genieten (in elk geval ergens in 2020). Tot die tijd kun je naar <a href="https://inciteinc.com/">de fictieve site</a> van het in de trailer onthulde bedrijf dat ongetwijfeld een grote rol gaat spelen in het derde seizoen. Oh, en Breaking Bad-acteur Aaron Paul zal het derde seizoen komen verrijken! Veel om naar uit te kijken dus.</p>
    </article>
  </body>
</html>