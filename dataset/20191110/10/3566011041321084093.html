<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546108.html/%DB%8C%DA%A9-%DA%A9-%D9%BE%DB%8C-%DA%AF%D8%B1%D8%A7%D9%86-%D8%A7%D8%B2-%D9%85%D8%B3%DA%A9%D9%86-%D9%85%D9%87%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T10:43:00+00:00"/>
    <meta property="og:title" content="یک کُپی گران از مسکن مهر"/>
    <meta property="og:description" content="در حالی ابهامات طرح ملی مسکن همچنان برطرف نشده که به نظر می رسد، این طرح یک کپی گران از طرح مسکن مهر است. طرحی که بر خلاف وعده‌ها، احتمالا در دولت سیزدهم به اتمام می‌رسد."/>
  </head>
  <body>
    <article>
      <h1>یک کُپی گران از مسکن مهر</h1>
      <address>
        <time datetime="2019-11-10T10:43:00+00:00">10 Nov 2019, 10:43</time>
      </address>
      <p>در حالی ابهامات طرح ملی مسکن همچنان برطرف نشده که به نظر می رسد، این طرح یک کپی گران از طرح مسکن مهر است. طرحی که بر خلاف وعده‌ها، احتمالا در دولت سیزدهم به اتمام می‌رسد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ظهر دیروز معاون مسکن و ساختمان وزیر راه و شهرسازی در نشست خبری " اعلام جزئیات آغاز ثبت‌نام طرح ملی مسکن" تلاش کرد جرئیات این طرح را اعلام کند،‌ اما خروجی این نشست آن چیزی نبود که حداقل رسانه‌ها انتظار آنرا داشتند.</p>
      <p>محمود محمودزاده در این نشست یک ساعته به هر پرسشی درباره جزئیات طرح ملی مسکن به صورت "حدودی" پاسخ داد. به‌عنوان مثال قیمت‌تمام شده ساخت واحدهای مسکونی در طرح مذکور 1.5 تا 2.5 میلیون تومان اعلام شد.   وی از ارائه قیمت تمام شده واحد مسکونی به‌عنوان یکی از مهم‌ترین خواسته‌های عمومی نیز امتناع کرد و در پاسخ به پرسشی مبنی بر این‌که به نظر می‌رسد شما چندان از جزئیات طرح ملی مسکن اطلاع ندارید،‌گفت: «بنده بیست و شش سال است که در حوزه‌های مختلف وزارت راه و شهرسازی مشغول به کار هستم و از ریز جزئیات برنامه‌های این وزارتخانه مطلع هستم.»   تا اینجای کار که حدود یکسال از مطرح شدن طرح ملی مسکن می‌گذرد و با احتساب اطلاعات ارائه شده دیروز قرار است در قالب طرح مذکور وام 75 تا 100 میلیون تومانی با سود 18 درصد به متقاضیان پرداخت شود. همچنین متقاضی همان ابتدا باید 30 درصد قیمت تمام شده واحد مسکونی را پرداخت کند که البته این عدد هم به گفته معاون تازه وارد وزیر راه و شهرسازی "فیکس" نیست.   در این طرح متقاضیان باید 30 تا 50 میلیون تومان در بانک مسکن سپرده‌گذاری کنند که طبق معمول از جزئیات این مسئله نیز اطلاعی در دست نیست.   فارغ از ابهامات متعدد طرح ملی مسکن،‌ این طرح شباهت‌هایی به طرح مسکن مهر دارد و در واقع یک کپی ناقص از آن است. در طرح ملی مسکن متقاضی باید چهار شرط تاهل، عدم استفاده از تسهیلات دولتی حوزه زمین و مسکن از اول انقلاب تاکنون، عدم داشتن مالکیت از تاریخ اول تیرماه 84 به بعد و سابقه 5 سال سکونت را داشته باشد.    در طرح مسکن مهر نیز تاهل، عدم استفاده از تسهیلات دولتی، سابقه سکونت 5 ساله و عدم مالکیت چهار شرط ثبت‌نام متقاضیان دهک‌های پایین جامعه بود که البته بعد از چند سال و به دلیل وجود واحدهای فاقد متقاضی شرط تاهل حذف شد.   در قالب طرح مسکن مهر دولت تسهیلات یارانه‌ای را به سازندگان پرداخت می‌کرد که پس از دوران مشارکت به نام متقاضیان (خریداران مسکن مهر) منتقل می‌شد. در حال حاضر بیشترین وام پرداخت شده مسکن مهر مربوط به شهر پردیس و 50میلیون تومان است. میزان اقساط این تسهیلات حدود 450 هزار تومان است.   اما در طرح ملی مسکن قرار است 75 تا 100 میلیون تومان وام به متقاضی پرداخت شود. سود این تسهیلات 18 درصد است که باعث می‌شود متقاضی ماهانه در روش ساده و پلکانی به ترتیب 1.9 میلیون و حدود 2 میلیون تومان را طی 12 سال پرداخت کند!   یکی از تفاوت‌های عمده طرح ملی مسکن با طرح مسکن مهر که نباید به سادگی از آن گذشت زمان شروع است؛ طرح مسکن مهر اوایل دولت نهم عملیاتی شد که نشان از آن داشت عزم دولت برای اتمام آن در یک بازه زمانی چند ساله جزم شده است. گرچه برخی مشکلات و وجود یک مخالف سرسخت شرایطی را به وجود آورد تا پروسه تکمیل و تحویل این واحدها طولانی شود.   در طرح ملی مسکن که قرار است 400 هزار واحد مسکونی در سراسر کشور ساخته شود،‌ عملیات اجرایی در کمتر از دو سال باقیمانده عمر دولت دوازدهم آغاز شده که گرفتار شدن دولت بعدی در این پروژه را به ذهن متبادر می‌کند.   این‌گونه به نظر می‌رسد طرح ملی مسکن فقط برای ثبت در کارنامه کاری دولت دوازدهم اجرایی شده و اتمام آن بر خلاف وعده‌های داده شده، در دولت سیزدهم به سرانجام خواهد رسید.   منبع: تسنیم</p>
    </article>
  </body>
</html>