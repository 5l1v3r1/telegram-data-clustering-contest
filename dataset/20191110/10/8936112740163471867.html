<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/boks,124/nie-zyje-dwight-ritchie-australijski-piesciarz-zmarl-w-trakcie-sparingu,984334.html"/>
    <meta property="og:site_name" content="TVN24"/>
    <meta property="article:published_time" content="2019-11-10T10:27:00+00:00"/>
    <meta property="og:title" content="Cofnął się do narożnika i stracił przytomność. Śmiertelny cios podczas treningu"/>
    <meta property="og:description" content="Australijski pięściarz Dwight Ritchie zmarł podczas sparingu. 27-latek po jednym z ciosów stracił przytomność i już się nie podniósł."/>
  </head>
  <body>
    <article>
      <h1>Cofnął się do narożnika i stracił przytomność. Śmiertelny cios podczas treningu</h1>
      <address>
        <time datetime="2019-11-10T10:27:00+00:00">10 Nov 2019, 10:27</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/f285ba8d-9f4b-440b-9fa6-51cb2fb061dc-480p.mp4"/>
        <figcaption>Dwight Ritchie nie żyje. Pięściarz miał 27 lat Foto: Getty Images | Video: Getty Images</figcaption>
      </figure>
      <h3>Australijski pięściarz Dwight Ritchie zmarł podczas sparingu. 27-latek po jednym z ciosów stracił przytomność i już się nie podniósł.</h3>
      <related>
        <a href="https://eurosport.tvn24.pl/boks,124/smierc-w-ringu-tam-stajesz-sie-kims-innym-jestes-pewien-ze-nikt-i-nic-cie-nie-zatrzyma,978536.html"/>
      </related>
      <p>O sprawie poinformował dziennik "Daily Telegraph". Ritchie, który w przeszłości posiadał mistrzostwo Australii w kategorii junior średniej, według zeznań świadków przyjął cios na tułów, po którym niespodziewanie cofnął się do narożnika i stracił przytomność. Zazwyczaj zawodnicy mają problemy po ciosach w głowę, dlatego całe zdarzenie wywołało ogromny szok. Choć próbowano go reanimować, to było już za późno.</p>
      <h3>Jeden z największych talentów</h3>
      <p>Ritchie sparował z Micahelem Zerafą, który przygotowuje się do rewanżowego starcia z Jeffem Hornem, pogromcą legendarnego Manny'ego Pacquiao. Według australijskich mediów Zerafa jest załamany całą sytuacją. Jednak zamierza oddać hołd zmarłemu przyjacielowi i zadedykować mu swój najbliższy pojedynek. "To jeden z najtrudniejszych dni w moim życiu. Spoczywaj w pokoju bracie" – napisał na swoim Instagramie.</p>
      <p>Kilka słów na Facebooku napisał również promotor Ritchiego, Jake Ellis.</p>
      <p>"Z wielkim smutkiem i z towarzyszącym mi szokiem muszę zakomunikować, że waleczny kowboj Dwight Ritchie zmarł dziś robiąc to, co kochał. Jako jego promotor i przyjaciel mogę wyznać, że to nie do zniesienia. Dwight na zawsze zostanie zapamiętany przez środowisko bokserskie, jako jeden z największych talentów z Australii, którego styl walki odzwierciedlał to, jak żył. Spoczywaj w pokoju Kowboju, zawsze będzie nam ciebie brakowało" – wyznał.</p>
      <h3>Pokonał nowotwór</h3>
      <p>27-latek za dziecka również walczył – dwukrotnie pokonał nowotwór, by lata później zostać sportowcem z krwi i kości. Jak powiedział w jednym z wywiadów, gdyby "nie został pięściarzem", to "na 100 procent siedziałby teraz w więzieniu". W swojej karierze odniósł 19 zwycięstw i zanotował dwie porażki.</p>
      <p>Ritchie osierocił trzy córki.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/e5a20a64-c5b7-4807-961d-1aa554cd6e57.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Ritchie miał zaledwie 27 lat<cite>Źródło: Getty Images</cite></figcaption>
      </figure>
      <p>Autor: PO/TG / Źródło: eurosport.pl, "Daily Telegraph"</p>
    </article>
  </body>
</html>