<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546080.html/%D8%AF%D8%B3%D8%AA-%D9%87%D8%A7%DB%8C-%D9%85%D9%87%D8%B1%D8%A8%D8%A7%D9%86%DB%8C-%DA%A9%D9%87-%DA%AF%D8%B1%D9%87-%DA%AF%D8%B4%D8%A7-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T10:50:00+00:00"/>
    <meta property="og:title" content="دست‌های مهربانی که گره‌گشا می‌شوند"/>
    <meta property="og:description" content="مشارکت خیرین شهرستان بروجن در احداث بیش از 37 مرکز بهداشتی، درمانی، آموزشی، ورزشی و... شهر بروجن را به شهر خیرین و نیکوکاران معروف کرده است."/>
  </head>
  <body>
    <article>
      <h1>دست‌های مهربانی که گره‌گشا می‌شوند</h1>
      <h2>بروجن، شهر خیرین و نیکوکاران؛</h2>
      <address>
        <time datetime="2019-11-10T10:50:00+00:00">10 Nov 2019, 10:50</time>
      </address>
      <p>مشارکت خیرین شهرستان بروجن در احداث بیش از 37 مرکز بهداشتی، درمانی، آموزشی، ورزشی و... شهر بروجن را به شهر خیرین و نیکوکاران معروف کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.jahanbinnews.ir/">جهانبین نیوز</a>؛ دوست داشتنى ‏‌ترینِ خلق پیش خدا کسى است که به مردم نفع برساند، خانواده‏‌اى را خوشحال کند یا با برادر مسلمانش به‌ خاطر برآوردن حاجتش راه برود.<br/> <br/>اگر در جامعه، افرادی هستند که نیاز مالى دارند، ‌در مقابل کسانى هم هستند که مى ‌‏توانند به دیگران کمک کنند، سنت حسنه ای که از منظر قرآن و تعالیم دینی ارزش و ثواب فراوانی دارد و لازم است به یک ارزش و یک فرهنگ عمومى در جامعه تبدیل شود.<br/> <br/><b>بروجن، شهر خیرین و نیکوکاران</b><br/><br/>سیدسیف الله فیاضی رئیس هیئت مدیره انجمن خیریه ایتام امام زمان (ع) بروجن در گفت و گو با خبرنگار <a href="http://www.jahanbinnews.ir/">جهانبین نیوز</a>، اظهار داشت: مشارکت خیرین در احداث بیش از 37 مرکز بهداشتی، درمانی، آموزشی، ورزشی و... شهر بروجن را به شهر خیرین و نیکوکاران معروف کرده است.<br/> <br/>وی احداث مجتمع مسکونی 30 واحدی ایتام امام زمان (عج) با مشارکت 30 میلیارد ریالی آقای بهرام عزیزی را یکی از اقدامات ارزشمند خیرین در خانه دار کردن زوج های جوان نیازمند در بروجن عنوان کرد.<br/> <br/>فیاضی افزود: تا پایان سال آینده نیز، 24 واحد مسکونی دیگر با کمک 50 میلیارد ریالی آقای سیدمصطفی طباطبایی در شهرک الهیه بروجن احداث و تحویل زوج های نیازمند خواهد شد.<br/> <br/>رئیس هیئت مدیره انجمن خیریه ایتام امام زمان (ع) بروجن با بیان اینکه از سال گذشته و با ایجاد انجمن خیریه امدادگران عاشورایی زمینه درمان و حمایت از 300 بیمار سرطانی و صعب العلاج فراهم شده، اضافه کرد: ساختمان این مرکز با اهدا زمین مسکونی توسط آقای علیرضا ولیان در یکی از نقاط قابل دسترس شهر بروجن با 70 درصد پیشرفت فیزیکی درحال احداث می باشد.<br/> <br/>سیدسیف الله فیاضی احداث پمپ بنزین، جایگاه CNG، مجتمع و تالار پذیرایی گل نرگس و... در کیلومتر 2 از محور بروجن مبارکه را دیگر اقدام خیرین در حمایت از ایتام برشمرد و گفت: درآمد حاصل از این مجموعه به طور کامل صرف کمک هزینه تحصیل، ازدواج، درمان و... ایتام نیازمند می شود.<br/> <br/><b>احداث 14 واحد آموزشی فرهنگی خیرساز در شهرستان بروجن</b><br/><br/>سیدعیسی علوی مدیر آموزش و پرورش شهرستان بروجن در گفت و گو با خبرنگار <a href="http://www.jahanbinnews.ir/">جهانبین نیوز</a>، گفت: طی سال های گذشته 14 واحد آموزشی فرهنگی به استعداد 115 کلاس درس با کمک خیرین احداث شده و به بهره برداری رسیده است.<br/> <br/>وی گفت: احداث 7 باب واحد آموزشی، اهدا زمین مرکز فرهنگی تربیتی و سینما 8 شهریور بروجن و احداث دارالقرآن و... با بیش از 12 هزار مترمربع زیربناء ساخت، از جمله کمک های خیری در راستای تعلیم و تربیت و ترویج فرهنگ قرآنی می باشد.<br/><br/><b>مشارکت 95 درصدی خیرین شهرستان بروجن در احداث مراکز بهداشتی</b><br/><br/>محمدحسن کرمی سرپرست شبکه بهداشت و درمان شهرستان بروجن در گفت و گو با خبرنگار <a href="http://www.jahanbinnews.ir/">جهانبین نیوز</a>، گفت: 11 مرکز جامع خدمات سلامت و پایگاه اورژانس 115 طی سال های اخیر توسط خیرین احداث و یا در حال احداث است.<br/> <br/>وی افزود: مرکز جامع خدمات سلامت شهرهای بروجن، نقنه و فرادنبه، کلینیک تخصصی دندانپزشکی زنده یاد مژگان هادیپور، آزمایشگاه مرکزی و مرکز خدمات مشاوره پیش از ازدواج، مرکز راهبری فوریت های 115، مرکز بیماری های رفتاری و پایگاه اورژانس 115 بروجن و پایگاه اورژانس 115 روستای چغاخور پروژه هایی هستند که با مشارکت 30 تا 50 درصدی خیرین احداث و به بهره برداری رسیده است.<br/><br/>کرمی احداث مرکز جامع خدمات سلامت حضرت قائم (عج)، زایشگاه و پایگاه انتقال خون بروجن را دیگر پروژه هایی عنوان کرد که طی سال های گذشته و با مشارکت خیرین ساخته شده و در اختیار مردم شهرستان بروجن قرار گرفته است.<br/><br/>سرپرست شبکه بهداشت و درمان شهرستان بروجن با بیان اینکه تنها مرکز جامع خدمات سلامت موسی بن جعفر (ع) بروجن از محل اعتبارات دولتی و دانشگاه علوم پزشکی احداث شده، اضافه کرد: 95 درصد از پروژه های بهداشتی و درمانی توسط خیرین ساخته شده است.<br/><br/>وی گفت: احداث مراکز جامع خدمات سلامت شهر گندمان و محله فاطمیه بروجن نیز تا پایان امسال با مشارکت خیرین عملیاتی خواهد شد.<br/> <br/><b>خیرین و گره هایی که از ورزش بروجن باز کردند</b><br/> <br/>مسعود پرسته رئیس اداره ورزش و جوانان شهرستان بروجن نیز در گفت و گو با خبرنگار <a href="http://www.jahanbinnews.ir/">جهانبین نیوز</a>، اظهار داشت: مشارکت خیرین در احداث پروژه های بزرگ ورزشی، زمینه جذب و پرورش سالانه بیش از 27 هزار ورزشکار در رشته های مختلف را فراهم کرده است.<br/> <br/>وی احداث زمین چمن شماره 2 بروجن، سالن کشتی و سالن بوکس و سالن ورزش های رزمی را از پروژه های احداث شده توسط خیرین عنوان و گفت: شهرستان بروجن با سرانه 86 سانتی متری فضای ورزشی، رتبه نخست در ایجاد زیرساخت های ورزشی را از محل اعتبارات دولتی و مشارکت خیرین به خود اختصاص داده است.<br/><br/>مسعود پرسته احداث سالن 500 مترمربعی ژیمناستیک و زمین تنیس خاکی زنده یاد مژگان هادیپور را دیگر پروژه های خیری در بروجن برشمرد که با پیشرفت 85 درصدی درحال احداث می باشند.<br/> <br/>اینها تنها گوشه ای از صدها مواردی است که گره شان به دست سخاوت خیرین بام ایران در طول سال های گذشته بازگشایی شده، نیکوکارانی که در خزان فصل ها، بذر نوع دوستی می پاشند و خوشه مهربانی و لبخند برداشت کنند.<br/><br/>به گزارش <a href="http://www.jahanbinnews.ir/">جهانبین نیوز</a>، امسال نیز و با مشارکت خیران بروجنی و کمک ستاد دیه کشور، زمینه آزادی 14 زندانی جرائم غیرعمد با 5 میلیارد تومان و 14 سکه بدهی در جشن گلریزان آزادی زندانیان جرائم غیرعمد فراهم شد.<br/><br/>اقدام ارزشمندی که در سال های آینده و به همت خیرین و نیکوکاران پررنگ تر شده و لازم است به یک ارزش و یک فرهنگ عمومى در جامعه تبدیل شود.<br/> <br/> </p>
    </article>
  </body>
</html>