<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596615/dekades-elegxoi-se-kentra-oximata-kai-spitia-apo-tin-astynomia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T10:11:00+00:00"/>
    <meta property="og:title" content="Δεκάδες έλεγχοι σε κέντρα, οχήματα και σπίτια από την Αστυνομία"/>
    <meta property="og:description" content="Στο πλαίσιο πρόληψης και πάταξης της εγκληματικότητας και εμπέδωσης του αισθήματος ασφάλειας του πολίτη, διενεργήθηκαν χθες βράδυ μέχρι και τις πρωινές ώρες..."/>
  </head>
  <body>
    <article>
      <h1>Δεκάδες έλεγχοι σε κέντρα, οχήματα και σπίτια από την Αστυνομία</h1>
      <address><time datetime="2019-11-10T10:11:00+00:00">10 Nov 2019, 10:11</time> by <a rel="author">sigmalive</a></address>
      <p>Στο πλαίσιο πρόληψης και πάταξης της εγκληματικότητας και εμπέδωσης του αισθήματος ασφάλειας του πολίτη, διενεργήθηκαν χθες βράδυ μέχρι και τις πρωινές ώρες σήμερα και συντονισμένες εκστρατείες και επιχειρήσεις της Αστυνομίας. </p>
      <p>Κατά τη διάρκεια των εκστρατειών, ελέγχθηκαν παγκύπρια 156 οχήματα και 170 πρόσωπα που επέβαιναν σε αυτά.<br/>Διενεργήθηκαν επίσης έλεγχοι σε 48 νυκτερινά κέντρα, στη διάρκεια των οποίων έγιναν 28 καταγγελίες για αδικήματα που αφορούν τον περί κέντρων αναψυχής νόμο.</p>
      <p>Στο πλαίσιο των πιο πάνω ερευνών έγινε παγκύπρια περιπολιακή κάλυψη έξω από φούρνους, χρυσοχοεία, καταστήματα, καφενεία κ.ά, ενώ ελέγχθηκαν και περιπολήθηκαν διάφορες περιοχές με σκοπό την πρόληψη διαρρήξεων και κλοπών. Στην επαρχία Πάφου, διενεργήθηκαν επίσης δύο έρευνες οικιών, δυνάμει δικαστικών ενταλμάτων.</p>
      <p>Παράλληλα, διενεργήθηκαν τροχονομικοί έλεγχοι σε όλες τις επαρχίες, κατά τους οποίους προέκυψαν 117 καταγγελίες που αφορούσαν οδήγηση με υπερβολική ταχύτητα, καθώς και 209 καταγγελίες για διάφορα άλλα τροχαία αδικήματα.</p>
      <p>Επίσης διενεργήθηκαν πέραν των 200 ελέγχων αλκοόλης, από τους οποίους προέκυψαν 33 καταγγελίες.</p>
      <p>Παράλληλα, εκδόθηκε αριθμός γραπτών παρατηρήσεων και γραπτών προειδοποιήσεων σε οδηγούς.</p>
      <p>Εξάλλου, στη διάρκεια επιχειρήσεων που διεξήχθηκαν για εφαρμογή του Νόμου που αφορά τα ιδιωτικά γραφεία παροχής υπηρεσιών ασφαλείας, ελέγχθηκαν 27 ιδιωτικοί φρουροί ασφαλείας.</p>
      <p>Οι συντονισμένες και στοχευμένες επιχειρήσεις της Αστυνομίας, συνεχίζονται στο πλαίσιο των προσπαθειών που καταβάλλονται να προληφθεί και να παταχθεί κάθε μορφή παρανομίας, στοχεύοντας στην περαιτέρω εμπέδωση του αισθήματος ασφάλειας των πολιτών.</p>
    </article>
  </body>
</html>