<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesti-hraci-sudoku-patri-v-tymovych-soutezich-ke-svetove-spicce/1819315?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T10:35:00+00:00"/>
    <meta property="og:title" content="Čeští hráči sudoku patří v týmových soutěžích ke světové špičce"/>
    <meta property="og:description" content="Praha - Čeští reprezentanti se v týmových soutěžích sudoku pravidelně umisťují na předních místech, na letošním mistrovství světa v Německu český tým získal bronzovou medaili. Nejsilnější skupinou tuzemské Hráčské asociace logických her a sudoku (HALAS) jsou podle jejího předsedy Jana Novotného lidé mezi 30 a 40 lety. Sudoku se většinou věnují od studentských let, kdy se tato hra objevila, řekl v rozhovoru s ČTK. Britský list The Times otiskl první sudoku 12. listopadu 2004, hned poté se masově rozšířilo. Cílem hry je doplnit chybějící čísla 1 až 9 v předem dané zčásti vyplněné tabulce."/>
  </head>
  <body>
    <article>
      <h1>Čeští hráči sudoku patří v týmových soutěžích ke světové špičce</h1>
      <address><time datetime="2019-11-10T10:35:00+00:00">10 Nov 2019, 10:35</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Čeští reprezentanti se v týmových soutěžích sudoku pravidelně umisťují na předních místech, na letošním mistrovství světa v Německu český tým získal bronzovou medaili. Nejsilnější skupinou tuzemské Hráčské asociace logických her a sudoku (HALAS) jsou podle jejího předsedy Jana Novotného lidé mezi 30 a 40 lety. Sudoku se většinou věnují od studentských let, kdy se tato hra objevila, řekl v rozhovoru s ČTK. Britský list The Times otiskl první sudoku 12. listopadu 2004, hned poté se masově rozšířilo. Cílem hry je doplnit chybějící čísla 1 až 9 v předem dané zčásti vyplněné tabulce.</p>
      <p>Česká republika se mistrovství světa v sudoku zúčastňuje od prvního ročníku v roce 2006 pravidelně. "V měřítku medailové sbírky patříme k nejúspěšnějším státům," uvedl Novotný. O prvenství na světovém mistrovství letos český tým připravily Čína a Japonsko. Mistrovský titul český tým získal v roce 2008 a 2016. Velmi dobře si dlouhodobě čeští reprezentanti vedou i v kláních jednotlivců. Hned v roce 2006 zlatou medaili vybojovala česká hráčka Jana Tylová. Letos Jakub Ondroušek skončil pátý.</p>
      <p>O soutěže v sudoku je zájem také ve školách, pro které HALAS klání a další hráčské aktivity připravuje. Největší úspěch podle Novotného mají týmové soutěže. "Aktuálně pořádáme sedm regionálních kol a celostátní finále pro tříčlenné školní týmy," dodal Novotný. Do regionálních kol se zapojuje mezi 40 až 120 žáky v závislosti na lokalitě. V celostátním finále soutěží 90 nejlepších, uvedl.</p>
      <p>HALAS má podle Novotného 55 členů. "V posledních letech je to spíš stagnující stav," doplnil. Novým členům je nejčastěji mezi 18 a 25 lety. Nejvyšší počet členů měl spolek v roce 2013, a to 68. Akcí spolku se ale podle Novotného zúčastňují i lidé, kteří jeho členy nejsou.</p>
      <p>Sudoku se stále vyvíjí. "Nové varianty klasické zadání obohacují o další podmínky a s nimi přichází nové postupy efektivního řešení. Velmi atraktivní jsou i kombinované úlohy v týmových soutěžích, kde se projeví spolupráce mezi hráči," řekl Novotný. "Na klasickém sudoku, které se objevuje v novinách, se toho moc nového vymyslet nedá, jen se hráči stále zrychlují, i když už brzy nebude kam," dodal Novotný.</p>
    </article>
  </body>
</html>