<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/finance/ti-kryvei-i-nea-forologiki-klimaka/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T10:38:13+00:00"/>
    <meta property="og:title" content="Τι κρύβει η νέα φορολογική κλίμακα"/>
    <meta property="og:description" content="Ποιες αλλαγές έρχονται με το φορολογικό"/>
  </head>
  <body>
    <article>
      <h1>Τι κρύβει η νέα φορολογική κλίμακα</h1>
      <h2>Ποιες αλλαγές έρχονται με το φορολογικό</h2>
      <address><time datetime="2019-11-10T10:38:13+00:00">10 Nov 2019, 10:38</time> by <a rel="author">ΤοΒΗΜΑ Team</a></address>
      <p>Κερδισμένους αλλά και χαμένους αναδεικνύουν οι αλλαγές στην κλίμακα φορολογίας.</p>
      <p>Το φορολογικό νομοσχέδιο το οποίο τέθηκε σε δημόσια διαβούλευση έως τις 15 Νοεμβρίου προβλέπει εισαγωγικό συντελεστή στην κλίμακα φορολογίας εισοδήματος φυσικών προσώπων 9% (από 22%) για εισοδήματα έως 10.000 ευρώ και στα υπόλοιπα κλιμάκια, χωρίς αλλαγές στα όρια εισοδήματος, οι συντελεστές μειώνονται κατά 1 μονάδα.</p>
      <p>
        <a href="https://www.in.gr/2019/11/10/world/tourkia-plan-v-tis-amyntikis-viomixanias/">Τουρκία : Το plan Β της αμυντικής βιομηχανίας</a>
      </p>
      <p>Ο καταληκτικός συντελεστής διαμορφώνεται σε 44% από 45%.</p>
      <p>Το αφορολόγητο όριο διατηρείται στα 8.636 ευρώ και αυξάνεται στα 9.000 ευρώ για όσους έχουν 1 παιδί, τα 10.000 ευρώ για φορολογουμένους με δύο παιδιά, 11.000 ευρώ για τρία παιδιά, 12.000 ευρώ για φορολογουμένους με τέσσερα παιδιά. 13.000 ευρώ για όσους έχουν πέντε παιδιά, 14.000 ευρώ για τους φορολογουμένους με πέντε παιδιά.</p>
      <h3>Η νέα φορολογική κλίμακα</h3>
      <p>Η νέα κλίμακα η οποία θα ισχύσει για εισοδήματα (μισθοί, συντάξεις, επιχειρηματική δραστηριότητα) από την 1η Ιανουαρίου 2020, επηρεάζοντας άμεσα τη μηνιαία παρακράτηση φόρου, έχει ως εξής:</p>
      <p>α) συντελεστής φόρου 9% (αντί 22%) για το τμήμα του ετήσιου εισοδήματος μέχρι τα 10.000 ευρώ,</p>
      <p>β) συντελεστής φόρου 22% (όπως και σήμερα) για το τμήμα του ετήσιου εισοδήματος από τα 10.000,01 έως τα 20.000 ευρώ,</p>
      <p>γ) συντελεστής φόρου 28% (αντί 29%) για το τμήμα του ετήσιου εισοδήματος από τα 20.000,01 έως τα 30.000 ευρώ,</p>
      <p>δ) συντελεστής φόρου 36% (αντί 37%) για το τμήμα του ετήσιου εισοδήματος από τα 30.000,01 έως τα 40.000 ευρώ,</p>
      <p>ε) συντελεστής φόρου 44% (αντί 45%) για το τμήμα του ετήσιου εισοδήματος πάνω από τα 40.000 ευρώ.</p>
      <p>Οι αλλαγές αυτές οδηγούν σε μεγαλύτερες ελαφρύνσεις τους μισθωτούς και τους συνταξιούχους με αποδοχές έως και 12.000 ευρώ τον χρόνο, ενώ πολύ μικρό έως μηδαμινό όφελος θα έχουν οι έχοντες εισοδήματα από 12.000 έως 50.000 ευρώ. Το όφελος για τη μεσαία τάξη ουσιαστικά εκμηδενίζεται λόγω της αλλαγής στην έκπτωση φόρου που προβλέπεται για μισθωτούς και συνταξιούχους.</p>
      <h4>Η νέα κλίμακα και τα παιδιά</h4>
      <p>Η νέα έκπτωση φόρου εξαρτάται από τον αριθμό των παιδιών. Έτσι, για όσους δεν έχουν παιδιά, η έκπτωση φόρου θα είναι 777 ευρώ. Για όσους έχουν ένα παιδί, η έκπτωση θα είναι 810 ευρώ, για δύο παιδιά 900 ευρώ, για τρία παιδιά 1.120 ευρώ και για τέσσερα παιδιά 1.340 ευρώ.</p>
      <p>Για όσους έχουν πάνω από το τέσσερα παιδιά, το ποσό της έκπτωσης θα προσαυξάνεται κατά 220 ευρώ ανά παιδί. Αν το ατομικό εισόδημα υπερβαίνει τις 12.000 ευρώ, το ποσό της έκπτωσης θα μειώνεται κατά 20 ευρώ ανά 1.000 ευρώ εισοδήματος μέχρι να μηδενιστεί.</p>
      <figure>
        <iframe src="https://www.youtube.com/embed/FVoinPJWons" width="640" height="360" data-service="Youtube" scrolling="no"/>
      </figure>
      <p>Τα μεγαλύτερα οφέλη από τη νέα φορολογική κλίμακα και τη νέα έκπτωση φόρου θα έχουν οι έχοντες εισοδήματα από 10.000 έως και 15.000 ευρώ.</p>
      <p>Μισθωτοί και συνταξιούχοι σε αυτά τα όρια εισοδήματος, θα ωφεληθούν έως και 177 ευρώ τον χρόνο αν δεν έχουν παιδιά, έως και κατά 160 ευρώ αν έχουν ένα παιδί, έως και κατά 200 ευρώ αν έχουν δύο παιδιά και έως και κατά 320 ευρώ αν έχουν τρία παιδιά. Για τα μεσαία εισοδήματα, τα οφέλη θα είναι μικρά έως μηδαμινά, ενώ μεγάλα οφέλη θα προκύψουν για όσους έχουν υψηλές αποδοχές άνω των 80.000 ευρώ. Τα πολύ υψηλά εισοδήματα θα δουν ελάφρυνση ακόμη και άνω των 1.000 ευρώ λόγω της μείωσης του ανώτατου συντελεστή από το 45% στο 44%.</p>
      <p>Όλες οι αλλαγές θα ισχύσουν από τη χρήση του 2020, δηλαδή θα αποτυπωθούν στα εκκαθαριστικά φόρου εισοδήματος των δηλώσεων που θα υποβληθούν το 2021</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/09/society/akinita-ekptosi-forou-40-gia-ergasies-episkeyis-i-anakainisis-ta-kritiria/"/>
        <a href="https://www.tovima.gr/2019/11/08/politics/metopiki-sygkrousi-maksimou-syriza-gia-tous-forous-sti-mesaia-taksi/"/>
        <a href="https://www.tovima.gr/2019/11/08/vimatv/s-kedikoglou-kai-g-mpalafas-diastayronoun-ta-ksifi-tous-sto-one-channel/"/>
        <a href="https://www.tovima.gr/2019/11/07/finance/bloomberg-i-ellada-stronei-kokkino-xali-stous-ependytes-flat-tax-100-000-eyro/"/>
      </related>
    </article>
  </body>
</html>