<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/10/la-spagna-va-a-votare-di-nuovo-con-la-paura-di-vox-top10_20191110_114000/"/>
    <meta property="og:site_name" content="Askanews"/>
    <meta property="article:published_time" content="2019-11-10T10:40:00+00:00"/>
    <meta property="og:title" content="La Spagna va a votare (di nuovo) con la paura di Vox"/>
    <meta property="og:description" content="Roma, 10 nov. (askanews) – In Spagna si tengono oggi le quarte elezioni politiche generali in altrettanti anni con rinnovate tensioni sul movimento separatista della Catalogna in primo piano, un problema che ha alimentato un’impennata a sostegno del partito di estrema destra Vox. Il primo ministro ad interim Pedro Sanchez ha chiesto nuovamente il ricorso […]"/>
  </head>
  <body>
    <article>
      <h1>La Spagna va a votare (di nuovo) con la paura di Vox</h1>
      <h2>Rischio ultradestra. Tensioni sulla Catalogna</h2>
      <address>
        <time datetime="2019-11-10T10:40:00+00:00">10 Nov 2019, 10:40</time>
      </address>
      <figure>
        <img src="http://www.askanews.it/wp-content/uploads/2019/11/20191110_113948_9E29BB91.jpg"/>
      </figure>
      <p>Roma, 10 nov. (askanews) – In Spagna si tengono oggi le quarte elezioni politiche generali in altrettanti anni con rinnovate tensioni sul movimento separatista della Catalogna in primo piano, un problema che ha alimentato un’impennata a sostegno del partito di estrema destra Vox. Il primo ministro ad interim Pedro Sanchez ha chiesto nuovamente il ricorso alle urne dopo non essere riuscito a ottenere il sostegno di altri partiti a seguito delle inconcludenti elezioni svoltesi in aprile, che hanno visto il suo partito socialista ottenere il maggior numero di voti, ma senza nessuna maggioranza fruibile in Parlamento.</p>
      <p>Gli ultimi sondaggi suggeriscono tuttavia che queste nuove elezioni non riusciranno a sbloccare la situazione. Né la sinistra né la destra sembrano in grado di coagulare una maggioranza di 350 seggi nel parlamento spagnolo. I socialisti sembrano pronti a finire di nuovo in testa, ma con un numero leggermente inferiore di seggi rispetto ai 123 che hanno raccolto in aprile. Il principale partito d’opposizione, il Partito popolare (Pp) potrebbe rafforzare la sua presenza parlamentare. Ma lo sviluppo più eclatante potrebbe essere l’ascesa del partito Vox di estrema destra, che potrebbe persino salire al terzo posto in parlamento, secondo recenti sondaggi.</p>
      <p>In un’intervista concessa al quotidiano spagnolo, Sanchez ha sottolineato che “è importante che domani gli spagnoli garantiscano con il loro voto che ci sia un governo” e “il voto per il Psoe è una garanzia che ci sarà”. Il premier ha poi rimarcato che domani gli elettori sono chiamati alle urne “non per dare un orientamento sulle linee politiche”, emerso chiaramente il 28 aprile e il 26 maggio, ma per dare “una maggioranza al Psoe”. La leadership socialista conta molto sul voto delle donne progressiste, mobilitate contro il partito di estrema destra Vox che ha dominato gli ultimi giorni di campagna elettorale e che potrebbe “essere il grande vincitore delle elezioni”, secondo El Pais, passando da quinta a terza forza politica del paese. Un partito che Sanchez ha definito “un’invenzione di Aznar per destabilizzare Rajoy di cui ha perso il controllo” che ora “si è imposta ideologicamente a destra e se la sta mangiando elettoralmente”.</p>
      <p>Durante la campagna elettorale, il premier socialista ha preso le distanze dalla sinistra anti-austerità di Unidas Podemos usando toni moderati, alla ricerca dei voti di centro.</p>
      <p>Dal canto suo, il leader di Podemos, Pablo Iglesias, ha insistito sulla necessità di una coalizione di sinistra.</p>
      <p>BOL/SIM/Int2</p>
    </article>
  </body>
</html>