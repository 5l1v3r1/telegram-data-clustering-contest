<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/wont-speak-to-fadnavis-thackeray-clears-his-stand-in-maharashtra927.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T10:31:00+00:00"/>
    <meta property="og:title" content="'ഹിറ്റ്‌ലര്‍ മരിച്ചുവെന്നത് വ്യക്തമാണ്; മഹാരാഷ്ട്രയ്ക്ക് ബി.ജെ.പി മുഖ്യമന്ത്രിയുടെ ആവശ്യമില്ല'; ബി.ജെ.പിയില്‍ നിന്ന് അകന്നുതന്നെയെന്ന സൂചനയുമായി ഉദ്ധവ് താക്കറെ"/>
    <meta property="og:description" content="Bjp Congress Delhi Devendra Fadnavis Maharashtra National News NCP Shivsena Uddhav Thackeray India മുംബൈ: ഭൂരിപക്ഷം തെളിയിക്കാന്‍ ബി.ജെ.പിക്ക് ഒന്നര ദിവസം മാത്രം ശേഷിക്കെ"/>
  </head>
  <body>
    <article>
      <h1>'ഹിറ്റ്‌ലര്‍ മരിച്ചുവെന്നത് വ്യക്തമാണ്; മഹാരാഷ്ട്രയ്ക്ക് ബി.ജെ.പി മുഖ്യമന്ത്രിയുടെ ആവശ്യമില്ല'; ബി.ജെ.പിയില്‍ നിന്ന് അകന്നുതന്നെയെന്ന സൂചനയുമായി ഉദ്ധവ് താക്കറെ</h1>
      <address><time datetime="2019-11-10T10:31:00+00:00">10 Nov 2019, 10:31</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: ഭൂരിപക്ഷം തെളിയിക്കാന്‍ ബി.ജെ.പിക്ക് ഒന്നര ദിവസം മാത്രം ശേഷിക്കെ മഹാരാഷ്ട്രയില്‍ രാഷ്ട്രീയ കരുനീക്കങ്ങള്‍. ശിവസേനാ എം.എല്‍.എമാരെ ഇന്നുച്ചയ്ക്ക് 12.30-ക്കു കാണാന്‍ സേനാ അധ്യക്ഷന്‍ ഉദ്ധവ് താക്കറെ തീരുമാനിച്ചു. ഈ കൂടിക്കാഴ്ചയില്‍ സര്‍ക്കാര്‍ രൂപീകരണവുമായി ബന്ധപ്പെട്ട നിര്‍ണായ തീരുമാനമുണ്ടാകുമെന്നാണു സൂചന.</p>
      <p>അതേസമയം ബി.ജെ.പിയോടുള്ള സമീപനത്തില്‍ തങ്ങള്‍ക്കു മാറ്റം വന്നിട്ടില്ലെന്നു വ്യക്തമാക്കി അദ്ദേഹം അവരെ രൂക്ഷമായി വിമര്‍ശിച്ചു. കാവല്‍ മുഖ്യമന്ത്രിയും ബി.ജെ.പി നേതാവുമായ ദേവേന്ദ്ര ഫഡ്‌നാവിസിനോടു സംസാരിക്കില്ലെന്നും അദ്ദേഹം വ്യക്തമാക്കി.</p>
      <p>‘ദല്‍ഹിയിലെ തെരുവുകളിലേക്ക് പൊലീസിറങ്ങിയിരിക്കുന്നു. കഴിഞ്ഞ 72 മണിക്കൂറായി ദല്‍ഹിയില്‍ ക്രമസമാധാനമില്ല. ദല്‍ഹിയിലെപ്പോലെ മഹാരാഷ്ട്രയും മലിനമാക്കരുത്.’- അദ്ദേഹം മുംബൈയില്‍ മാധ്യമപ്രവര്‍ത്തകരോടു പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മഹാരാഷ്ട്രയ്ക്ക് ഒരു ബി.ജെ.പി മുഖ്യമന്ത്രിയുടെ ആവശ്യമില്ലെന്നും ശരദ് പവാര്‍ മഹാരാഷ്ട്രാ രാഷ്ട്രീയത്തില്‍ നിര്‍ണായക പങ്ക് വഹിക്കുമെന്നും അദ്ദേഹം പറഞ്ഞു. നിങ്ങള്‍ക്കു വേറെ മാര്‍ഗമില്ലെന്നും താക്കറെ ബി.ജെ.പിയോടു പറഞ്ഞു. ‘നിങ്ങള്‍ മറ്റുള്ളവരെ ഭയപ്പെടുത്തുകയാണ്. ഹിറ്റ്‌ലര്‍ മരിച്ചുവെന്നതു വ്യക്തമാണ്.’- അദ്ദേഹം പറഞ്ഞു.</p>
      <related>
        <a href="https://www.doolnews.com/congress-may-support-shivsena-and-prithviraj-chavan-expresses-his-stand928.html?utm_source=doolnews&amp;utm_medium=related"/>
      </related>
      <p>മുഖ്യമന്ത്രി എന്തായാലും ശിവസേനയില്‍ നിന്നു തന്നെയായിരിക്കുമെന്ന് സേനാ നേതാവ് സഞ്ജയ് റാവത്തും ഇന്നു വ്യക്തമാക്കിയിട്ടുണ്ട്. ഇന്നു രാവിലെ മലാഡിലെ റിട്രീറ്റ് ഹോട്ടലിലേക്ക് സേനാ എം.എല്‍.എമാരെ മാറ്റിയിരുന്നു. ഇവിടെവെച്ചാണ് താക്കറെ കൂടിക്കാഴ്ച നടത്തുക.</p>
      <p>ഇന്ന് ബി.ജെ.പിയും തങ്ങളുടെ കോര്‍ കമ്മിറ്റി യോഗം ചേരുമെന്ന് അറിയിച്ചിട്ടുണ്ട്. ഇതിലാവും ഭാവി നീക്കങ്ങള്‍ ചര്‍ച്ച ചെയ്യപ്പെടുക. അതേസമയം രാജസ്ഥാനിലെ റിസോര്‍ട്ടിലാണ് കോണ്‍ഗ്രസ് എം.എല്‍.എമാര്‍. ബി.ജെ.പി എം.എല്‍.എമാരെ ചാക്കിട്ടുപിടിക്കാന്‍ ശ്രമം നടത്തുന്നുണ്ടെന്നാരോപിച്ചാണ് ഈ നീക്കം.</p>
      <p>സേനയെ പിന്തുണയ്ക്കുമെന്ന സൂചന നല്‍കി കോണ്‍ഗ്രസ് നേതാവ് പൃഥ്വിരാജ് ചവാന്‍ അല്‍പ്പം മുന്‍പു രംഗത്തെത്തിയിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ബി.ജെ.പിയെ പുറത്താക്കാന്‍ എല്ലാ വഴിയും തേടുമെന്ന് അദ്ദേഹം ഏഷ്യാനെറ്റ് ന്യൂസിനോടു പ്രതികരിച്ചു. ‘എന്‍.ഡി.എ പിളര്‍ന്നുകഴിഞ്ഞു. പുതിയ സാധ്യതകള്‍ ചര്‍ച്ച ചെയ്യാം. ഇത് കോണ്‍ഗ്രസിന്റെ നിലനില്‍പ്പിന്റെ പ്രശ്നം. സാഹചര്യം ഹൈക്കമാന്‍ഡിനെ ധരിപ്പിക്കും.’- ചവാന്‍ വ്യക്തമാക്കി.</p>
      <figure>
        <iframe src="https://www.youtube.com/embed/0seQqbuQ9mA" width="500" height="281" data-service="Youtube" scrolling="no"/>
      </figure>
    </article>
  </body>
</html>