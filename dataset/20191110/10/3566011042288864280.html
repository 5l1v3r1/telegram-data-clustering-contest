<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546056.html/%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D9%87%D9%85%D8%AF%D8%A7%D9%86-%D8%AA%D8%A7----%D8%B1%D9%88%D8%B2-%D8%A2%DB%8C%D9%86%D8%AF%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T10:59:00+00:00"/>
    <meta property="og:title" content="آغاز ثبت‌نام طرح ملی مسکن همدان تا ۱۰ روز آینده"/>
    <meta property="og:description" content="مدیرکل اداره راه و شهرسازی استان همدان از آغاز ثبت‌نام طرح ملی مسکن همدان تا ۱۰ روز آینده خبر داد."/>
  </head>
  <body>
    <article>
      <h1>آغاز ثبت‌نام طرح ملی مسکن همدان تا ۱۰ روز آینده</h1>
      <h2>مدیرکل اداره راه و شهرسازی استان همدان خبر داد؛</h2>
      <address>
        <time datetime="2019-11-10T10:59:00+00:00">10 Nov 2019, 10:59</time>
      </address>
      <p>مدیرکل اداره راه و شهرسازی استان همدان از آغاز ثبت‌نام طرح ملی مسکن همدان تا ۱۰ روز آینده خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسن ربانی ارشد، مدیرکل اداره راه و شهرسازی استان همدان امروز در گفت‌وگو با خبرنگار <a href="http://asrehamedan.ir/30865">عصر همدان</a>؛  در خصوص روند اجرای طرح ملی مسکن در استان همدان اظهار کرد: این طرح در ۱۰ استان کشور از جمله استان همدان براساس اعلام آمادگی و وجود متقاضی برای ثبت نام انجام می‌شود.</p>
      <p>وی با بیان اینکه به دلیل حجم ثبت نام کنندگان و متقاضیان مسکن وزارت راه و شهرسازی در هر روز سایت ثبت نام سه استان را باز می‌کند افزود: ظرف دو سه روز آینده (نهایت تا ۱۰ روز دیگر) سایت ثبت نام متقاضیان مسکن در استان همدان نیز آغاز به کار می‌کند.</p>
      <p>مدیرکل اداره راه و شهرسازی استان همدان ادامه داد: در شهرهای زیر ۱۰۰ هزار نفر جمعیت تا دو هزار نفر می‌توانند در این طرح ثبت نام کنند.</p>
      <p>ربانی ارشد خاطرنشان کرد: در شهرهای بالای ۱۰۰ هزار نفر جمعیت مانند همدان و ملایر به نسبت جمعیت تعداد افراد واجد شرایط برای ثبت نام طرح ملی مسکن افزایش می‌یابد.</p>
      <p>وی در خصوص شرایط ثبت‌نام در این طرح گفت: این شرایط شامل تاهل فرد، سکونت ۵ سال در شهر مورد نظر، فرد متقاضی خانه اولی باشد و تاکنون از امکانات دولتی استفاده نکرده باشد.</p>
      <p>ربانی ارشد بیان کرد: سقف تسهیلات این طرح ۷۵ تا ۱۰۰ میلیون تومان با بازپرداخت اقساط در ۱۸ ماه انجام می‌شود.</p>
      <p>وی در خصوص روند اجرای ساخت مساکن مهر در استان همدان نیز تصریح کرد: ساخت مساکن مهری که مشکلات حقوقی ندارد امسال به اتمام می‌رسد.</p>
      <p>ربانی ارشد اضافه کرد: در حال حاضر ۵۰۰ مسکن مهر در همدان معارض حقوقی ندارند و ۲۲۰ مسکن مهر نیز دارای معارض حقوقی هستند.</p>
      <p>انتهای پیام/</p>
    </article>
  </body>
</html>