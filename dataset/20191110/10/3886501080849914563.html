<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119132-lula-da-silva-izrazio-solidarnost-s-levicarskim-vladama-trampu-porucio-da-gleda-svoja-posla?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-10T10:15:03+00:00"/>
    <meta property="og:title" content="Lula da Silva izrazio solidarnost s levičarskim vladama, Trampu poručio da gleda svoja posla"/>
    <meta property="og:description" content="Nekadašnji predsednik Brazila Luis Inasio Lula da Silva, u obraćanju javnosti dan nakon izlaska iz zatvora, izrazio je solidarnost s levičarskim vladama u regionu, a predsedniku SAD Donaldu Trampu poručio da gleda svoja posla.Lula je u petak dobio brojne poruke podrške sadašnjih i bivših latinoameričkih levičarskih lidera.Bivši brazilski predsednik, zatvoren od aprila prošle godine i oslobodjen nakon odluke Vrhovnog suda, govorio je pred više stotina članova sindikata radnika u metalurgiji u Sao Bernardu del Kampo.Najveći deo govora Lula je posveto trenutnom brazilskom predsedniku, ekstremnom desničaru Žairu Bolsonaru, ali je nekoliko minuta odvojio da izloži svoje vidjenje situacije u Latinskoj Americi.&quot;Evo Morales je izabran (u Boliviji), ali desnica, kao i ovde, nije želela da prihvati rezultat. Treba da budemo solidarni s Bolivijom, treba da budemo solidarni s narodom Čilea, treba da budemo solidarni s narodom Argentine. Treba da zatražimo od boga da drug Danijel (Martines) pobedi na izborima u Urugvaju da…"/>
  </head>
  <body>
    <article>
      <h1>Lula da Silva izrazio solidarnost s levičarskim vladama, Trampu poručio da gleda svoja posla</h1>
      <address>
        <time datetime="2019-11-10T10:15:03+00:00">10 Nov 2019, 10:15</time>
      </address>
      <slideshow>
        <figure>
          <img src="https://static.beta.rs/thumbs/8d1ae165.556x371.jpg"/>
        </figure>
        <figure>
          <img src="https://static.beta.rs/thumbs/d4e52c06.556x371.jpg"/>
        </figure>
      </slideshow>
      <p><b>Nekadašnji predsednik Brazila Luis Inasio Lula da Silva, u obraćanju javnosti dan nakon izlaska iz zatvora, izrazio je solidarnost s levičarskim vladama u regionu, a predsedniku SAD Donaldu Trampu poručio da gleda svoja posla.</b><br/><br/>Lula je u petak dobio brojne poruke podrške sadašnjih i bivših latinoameričkih levičarskih lidera.<br/><br/>Bivši brazilski predsednik, zatvoren od aprila prošle godine i oslobodjen nakon odluke Vrhovnog suda, govorio je pred više stotina članova sindikata radnika u metalurgiji u Sao Bernardu del Kampo.<br/><br/>Najveći deo govora Lula je posveto trenutnom brazilskom predsedniku, ekstremnom desničaru Žairu Bolsonaru, ali je nekoliko minuta odvojio da izloži svoje vidjenje situacije u Latinskoj Americi.<br/><br/>"Evo Morales je izabran (u Boliviji), ali desnica, kao i ovde, nije želela da prihvati rezultat. Treba da budemo solidarni s Bolivijom, treba da budemo solidarni s narodom Čilea, treba da budemo solidarni s narodom Argentine. Treba da zatražimo od boga da drug Danijel (Martines) pobedi na izborima u Urugvaju da se tamo ne bi posadio neoliberalizam. Treba da budemo solidarni s narodom Venecuele", rekao je nekadašnji lider.<br/><br/>Lula je dodao da je "normalno imati kritičare (...) ali narod neke zemlje treba da rešava njene probleme".<br/><br/>Praćen ovacijama, Lula je iskoristio priliku da kritikuje i Donalda Trampa, s kojim Bolsonaro deli mnoge političke i ideološke stavove.<br/><br/>"Neka Tramp rešava probleme SAD i ne smeta Latinoamerikancima, niko ga nije izabrao za svetskog vodiča", rekao je on.<br/><br/>Lula je postao poznat kao sindikalni lider upravo u Sao Bernardu, a tu se i predao policiji 7. aprila 2018. kako bi počeo služenje kazne za korupciju. Nekadašnji šef države tvrdi da nije kriv i da je proces protiv njega bio politički i montiran.</p>
    </article>
  </body>
</html>