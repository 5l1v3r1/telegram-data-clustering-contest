<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/10/gyaszhirt-kozolt-a-magyar-iroszovetseg"/>
    <meta property="og:site_name" content="infostart"/>
    <meta property="article:published_time" content="2019-11-10T10:36:00+00:00"/>
    <meta property="og:title" content="Gyászhírt közölt a Magyar Írószövetség"/>
    <meta property="og:description" content="Életének 88. évében szombaton elhunyt Tarbay Ede József Attila-díjas író, költő, műfordító, dramaturg."/>
  </head>
  <body>
    <article>
      <h1>Gyászhírt közölt a Magyar Írószövetség</h1>
      <address><time datetime="2019-11-10T10:36:00+00:00">10 Nov 2019, 10:36</time> by <a rel="author">Infostart / MTI</a></address>
      <h3>Életének 88. évében szombaton elhunyt Tarbay Ede József Attila-díjas író, költő, műfordító, dramaturg.</h3>
      <p>Tarbay Ede 1932. március 11-én született Budapesten. Az Eötvös Loránd Tudományegyetem könyvtár szakán, majd a Színház- és Filmművészeti Egyetemen tanult.</p>
      <p>A Magyar Írószövetség összegzése szerint kezdetben a Miskolci Nemzeti Színház dramaturgja volt, később műfordítóként, majd 1959-1965-ben a Magyar Televízió ifjúsági osztályán dolgozott. 1965-1974-ben, majd 1979-1992-ben az Állami Bábszínház, 1974-1975-ben a Budapesti Gyermekszínház dramaturgja, a hetvenes évek végétől pedig szabadfoglalkozású író volt.</p>
      <p>Több tucat gyermekkönyv (verses mese, gyermekregény, képes mesekönyv), valamint novellás-, esszé- és verseskötet szerzője. Varjúdombi mesék című kötetének darabjaiból a magyar televíziózás történetének egyik legnépszerűbb estimese-sorozata készült. Ő volt Dargay Attila és Imre István mellett az 1981-ben bemutatott Vuk című rajzfilm egyik forgatókönyvírója is.</p>
      <p>Tarbay Ede 1986-ban megkapta a Nemzetközi Andersen Bizottság diplomáját. 1986-ban és 2000-ben is elnyerte az Év Gyermekkönyve díjat, 2015-ben pedig az Év Gyermekkönyve életműdíjat. 1992-ben a Magyar Érdemrend tisztikeresztjével, 1993-ban a Magyar Köztársasági Érdemrend kiskeresztjével tüntették ki, 2001-ben Stephanus-díjban részesült.</p>
      <p>Az elmúlt másfél évtizedben több új műve mellett gyűjteményes kötetei is megjelentek, köztük A szüretelő tél, A kíváncsi királylány, valamint a Régi és új mesék Varjúdombról.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>