<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/chorove-lavice-v-brnenskem-jezuitskem-kostele-restauruji-studenti/1819312?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T10:30:00+00:00"/>
    <meta property="og:title" content="Chórové lavice v brněnském jezuitském kostele restaurují studenti"/>
    <meta property="og:description" content="Brno - Brněnští a mnichovští studenti restaurátorství pracují společně na obnově chórových lavic v jezuitském kostele Nanebevzetí Panny Marie v Brně. Společný projekt Vyšší odborné školy restaurátorské a mnichovského Goering Institutu navazuje na první spolupráci obou škol v roce 2017. Tehdy se studentům pod vedením pedagogů podařilo zachránit barokní mobiliář sakristie téhož kostela, uvedlo v tiskové zprávě vedení Vyšší odborné školy restaurátorské."/>
  </head>
  <body>
    <article>
      <h1>Chórové lavice v brněnském jezuitském kostele restaurují studenti</h1>
      <address><time datetime="2019-11-10T10:30:00+00:00">10 Nov 2019, 10:30</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Brněnští a mnichovští studenti restaurátorství pracují společně na obnově chórových lavic v jezuitském kostele Nanebevzetí Panny Marie v Brně. Společný projekt Vyšší odborné školy restaurátorské a mnichovského Goering Institutu navazuje na první spolupráci obou škol v roce 2017. Tehdy se studentům pod vedením pedagogů podařilo zachránit barokní mobiliář sakristie téhož kostela, uvedlo v tiskové zprávě vedení Vyšší odborné školy restaurátorské.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573332357_P201911090688501.jpg"/>
        </figure>
        <figure>
          <img src="https://i3.cn.cz/6/1573332375_P201911090688801.jpg"/>
        </figure>
        <figure>
          <img src="https://i3.cn.cz/6/1573332408_P201911090689101.jpg"/>
        </figure>
        <figure>
          <img src="https://i3.cn.cz/6/1573332441_P201911090689501.jpg"/>
        </figure>
        <figure>
          <img src="https://i3.cn.cz/6/1573332459_P201911090689801.jpg"/>
        </figure>
        <figure>
          <img src="https://i3.cn.cz/6/1573332478_P201911090690101.jpg"/>
        </figure>
        <figure>
          <img src="https://i3.cn.cz/6/1573332496_P201911090690401.jpg"/>
        </figure>
        <figure>
          <img src="https://i3.cn.cz/6/1573332529_P201911090690501.jpg"/>
        </figure>
      </slideshow>
      <p>V chórových lavicích se v minulosti při mších modlili řeholníci. Podle restaurátora a historika umění Radka Ryšánka jsou nejstarším větším prvkem vybavení interiéru jezuitského kostela a jedním z nejstarších v Brně.</p>
      <p>"Kostel Nanebevzetí Panny Marie byl původně součástí jezuitského kláštera a jezuitské brněnské koleje. Nyní stojí samostatně, a proto se již k původnímu účelu nepoužívají, dnes je to však velice cenný historický artefakt," řekl ČTK Ryšánek.</p>
      <p>Studenti zatím pod vedením pedagogů pracují na restaurátorském výzkumu. "Snaží se zjistit co nejvíce informací o technologiích, materiálech a historii předmětu, ale také o jeho historickém vývoji, který měl na lavice vliv. Zřejmě totiž prošly celou řadou zásahů v bouřlivé brněnské historii, podobně jako celý interiér kostela," uvedl Ryšánek. Dodal, že čeští i němečtí studenti jsou rozdělení do skupiny, kde se věnují například povrchovým úpravám, materiálům nebo historii a archivní práci.</p>
      <p>Podle Ryšánka jsou lavice ve velmi špatném stavu, našli v nich stopy dřevokazného hmyzu a celá konstrukce je poškozená. Počáteční výzkum studenti dokončí 15. listopadu, práce však budou pokračovat i nadcházející roky, opět v rámci čtrnáctidenních společných workshopů.</p>
    </article>
  </body>
</html>