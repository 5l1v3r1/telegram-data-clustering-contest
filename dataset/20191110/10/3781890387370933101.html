<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740967"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T10:06:00+00:00"/>
    <meta property="og:title" content="&quot;ตู่&quot; แนะใช้บทเรียน 15 ปี ดับไฟใต้ หยุดทำตัวน้ำเต็มแก้ว"/>
    <meta property="og:description" content="“จตุพร”จี้ ใช้บทเรียน 15 ปี ช่วยกันแก้ไขปัญหาใต้ ขอให้ 15 ชีวิต ชรบ.ที่ยะลาเป็นการสูญเสียครั้งสุดท้าย"/>
  </head>
  <body>
    <article>
      <h1>"ตู่" แนะใช้บทเรียน 15 ปี ดับไฟใต้ หยุดทำตัวน้ำเต็มแก้ว</h1>
      <address>
        <time datetime="2019-11-10T10:06:00+00:00">10 Nov 2019, 10:06</time>
      </address>
      <p>
        <b>“จตุพร”จี้ ใช้บทเรียน 15 ปี ช่วยกันแก้ไขปัญหาใต้ ขอให้ 15 ชีวิต ชรบ.ที่ยะลาเป็นการสูญเสียครั้งสุดท้าย</b>
      </p>
      <p>เมื่อวันที่ 10 พ.ย.ที่ร้านกาแฟ พีซคอฟฟี่แอนด์ ไลบรารี่ อิมพีเรียล ลาดพร้าว ชั้น 5 มีการจัด รายการลมหายใจ พีซทีวี เวทีทัศน์ ที่ออกอากาศผ่านทางสถานีโทรทัศน์ผ่านดาวเทียมพีซทีวี โดยนายจตุพร พรหมพันธุ์ ประธานแนวร่วมประชาธิปไตยต่อต้านเผด็จการ (นปช.) กล่าวถึง เหตุกลุ่มคนร้ายยิงถล่มชุดรักษาความปลอดภัยหมู่บ้าน (ชรบ.) ที่จังหวัดยะลา เสียชีวิต 15 ศพ บาดเจ็บ 5 คน ว่า ตั้งแต่สมัยที่ตนเป็นสมาชิกสภาผู้แทนราษฎร ตนเห็นการตั้งกรรมาธิการศึกษาในเรื่องปัญหาสามจังหวัดชายแดนใต้ ไม่รู้กี่ชุด รวมถึงตนยังเคยเป็นผู้อภิปรายเรื่องนี้ในสภาฯ อีกด้วย ซึ่งในแต่ละรัฐบาลมักจะพูดกันว่า ในสมัยตนคนตายน้อยกว่า นั่นไม่ใช่ความสำเร็จ แต่ความสำเร็จคือจะต้องไม่มีใครตาย เรื่องปัญหาชายแดนใต้ ไม่ใช่เรื่องของพรรคใดพรรคหนึ่ง คนใดคนหนึ่ง แต่เป็นเรื่องของคนไทยทั้งชาติ<br/><br/>นายจตุพร กล่าวว่า ตนอยากเสนอให้แต่ละฝ่ายตั้งสติ ทำตัวเป็นน้ำไม่เต็มแก้ว เพื่อให้ 15 ชีวิตนี้ เป็นการสูญเสียครั้งสุดท้าย เปลี่ยนพื้นที่ให้เกิดสันติภาพ นำเอาบทเรียน 15 ปีไฟใต้นี้ มาร่วมกันพูดคุย ด้วยข้อเท็จจริง สังคายนาวิธีแก้ปัญหาใหม่ ในการดำเนินคดีก็ว่ากันไป แต่ต้องพูดคุยกันว่า 15 ปีที่ผ่านมานี้ ความไม่สำเร็จ เกิดจาก องค์ประกอบใด ตนเชื่อว่า แต่ละฝ่ายในพื้นที่ ต่างก็รู้ปัญหาที่แท้จริง เพียงแต่ไม่มีใครพูดกัน โดยรัฐและประชาชน ต้องมาร่วมกันแก้ไข.<br/> </p>
    </article>
  </body>
</html>