<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546107.html/%D8%B2%D9%85%D8%B2%D9%85%D9%87-%D8%AF%D9%84%D8%A7%D8%B1---%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86%DB%8C-%D8%AF%D8%B1-%D8%A8%D9%88%D8%AF%D8%AC%D9%87---"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T10:42:00+00:00"/>
    <meta property="og:title" content="زمزمه دلار ۸ هزار تومانی در بودجه ۹۹"/>
    <meta property="og:description" content="خبرها حاکی است، احتمالاً میزان فروش نفت در بودجه ۹۹ بیش از ۵۰۰ هزار بشکه نفت در روز لحاظ شود."/>
  </head>
  <body>
    <article>
      <h1>زمزمه دلار ۸ هزار تومانی در بودجه ۹۹</h1>
      <address>
        <time datetime="2019-11-10T10:42:00+00:00">10 Nov 2019, 10:42</time>
      </address>
      <p>خبرها حاکی است، احتمالاً میزان فروش نفت در بودجه ۹۹ بیش از ۵۰۰ هزار بشکه نفت در روز لحاظ شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ نیمه آذر ماه لایحه بودجه سال 1399 از سوی دولت به مجلس شورای اسلامی ارائه خواهد شد، طبق وعده دولت نیمه آبان ماه بودجه شرکتهای دولتی به مجلس ارائه شده، هرچند هنوز جزییات این لایجه در فضای عمومی منتشر نشده است.</p>
      <p>همواره در لایجه بودجه مباحثی مثل میزان فروش نفت و همچنین نرخ دلار در بودجه از اهمیت قابل توجهی برخوردار بوده‌اند، سال آینده نیز با توجه به فشار تحریمها این نرخها برای جامعه از اهمیت ویژه‌ای برخوردار است. چندی قبل معاون سازمان برنامه و بودجه از فروش 300 هزار بشکه‌ای نفت در سال جاری خبر داده بود، همین موضوع گمانه زنی‌های جدی در خصوص لحاظ شدن فروش حداکثر 500 هزار بشکه نفت در لایحه بودجه 99 را تقویت کرده بود.   گفتنی است، فروش 300 هزار بشکه‌ای نفت با احتساب میانگین فروش 65 دلاری نشان دهنده درامد 7 میلیارد دلاری کشور از محل فروش نفت بود. نکته جالب توجه اینکه طبق گفته‌ رئیس سازمان برنامه و بودجه مقرر شده تمام درآمدهای نفتی در  سال 99 به بودجه عمرانی تخصیص یابد و هزینه‌های جاری دولت از محل های جایگزین مثل پایه‌های مالیاتی جدید و همچنین ساماندهی یارانه‌های پنهان تامین شود.   بررسیها نشان می‌دهد از هفته گذشته سناریوی جدیدی برای میزان فروش نفت در بودجه لحاظ شده و به این ترتیب احتمالا دولت با سناریوی درآمدی حاصل از فروش 500 هزار بشکه نفت و میعانات در روز عبور خواهد کرد و شاهد ارقام بهتری در لایحه بودجه سال بعد خواهیم بود.   بر اساس گزارشهای مختلف سازمان برنامه و بودجه سالیانه 900 هزار میلیارد تومان یارانه پنهان در کشور توزیع می‌شود که ساماندهی آنها تا حدودی فشارهای مالی روی دوش دولت را کاهش خواهد داد. در حال حاضر گمانه زنی‌های جدی از دو نرخی شدن بنزین در سال جاری مطرح شده است و بایستی منتظر ماند و دید در نهایت دولت با یارانه پنهان بنزین (سوخت) در سال جاری چه نوع مواجه‌ای خواهد داشت.   سال گذشته دولت یک تصمیم عاقلانه با وجود فشارهای مختلف رسانه‌ای بر هر ترتیب پذیرفت تا تامین و پرداخت ارز 4200 تومانی به کالاهای اساسی را ادامه دهد. در آن برهه به 25 قلم کالای اساسی شامل بیش از 800 ردیف تعرفه شامل خوراک دام، گوشت، برنج و دارو  ارز 4200 تومانی پرداخت می‌شد. این درحالی است که امروز بسیاری از اقلام از این لیست حذف شده‌اند و گمانه زنی های جدی از حذف ارز 4200 دارو  نیز مطرح شده است. به این ترتیب ظاهرا در بودجه سال اینده نرخ ارز 8000 هزار تومانی تثبیت خواهد شد.   گفتنی است، نرخ ارز در بودجه سال جاری از ترکیب میانگین وزنی دو نرخ 4200 تومان و نرخ ارز نیمایی نزدیک به 8000 تومان تشکیل شده بود.   منبع: تسنیم</p>
    </article>
  </body>
</html>