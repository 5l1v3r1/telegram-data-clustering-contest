<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/berlin-otbelyaza-30-godini-ot-padaneto-na-stenata_news708405.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-10T02:19:00+00:00"/>
    <meta property="og:title" content="Берлин отбеляза 30 години от падането на стената"/>
    <meta property="og:description" content="Празненството мина с концерт и фойерверки"/>
  </head>
  <body>
    <article>
      <h1>Берлин отбеляза 30 години от падането на стената</h1>
      <h2>Празненството мина с концерт и фойерверки</h2>
      <address>
        <time datetime="2019-11-10T02:19:00+00:00">10 Nov 2019, 02:19</time>
      </address>
      <p>https://blitz.bg/svyat/berlin-otbelyaza-30-godini-ot-padaneto-na-stenata_news708405.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573345144-768x432.jpg"/>
      </figure>
      <p>
        <b>С концерт пред Бранденбургската врата в Берлин завършиха празненствата, с които беше отбелязана 30-ата годишнина от падането на Берлинската стена. На събитието присъстваха канцлерът Ангела Меркел, придружавана от съпруга си Йоахим Зауер, и президентът Франк-Валтер Щайнмайер, който в словото си призова живеещите в Германия да разрушат стените на "гнева и омразата":</b>
      </p>
      <p>"Стената не просто падна. Хората от Източна Европа я разтърсиха. Мислите ми днес са и с приятелите ни в Полша, Унгария, Чехия и Словакия. Тяхната смелост вдъхнови хората в Източна Германия. Тяхната смелост сложи края на разделението в Европа. Благодарим ви за това. Но в страната се издигнаха нови стени - на яд, гняв и омраза, на безмълвност и отчуждение. Те са невидими, но разделят страната въпреки това, те пречат на кохезията - която търсим. Валтер Улбрихт построи Берлинската стена, която установи един несправедлив режим. Но новите стени в страната ни ги издигаме сами и само ние можем да ги бутнем."</p>
      <p>Под диригентството на Даниел Баренбойм Щатскапеле Берлин изпълни произведения на Бетховен. Баренбойм е записвал с Берлинската филхармония, когато стената е паднала, а сега е генерален директор на държавната опера в Берлин.</p>
    </article>
  </body>
</html>