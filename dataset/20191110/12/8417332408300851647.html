<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/10/Katastrofevarsel-etter-skogbranner-i-Australia-20358573.ece"/>
    <meta property="og:site_name" content="adressa.no"/>
    <meta property="article:published_time" content="2019-11-10T12:20:19+00:00"/>
    <meta property="og:title" content="Katastrofevarsel etter skogbranner i Australia"/>
    <meta property="og:description" content="Sydney står overfor en katastrofal branntrussel, ifølge myndighetene. Brannmannskapene kjemper en stadig tøffere kamp mot skogbranner i tørkerammede Australia."/>
  </head>
  <body>
    <article>
      <h1>Katastrofevarsel etter skogbranner i Australia</h1>
      <address><time datetime="2019-11-10T12:20:19+00:00">10 Nov 2019, 12:20</time> by <a rel="author"> NTB</a></address>
      <p>Sydney står overfor en katastrofal branntrussel, ifølge myndighetene. Brannmannskapene kjemper en stadig tøffere kamp mot skogbranner i tørkerammede Australia.</p>
      <aside><a href="https://www.adressa.no/nyheter/utenriks/2019/11/10/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/10/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/10/javascript:void(0);">Del denne artikkelen på e-post</a></aside>
      <p>Tre personer har så langt mistet livet i brannene, som har rasert mer enn 150 boliger siden fredag.</p>
      <p>Søndag var det fortsatt 100 skogbranner i delstatene New South Wales og Queensland. Flere av dem er ute av brannmannskapenes kontroll.</p>
      <p>Store deler av delstatene, inkludert Sydney, forbereder seg nå på tøffe brannforhold de neste dagene. Det er første gang det har blitt varslet «katastrofal» brannfare i Sydney, som er det høyeste nivået, siden skalaen ble innført i 2009.</p>
      <h3>Svært høye flammer</h3>
      <p>Fem mennesker som var meldt savnet, er funnet i god behold, men de uforutsigbare forholdene gjør at myndighetene ikke kan utelukke at flere andre kan være savnet.</p>
      <p>Borgermester Carol Sparks i hardt rammede Glen Innes, sier innbyggerne er svært preget av brannen. Ifølge henne skal flammene ha vært så høye som seks meter.</p>
      <p>I Queensland er det erklært unntakstilstand. Over 1.200 brannmannskaper kjemper søndag mot mer enn 50 branner.</p>
      <p>Mindre buskbranner er vanlige i Australia, og brannmannskaper har i månedsvis slukket sporadiske småbranner før landets sommer nå er i ferd med å starte. De siste dagene er en tøff start på det forskere frykter blir en hard brannsesong.</p>
      <h3>Uhørt situasjon</h3>
      <p>Klimaendringer og uheldige værsykluser har bidratt til kraftig vind, lav luftfuktighet og høye temperaturer. Krisen ser ikke ut til å avta med det første.</p>
      <p>– Dessverre ser det ut til, med tanke på værmeldingen for den kommende uken, at krisen kan bli verre, sier Ross Bradstock, som forsker på skogbranner ved universitetet i Wollongong.</p>
      <p>Han sier situasjonen er «uhørt» for de rammede regionene, og frykter brannene vil spre seg lenger sør, til tørrere landskap som er særs utsatt for skogbrann.</p>
      <figure>
        <img src="https://www.adressa.no/incoming/article20358562.ece/r60ox8/BINARY/w980/SGLJM0DU514.jpg"/>
        <figcaption>Brannmannskaper kjemper mot flammene i Øst-Australia. Her i Woodford i delstaten New South Wales.   Foto: Dan Himbrechts / AAP Image via AP / NTB scanpix</figcaption>
      </figure>
    </article>
  </body>
</html>