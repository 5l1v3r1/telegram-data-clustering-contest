<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/10/aids-e-neden-olan-hiv-virusunde-yeni-tur-tanimlandi"/>
    <meta property="og:site_name" content="euronews"/>
    <meta property="article:published_time" content="2019-11-10T12:59:35+00:00"/>
    <meta property="og:title" content="AIDS'e neden olan HIV virüsünde 'yeni' tür tanımlandı"/>
    <meta property="og:description" content="Bilim insanları ilk kez 36 yıl önce keşfedilen yeni bir HIV virüsü alt türünün varlığını doğruladı. Bu ek tür dünya çapındaki vakaların çoğunun sorumlusu olan HIV virüs ailesinin bir parçası."/>
  </head>
  <body>
    <article>
      <h1>AIDS'e neden olan HIV virüsünde 'yeni' tür tanımlandı</h1>
      <address><time datetime="2019-11-10T12:59:35+00:00">10 Nov 2019, 12:59</time> by <a rel="author">Gizem Sade</a></address>
      <p>Bilim insanları ilk kez 36 yıl önce keşfedilen yeni bir HIV virüsü alt türünün varlığını doğruladı. Bu ek tür dünya çapındaki vakaların çoğunun sorumlusu olan HIV virüsü ailesinin bir parçası.</p>
      <p>Edinilmiş Bağışıklık Eksikliği Sendromu (AIDS) Dergisi'nde yayımlanan rapora göre bilim insanları AIDS'e yol açan HIV virüsüne ait 'yeni' bir ek türün varlığını bilimsel olarak kabul etti.</p>
      <p>Aslında virüs türü yeni ortaya çıkmadı çünkü yıllardır varlığını sürdürdüğü biliniyor. Uzmanlara göre yeni olan, bu virüs üzerinde çalışmaları yürütmek için kullanılan teknoloji.</p>
      <p>Amerika Birleşik Devletleri'ndeki Abbott laboratuvarlarında bulaşıcı hastalıklarla ilgili araştırmalar yürüten ve çalışmaya katılan uzmanlardan biri olan Mary Rodgers, "Bu alt tür diğerleri kadar uzun süredir varlığını sürdürüyor. Ancak biz bugüne kadar resmi bir alt tür olarak tanımlamamıştık" şeklinde konuşuyor.</p>
      <p>HIV ya da insan bağışıklık yetmezliği virüsü, eğer zamanında ve uygun şekilde tedavi edilmezse AIDS hastalığına neden oluyor.</p>
      <p>Hastalık Kontrol ve Önleme Merkezi'ne göre yalnızca 2017'de dünyada 36 milyon 900 bin kişinin HIV virüsü ile yaşadığı tahmin ediliyor.</p>
      <p>Tanınan yeni tür, HIV-1 ailesinin M grubunda L alt türü olarak sınıflandırıldı. "M" grubu "büyük (major)" anlamında, çünkü dünyadaki HIV enfeksiyonlarının yüzde 90'ından sorumlu.</p>
      <ul>
        <li>
          <a href="https://tr.euronews.com/2019/10/09/kuresel-fon-konferans-aids-tuberkuloz-ve-sitma-ile-mucadele-icin-hedef-12-milyar-euro">Küresel Fon Konferansı: AIDS, tüberküloz ve sıtma ile mücadele için hedef 12 milyar euro</a>
        </li>
        <li>
          <a href="https://tr.euronews.com/2019/07/16/bm-2018-de-770-bin-kisi-aids-ten-hayatini-kaybetti">BM: 2018'de 770 bin kişi AIDS'ten hayatını kaybetti</a>
        </li>
        <li>
          <a href="https://tr.euronews.com/2019/09/13/gen-degistirme-teknolojisi-ile-ilk-kez-bir-aids-hastas-tedavi-edildi-hiv">Gen değiştirme teknolojisi ile İlk kez bir AIDS hastası tedavi edildi</a>
        </li>
      </ul>
      <p>Uzmanlar bu virüs ailesi çok yaygın olduğu için HIV'ı kontrol etmek için kullanılan ilaçların L alt türü için de işe yarayacağına inanıyor. Bu da demek oluyor ki bu yeni alt türün diğerlerinden daha tehlikeli ve zararlı olduğunu düşünmek için bir neden yok.</p>
      <p>L alt türü ilk kez 1983'te tanımlandı ve daha sonra 1990 yılında yeniden görüldü. 2001'de ilk iki seferde olduğu gibi Kongo Demokratik Cumhuriyeti'nde tekrar rastlandı. Ancak kullanılan teknolojilerin alt tipleri görüntülemek için kullanılan kısmını geliştirmek uzun zaman aldı ve alt tür ilk kez 2019'da resmi olarak <a href="https://journals.lww.com/jaids/Abstract/publishahead/Complete_genome_sequence_of_CG_0018a_01.96307.aspx">tanımlandı.</a></p>
      <p>Ek kaynaklar<b> • NBC News</b></p>
    </article>
  </body>
</html>