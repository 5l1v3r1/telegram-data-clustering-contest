<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Nad-50-ot-bulgarite-shte-pazaruvat-na-Cheren-petuk-Koi-sa-skritite-kapani-za-koito-da-vnimavame-912617"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-10T12:32:00+00:00"/>
    <meta property="og:title" content="Над 50% от българите ще пазаруват на &quot;Черен петък&quot;! Кои са скритите капани, за които да внимаваме?"/>
    <meta property="og:description" content="Над 50% от българските потребители ще пазаруват на &quot;Черен петък&quot;, който тази година се пада на 29 но..."/>
  </head>
  <body>
    <article>
      <h1>Над 50% от българите ще пазаруват на "Черен петък"! Кои са скритите капани, за които да внимаваме?</h1>
      <address>
        <time datetime="2019-11-10T12:32:00+00:00">10 Nov 2019, 12:32</time>
      </address>
      <p>Над 50% от българските потребители ще пазаруват на "Черен петък", който тази година се пада на 29 ноември 2019 г. Това показва проучване на Асоциацията за защита на потребителите. Средно ще бъдат похарчени около 500 лв. на човек. Най-голямо ще бъде пазаруването в търговските центрове и онлайн магазините. Най-търсени ще бъдат дрехите, следвани от електрониката и обувките. Отстъпките средно са между 40 и 60%. За търговците подобен ден е една чудесна възможност за реклама и добър начин за увеличение на продажбите. В някои страни има данни, че приходите от ноември всъщност представляват 20 или дори 30-процентен дял от годишните им приходи.</p>
      <p>На този ден обаче потребителите трябва да внимават, защото се случват най-големите измами и подвеждащи реклами, заяви председателят на Асоциацията за защита на потребителите Пейо Майорски. Според него има много фалшиви отстъпки и клиентите трябва да следят цените на продуктите, които искат да закупят, като направят сравнение на продажбите в различните магазини. Дори и предварително да проучват цените и дали реално има намаление.</p>
      <p>"Бъдете особено внимателни, ако в магазина ви предложат "стоков кредит", особено ако покрай него има още нещо - например застраховка. Отивате в магазина и там хора Ви предлагат такъв кредит обикновено с 0% лихва. Тъй като в подобни случаи печалбата за кредитодателя е с много нисък размер, е възможно да Ви предложат услуги срещу допълнителни такси като застраховки и т.н. Потребителят не е задължен да приеме. Ако приемете заема и решите да го погасите предварително, фирмите за бързи заеми нямат право да събират допълнителни такси, с изключение на договорите, в които е фиксиран лихвеният процент. Може да се предвиди такса до 1% от размера на кредита", обясни Пейо Майорски. Трябва да се внимава със стоките на кредит, защото накрая потребителят може да се окаже в ръцете на колекторските фирми. След това започва техният тормоз при забавяне или неплащане, допълни той.</p>
      <p>От Асоциация за защита на потребителите препоръчваме 8 важни стъпки на "Черен петък":</p>
      <p>1. Пазарувайте от онлайн магазин, който познавате или сте проучили. В адреса на линка трябва да има S (https), както и катинарче, което е знак за сигурност. Ако се окаже, че сте пазарували от некоректен търговец, оспорете плащането пред банката. По-добре е да го направите писмено, за да получите и официален отговор. Имайте предвид, че за тази процедура банката може да начисли такса.</p>
      <p>2. Не купувайте импулсивно - предварително. Решете какво ви е необходимо или искате, складирайте го във виртуалната си пазарска кошница и изчакайте деня с намаленията. Наистина ли бихте взели нещо, което не ви трябва, само защото пише "70% намаление"?</p>
      <p>3. Щом набележите желаните стоки, обиколете магазините (или проверете в съответните сайтове) и вижте цените им преди намаленията. Сметнете дали обявеното намаление е равно на обещания процент.</p>
      <p>4. Имате 14 дни период за размисъл, в който може да върнете продукта си, купен онлайн. Това важи и ако сте го купили на Черния петък. След като върнете покупката, търговецът е длъжен да ви възстанови заплатената сума в рамките на други 14 дни.</p>
      <p>5. Ако телевизорът или хладилникът, купени на Черния петък, се повредят, имате право да поискате от продавача да ги ремонтира. Гаранцията на всяка стока, купена от търговец в ЕС, е до 2 години. Ако продуктът се развали, трябва да се обърнете именно към продавача, който е задължен да ви съдейства и да го приведе в съответствие с договора за продажба в рамките на 30 дни.</p>
      <p>6. Проверете за скрити такси – например за валутен превод, за доставка, за опаковане.</p>
      <p>7. Уверете се, че стоките са безопасни – и това важи не само за материала, от който са изработени детските играчки, но и за вашите дрехи или купата за храна на кучето.</p>
      <p>8. Прочетете общите условия - важно е да сте наясно със срока за доставка (обикновено заради Черния петък той е по-дълъг от нормалното), както и за условията за връщане на продукта, ако не ви хареса или си промените решението.</p>
    </article>
  </body>
</html>