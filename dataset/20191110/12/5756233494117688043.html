<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620788/%DB%B2%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%D9%85%D8%A7%D9%84%DA%A9%D8%A7%D9%86-%D8%A8%D9%86%D8%B2-%D9%88-%D8%A8%DB%8C-%D8%A7%D9%85-%D9%88"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T12:22:00+00:00"/>
    <meta property="og:title" content="۲۰۰ میلیارد کلاهبرداری از مالکان «بنز» و «بی ام و»"/>
    <meta property="og:description" content="معاون مبارزه با جعل و کلاهبرداری پلیس آگاهی پایتخت از دستگیری کلاهبرداری که سوژه‌های خود را از کانال تلگرامی هواداران بنز انتخاب کرده بود، خبر داد و گفت: متهم ۲۰۰ میلیارد ریال از مالباختگان کلاهبرداری کرده بود."/>
  </head>
  <body>
    <article>
      <h1>۲۰۰ میلیارد کلاهبرداری از مالکان «بنز» و «بی ام و»</h1>
      <address>
        <time datetime="2019-11-10T12:22:00+00:00">10 Nov 2019, 12:22</time>
      </address>
      <p>
        <i>معاون مبارزه با جعل و کلاهبرداری پلیس آگاهی پایتخت از دستگیری کلاهبرداری که سوژه‌های خود را از کانال تلگرامی هواداران بنز انتخاب کرده بود، خبر داد و گفت: متهم ۲۰۰ میلیارد ریال از مالباختگان کلاهبرداری کرده بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ کارآگاه جهانگیر تقی پور گفت: ابتدای مهر ماه امسال تعدادی از شهروندان به مراجع انتظامی و قضائی مراجعه و از فردی به جرم کلاهبرداری و فروش مال غیر شکایت کردند. پرونده‌های تشکیل شده از سوی شعبه ۱۰ بازپرسی ناحیه ۵ تهران برای دستگیری متهم در اختیار کارآگاهان اداره چهاردهم پلیس آگاهی قرار گرفت.</p>
      <p>وی افزود: مالباختگان در اظهارات مشابهی بیان داشتند فرد یاد شده با استفاده از کانال تلگرامی هواداران بنز، کسب و کار خود را تبلیغ می‌کرد و به بهانه خرید قطعات خودروهای بنز و بی ام و از کشورهای حوزه خلیج فارس و گرجستان بالغ بر ۲۰۰ میلیارد ریال از آنان دریافت کرده و در مواردی حتی خودروهای امانی مالباختگان را فروخته است.</p>
      <p>معاون مبارزه با جعل و کلاهبرداری پلیس آگاهی پایتخت با اشاره به اینکه کارآگاهان با دستور قضائی برای دستگیری متهم به محل کار وی مراجعه کردند، اظهارکرد: در بررسی‌های پلیسی مشخص شد که وی از محل کارش گریخته است و بدین ترتیب محل کسب با دستور قضائی پلمب شد.</p>
      <p>وی افزود: در شاخه دیگری از تحقیقات پلیسی، کارآگاهان موفق شدند مخفیگاه متهم را در شهر پرند شناسایی و پس از مراقبت‌های ویژه پلیسی، وی را با دستور قضائی در روز ۱۲ آبان ماه دستگیر و برای تحقیقات تکمیلی به اداره چهارم پلیس آگاهی منتقل کنند.</p>
      <p>تقی پور با اشاره به اینکه متهم پرونده ۳۸ساله، دیپلمه و متاهل است، گفت: وی در تحقیقات اولیه به جرم ارتکابی اعتراف و اظهار کرد که سابقه‌دار است و تا کنون دو مرتبه به زندان رفته و به همین دلیل با نام جعلی به بهانه خرید و فروش خودرو و قطعات یدکی از مالباختگان کلاهبرداری می کرده است.</p>
      <p>وی افزود: در دادخواست یکی از شکات آمده متهم متعهد شده بود در قبال دریافت مبلغ قابل توجهی از وی، یک دستگاه خودرو ۲۰۶ به مالباخته تحویل بدهد ولی از لحظه واریز وجه، متهم فراری شده و پاسخگوی تلفن‌ها نبوده است.</p>
      <p>به گزارش پایگاه خبری پلیس تقی پور با بیان اینکه کارشناسان ارزش ریالی کلاهبرداری را ۲۰۰ میلیارد ریال برآورد کرده‌اند، گفت: تاکنون ۱۵ تن از مالباختگان، متهم را شناسایی کرده‌اند و وی با دستور قضائی برای تکمیل تحقیقات و شناسایی سایر مالباختگان در اختیار پلیس آگاهی تهران بزرگ قرار دارد.</p>
    </article>
  </body>
</html>