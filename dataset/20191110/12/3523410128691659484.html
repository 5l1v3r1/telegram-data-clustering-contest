<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639216/%D8%B3%D8%A6%D9%88%D9%84-%D8%A2%D9%85%D8%B1%DB%8C%DA%A9%D8%A7-%D8%AE%D9%88%D8%A7%D8%B3%D8%AA%D8%A7%D8%B1-%D8%A8%D8%A7%D8%B2%DA%AF%D8%B4%D8%AA-%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%A8%D9%87-%D9%85%D8%B0%D8%A7%DA%A9%D8%B1%D8%A7%D8%AA-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T12:40:00+00:00"/>
    <meta property="og:title" content="سئول: آمریکا خواستار بازگشت کره شمالی به مذاکرات است"/>
    <meta property="og:description" content="مشاور امنیت ملی کره جنوبی اعلام کرد که واشنگتن به صورت فعال در تلاش است تا کره شمالی را متقاعد به بازگشت به مذاکراتی کند که به بن‌بست خورده است."/>
  </head>
  <body>
    <article>
      <h1>
        <a href="https://www.bultannews.com/fa/news/639216/%D8%B3%D8%A6%D9%88%D9%84-%D8%A2%D9%85%D8%B1%DB%8C%DA%A9%D8%A7-%D8%AE%D9%88%D8%A7%D8%B3%D8%AA%D8%A7%D8%B1-%D8%A8%D8%A7%D8%B2%DA%AF%D8%B4%D8%AA-%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%A8%D9%87-%D9%85%D8%B0%D8%A7%DA%A9%D8%B1%D8%A7%D8%AA-%D8%A7%D8%B3%D8%AA">سئول: آمریکا خواستار بازگشت کره شمالی به مذاکرات است</a>
      </h1>
      <h2>مشاور امنیت ملی کره جنوبی اعلام کرد که واشنگتن به صورت فعال در تلاش است تا کره شمالی را متقاعد به بازگشت به مذاکراتی کند که به بن‌بست خورده است.</h2>
      <address><time datetime="2019-11-10T12:40:00+00:00">10 Nov 2019, 12:40</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، در حالیکه کره شمالی هشدار داده در صورت عدم تغییر رویکرد خصمانه آمریکا در قبال این کشور، حاضر به از سرگیری مذاکره با واشنگتن نیست، «چانگ ایو یونگ» مشاور امنیت ملی کره جنوبی امروز (یکشنبه) تأکید کرد که آمریکا «فعالانه» در تلاش برای متقاعد کردن کره شمالی به منظور بازگشت به مذاکرات است.</p>
      <p>بنا به گزارش خبرگزاری رویترز، چانگ در خصوص ضرب‌الاجل کره شمالی به آمریکا برای برداشتن گام‌هایی تا پایان سال جاری میلادی گفت که در برهه‌ای از زمان که تلاش‌ها برای تقویت روابط میان دو کره به بن‌بست خورده است، کره جنوبی این ضرب‌الاجل را «بسیار جدی» می‌داند.</p>
      <p>اظهارات این مقام سئول در حالی مطرح شده است که کره شمالی هشدار داده در صورتیکه آمریکا رویکرد خود را در قبال این کشور تغییر ندهد، به هیچ‌ عنوان وارد مذاکره با واشنگتن نخواهد شد.</p>
      <p>در جدیدترین مورد از هشدارهای کره شمالی، «جو چول سو» رئیس دپارتمان آمریکای شمالی در وزارت امور خارجه کره شمالی ضمن تأکید بر اولتیماتوم این کشور به واشنگتن برای برداشتن گام‌هایی تا پایان سال جاری میلادی گفت که باب فرصت برای حصول پیشرفت در گفت‌وگو با آمریکا در حال بسته شدن است.</p>
      <p>«دونالد ترامپ» رئیس‌جمهور آمریکا و «کیم جونگ اون» رهبر کره شمالی در ماه ژوئن سال جاری میلادی بعد از نشست ناموفق ماه فوریه در «ویتنام»، توافق کردند که مذاکرات در خصوص عدم اشاعه تسلیحات اتمی کره شمالی را از سربگیرند که این توافق تاکنون نتیجه‌ای نداشته است.</p>
      <p>مقامات کره شمالی و آمریکایی برای اولین بار بعد از توافق ترامپ و کیم، ماه گذشته میلادی در «استکهلم» سوئد دیدار کردند که این دیدار به صورت نیمه‌کاره و بدون نتیجه به پایان رسید و کره شمالی علت شکست این مذاکرات را عدم انعطاف‌ آمریکا در مقابل پیونگ‌یانگ اعلام کردند.</p>
      <p>کره شمالی خواستار لغو تحریم‌های آمریکا شده است اما واشنگتن اصرار دارد که کیم باید در وهله اول تمامی برنامه سلاح‌های اتمی خود را کنار بگذارد و از طرف دیگر، کیم جونگ اون نیز اوایل سال جاری میلادی، ضرب‌الاجلی را تا پایان سال جاری میلادی برای واشنگتن معین کرد تا رویکرد جدیدی در قبال پیونگ‌یانگ اتخاذ کند و هشدار داد در صورتیکه آمریکا رویکرد خود در قبال کره شمالی را تغییر ندهد، امکان از سرگیری برنامه اتمی و موشکی این کشور وجود دارد.</p>
    </article>
  </body>
</html>