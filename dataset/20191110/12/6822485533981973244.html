<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819093.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T12:53:00+00:00"/>
    <meta property="og:title" content="پاسخ ۱۲ روز قبل رئیسی به اظهارات امروز روحانی: با سیاسی‌کاری و دوقطبی‌سازی مبارزه با فساد را ترک نمی‌کنیم"/>
    <meta property="og:description" content="تسنیم نوشت: ظهر امروز حسن روحانی در جریان سفر به استان یزد با بیان اینکه از قوه قضائیه می خواهم حالا که با فسادهای میلیونی و میلیاردی برخورد می‌کند مبارزه با فساد چند ده میلیارد دلاری هم برای مردم توضیح بدهد، گفت: این که هنوز بعد از چند سال برای ما روشن نیست آقایی که 2 میلیارد و 700 میلیون پول این مملکت مردم را خورد و آن را دستگیر کردند و حکم اعدام هم برایش صادر کردند و الان در زندان است، این پول کجا رفت؟ چه کسانی مسئول هستند؛ چرا آنهایی که در این پرونده نقش داشتند برای مردم توضیح داده نمی‌شود. از همه مردم و مسئولان می‌خواهم 2 میلیارد و 700 میلیون را برای مردم روشن کنند که این پول نفت، خزانه و پول بیت‌المال بوده است."/>
  </head>
  <body>
    <article>
      <h1>پاسخ ۱۲ روز قبل رئیسی به اظهارات امروز روحانی: با سیاسی‌کاری و دوقطبی‌سازی مبارزه با فساد را ترک نمی‌کنیم</h1>
      <address>
        <time datetime="2019-11-10T12:53:00+00:00">10 Nov 2019, 12:53</time>
      </address>
      <p>رئیس قوه‌قضائیه طی روزهای گذشته گفته بود: مبارزه با فساد را به خاطر دوقطبی‌سازی‌ها و سیاسی‌کاری‌ها ترک نمی‌کنیم</p>
      <p>تسنیم نوشت: ظهر امروز حسن روحانی در جریان سفر به استان یزد با بیان اینکه از قوه قضائیه می خواهم حالا که با فسادهای میلیونی و میلیاردی برخورد می‌کند مبارزه با فساد چند ده میلیارد دلاری هم برای مردم توضیح بدهد، گفت: این که هنوز بعد از چند سال برای ما روشن نیست آقایی که 2 میلیارد و 700 میلیون پول این مملکت مردم را خورد و آن را دستگیر کردند و حکم اعدام هم برایش صادر کردند و الان در زندان است، این پول کجا رفت؟ چه کسانی مسئول هستند؛ چرا آنهایی که در این پرونده نقش داشتند برای مردم توضیح داده نمی‌شود. از همه مردم و مسئولان می‌خواهم 2 میلیارد و 700 میلیون را برای مردم روشن کنند که این پول نفت، خزانه و پول بیت‌المال بوده است.</p>
      <p>وی با بیان اینکه ‌از همه مسئولان می خواهم 2 میلیارد دلار پولی که به حلقوم آمریکا رفت و دولت قبل 10 ماه وقت داشت این پول را پس بگیرد و دست‌ دست کرد. شورای عالی امنیت ملی تصویب کرد که قوه قضاییه باید به سرعت به این پرونده رسیدگی ‌کند و تا امروز خبری نشده است، را پیگیری کند، گفت:‌ ما می‌خواهیم این پرونده 2 میلیارد دلاری برای مردم روشن شود؛ امروز اگر روز مبارزه با فساد است، فساد میلیارد دلاری را برای مردم توضیح بدهید تا مردم خوشحال شوند و بدانند.</p>
      <p>رئیس جمهور با بیان اینکه ‌از مسئولان می‌خواهم پرونده 947 میلیون دلاری را برای مردم توضیح دهند، اظهار داشت:‌ آنهایی که در این زمینه و مسئولان یک نهاد 947  میلیون دلار گرفته و حساب پس نداده‌اند، باید حسابرسی شود و حساب را پس دهد.</p>
      <p>شاید بتوان پاسخ اظهار امروز حسن روحانی را در سخنان 12 روز گذشته رئیس قوه‌قضاییه در برخورد فراجناحی با فساد پیدا کرد، آنجا که رئیسی تأکید کرد میدان مبارزه با فساد را به خاطر دوقطبی‌سازی‌ها و فضاسازی‌های سیاسی ترک نمی‌کنیم.</p>
      <figure>
        <video src="http://g1.asset.aparat.com//flv_video_new/5935/c4748fa50dea8f453fb9797e9141852a17804506-360p.mp4"/>
      </figure>
      <p>‌رئیسی با تأکید به اینکه به هیچ عنوان اجازه داده نمی‌شود در هیچ جای نظام فساد لانه کند، گفت: چون این نظام با طهارت و پاکی بنا شده، اجازه سوء‌استفاده و فساد به کسی داده نمی‌شود و هر کسی دچار لغزش شد، باید برخوردی عبرت‌آموز شود تا بدانند فساد و روابط ناسالم و درآمد نامشروع و دست‌اندازی به بیت‌المال هزینه سنگینی دارد.</p>
      <p>وی تصریح کرد: این‌گونه نیست که برخی با اتهام‌زدنی، ملامت کردن و دوقطبی‌سازی بخواهند ما میدان مبارزه با فساد را خالی کنیم. این میدان مبارزه با فساد با سیاسی‌کاری و ملامت و اتهام‌زنی خالی نمی‌شود.</p>
    </article>
  </body>
</html>