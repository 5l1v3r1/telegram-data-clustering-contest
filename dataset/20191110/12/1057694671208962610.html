<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2028694/me-afta-ta-opla-etimazan-neo-chtipima-fotografies-apo-ton-vari-oplismo-pou-vrethike-stis-giafkes.html"/>
    <meta property="og:site_name" content="News.gr"/>
    <meta property="article:published_time" content="2019-11-10T12:17:06+00:00"/>
    <meta property="og:title" content="Με αυτά τα όπλα ετοίμαζαν νέο χτύπημα – Φωτογραφίες από τον βαρύ οπλισμό που βρέθηκε στις γιάφκες"/>
    <meta property="og:description" content="ΕΛ.ΑΣ.: Ευτυχώς τους προλάβαμε"/>
  </head>
  <body>
    <article>
      <h1>Με αυτά τα όπλα ετοίμαζαν νέο χτύπημα – Φωτογραφίες από τον βαρύ οπλισμό που βρέθηκε στις γιάφκες</h1>
      <address>
        <time datetime="2019-11-10T12:17:06+00:00">10 Nov 2019, 12:17</time>
      </address>
      <h3>ΕΛ.ΑΣ.: Ευτυχώς τους προλάβαμε</h3>
      <p>Φωτογραφίες με τον <a href="https://www.news.gr/ellada/article/2028677/nea-stichia-gia-ti-giafka-tis-epanastatikis-aftoaminas-sto-koudouni-itan-to-onoma-tou-sillifthenta.html">βαρύ οπλισμό που βρέθηκε στις γιάφκες του Χολαργού και της Κυψέλης έδωσε στη δημοσιότητα η ΕΛ.ΑΣ.</a> ενώ δόθηκαν και λεπτομέρειες για τις συλλήψεις που έχουν γίνει μέχρι στιγμής.</p>
      <p>Σύμφωνα με τις ανακοινώσεις της Αστυνομίας <a href="https://www.news.gr/ellada/article/2028115/epichirisi-antitromokratikis-se-steno-klio-apo-kero-i-emplekomeni-stin-ipothesi.html">οι συλλήψεις πραγματοποιήθηκαν την Παρασκευή 8 Νοεμβρίου 2019.</a> Πρόκειται για δύο άνδρες ηλικίας 41 και 45 ετών, καθώς και μια 39χρονη γυναίκα, οι οποίοι κατηγορούνται για τα - κατά περίπτωση – αδικήματα που αφορούν τρομοκρατικές πράξεις, κατοχή εκρηκτικών υλών, παράβαση του Νόμου περί όπλων, πλαστογραφία και περί εξαρτησιογόνων ουσιών.</p>
      <p><b>Ως προς το χρονικό της υπόθεσης</b>, την 21-10-2019 και περί ώρα 22:50΄, δύο άγνωστοι δράστες, επιβαίνοντες σε μοτοσικλέτα μεγάλου κυβισμού και έχοντας καλυμμένα τα χαρακτηριστικά των προσώπων τους με κράνη μοτοσικλέτας, προσέγγισαν κατάστημα ψυχαγωγικών - τεχνικών παιγνίων, που βρίσκεται στην περιοχή του Χολαργού επί της οδού 17ης Νοεμβρίου, και αφού στάθμευσαν έξω από αυτό, εισήλθαν από την ανοιχτή πόρτα της εισόδου.</p>
      <p>Ο ένας από τους δράστες έφερε μακρύκαννο πολεμικό τυφέκιο (τύπου kalashnikov) και σακίδιο στην πλάτη του, εντός του οποίου φαίνεται να είχε τοποθετήσει αντικείμενο το οποίο προσομοίαζε με «πολιορκητικό κριό», σε περίπτωση που αντιμετώπιζαν οποιοδήποτε πρόβλημα ή δυσκολία για την είσοδο στο κατάστημα. Οι <b>δράστες</b> αφαίρεσαν από το ταμείο το <b>χρηματικό ποσό</b> των 1.906 ευρώ και κατά την έξοδό τους από το κατάστημα, ο δράστης που κρατούσε το μακρύκαννο πολεμικό τυφέκιο, προφανώς στην προσπάθεια του να το δώσει στον συνεργό του, πυροβόλησε μια φορά με αποτέλεσμα να τον τραυματίσει. Στη συνέχεια επιβιβάστηκαν στην μοτοσικλέτα και αποχώρησαν από το σημείο.</p>
      <p>Ύστερα από τις αναζητήσεις στην ευρύτερη περιοχή, βραδινές ώρες της ιδίας (22-10-2019), αστυνομικοί της <b>ομάδας ΔΙ.ΑΣ.</b>, εντόπισαν σε αλσύλλιο στη συμβολή των οδών Θεμιστοκλέους και Τήνου στον Χολαργό, την μοτοσυκλέτα που χρησιμοποιήθηκε στη ληστεία και η οποία όπως διαπιστώθηκε, είχε κλαπεί την 11-10-2019, από την Πεύκη Αττικής.</p>
      <p>Από την περαιτέρω διερεύνηση της υπόθεσης και ύστερα από κατάλληλη αξιοποίηση του αποδεικτικού υλικού, διαπιστώθηκε η εμπλοκή ενός 46χρονου ημεδαπού, από την ταύτιση του γενετικού του τύπου, με δείγματα που εντοπίσθηκαν στο σημείο της <b>ληστείας</b> και της πορείας διαφυγής των δραστών. Βάσει των στοιχείων αυτών εκδόθηκε Ένταλμα Σύλληψης σε βάρος του.</p>
      <p>Από την <b>Αντιτρομοκρατική Υπηρεσία</b>, πραγματοποιήθηκε επισταμένη έρευνα επί των διαθέσιμων στοιχείων, αναζητήθηκε και αξιολογήθηκε σχετικό αποδεικτικό υλικό, ενώ παράλληλα αξιοποιήθηκαν κατάλληλα σχετικές πληροφορίες, προκειμένου να ανακαλυφθούν λοιποί άγνωστοι συναυτουργοί και να αποκαλυφθεί το πλήρες εύρος της δράσης τους. Από την συνδυαστική αξιολόγηση των στοιχείων, προέκυψε επιπλέον η εμπλοκή του 41χρονου ημεδαπού, για τον οποίο εκδόθηκε σχετικό ένταλμα σύλληψης από τον αρμόδιο ανακριτή. Όπως διαπιστώθηκε, ο 41χρονος είχε συλληφθεί την 10-04-2010, από την Αντιτρομοκρατική Υπηρεσία με τις κατηγορίες της συγκρότησης, ένταξης και συμμετοχής στην τρομοκρατική οργάνωση «Επαναστατικός Αγώνας», υπόθεση για την οποία καταδικάστηκε, σε δεύτερο βαθμό, σε συνολική ποινή κάθειρξης έξι (6) ετών και αποφυλακίστηκε την 12-02-2018.</p>
      <p>Επιπλέον προέκυψε ότι, αμέσως μετά την πραγματοποίηση της ληστείας στο κατάστημα ψυχαγωγικών παιγνίων, οι δύο δράστες με τη βοήθεια τρίτου προσώπου, ημεδαπού 45 ετών, πήγαν στην οικία που διατηρεί στο<b> Χολαργό Αττικής</b> και αφού άφησαν δύο (2) σακίδια που έφεραν μαζί τους κατά τη διάρκεια της ληστείας, στη συνεχεία προέβησαν σε ενέργειες με σκοπό τον κεκαλυμμένο τρόπο περίθαλψης των τραυμάτων που είχε υποστεί ο 46χρονος δράστης, λόγω της εκπυρσοκρότησης του όπλου κατά τη διαφυγή τους.</p>
      <p>Λίγο μετά την ένοπλη ληστεία, ο 45χρονος ιδιοκτήτης της οικίας στο Χολαργό μαζί με τον 41χρονο δράστη της ληστείας, μετέβησαν σε διαμέρισμα-γκαρσονιέρα στην <b>Κυψέλη</b> Αττικής και μετέφεραν με το αυτοκίνητο ιδιοκτησίας του 45χρονου, αντικείμενα σε σακίδια και πλαστικές σακούλες, στο σπίτι στο Χολαργό Αττικής.</p>
      <h4>Η μεγάλη αστυνομική επιχείρηση στον Χολαργό </h4>
      <p><a href="https://www.news.gr/ellada/article/2028251/to-chirourgiko-chtipima-tis-antitromokratikis-ke-ta-kalasnikof-pou-milisan.html">Ύστερα από ευρεία και συντονισμένη αστυνομική επιχείρηση που πραγματοποιήθηκε απογευματινές ώρες της Παρασκευής 08-11-2019,</a> συνελήφθη βάσει του σχετικού εντάλματος σύλληψης, ο 41χρονος που συμμετείχε στη ληστεία της 21-10-2019 σε κατάστημα ψυχαγωγικών – τεχνικών παιγνίων στο Χολαργό, ο 45χρονος συνεργός, ιδιοκτήτης της οικίας στο Χολαργό Αττικής και η 39χρονη ημεδαπή γυναίκα, στην οικία της οποία βρέθηκαν αντικείμενα υπαγόμενα στο «Ν. Περί Όπλων». Επιπλέον, προσήχθησαν δεκατρία (13) άτομα, για τους οποίους εξετάσθηκε η εμπλοκή στις ερευνώμενες αξιόποινες πράξεις.</p>
      <figure>
        <img src="https://www.news.gr/wp-content/uploads/images/2019/11/10/49/4947690-e1573385871860.jpg?x78811"/>
      </figure>
      <p>
        <b>Συνολικά, πραγματοποιήθηκαν δέκα επτά (17) έρευνες σε οικίες, όπου βρέθηκαν και κατασχέθηκαν πλήθος πειστηρίων, μεταξύ των οποίων και σημαντικό ψηφιακό υλικό. Πιο συγκεκριμένα :</b>
      </p>
      <ul>
        <li>πέντε (5) πολεμικά τυφέκια τύπου καλάσνικοφ, ένα εκ των οποίων έφερε γεμιστήρα με είκοσι οκτώ</li>
        <li>φυσίγγια</li>
        <li>ένα (1) υποπολυβόλο</li>
        <li>δύο (2) πυροβόλα πιστόλια (το ένα έφερε γεμιστήρα επτά φυσιγγίων και ένα φυσίγγιο στη θαλάμη)</li>
        <li>επτά (7) γεμιστήρες πολεμικού τυφεκίου, εκ των οποίων η μία έφερε είκοσι οκτώ (28) φυσίγγια</li>
        <li>δεκαοκτώ (18) φυσίγγια πυροβόλου όπλου 7.62mm, πενήντα τρία (53) φυσίγγια διαφόρων διαμετρημάτων</li>
        <li>εκατόν εννέα (109) κυνηγετικά φυσίγγια</li>
        <li>διόπτρα νυκτερινής σκόπευσης</li>
        <li>σκοπευτικό πυροβόλου όπλου</li>
        <li>τέσσερις (4) χειροβομβίδες δακρυγόνου CS</li>
        <li>τρεις (3) πυροδοτικοί μηχανισμοί χειροβομβίδας</li>
        <li>τέσσερα (4) σώματα χειροβομβίδας</li>
        <li>δύο μοχλοί όπλισης χειροβομβίδας</li>
        <li>δύο (2) τεμάχια ζελατινοδυναμίτιδα</li>
        <li>έξι (6) κοινοί, εννέα (9) ηλεκτρικοί και δύο (2) αυτοσχέδιοι ηλεκτρικοί πυροκροτητές.</li>
        <li>ένα (1) τεμάχιο εκρηκτικής ύλης (πιθανόν TNT)</li>
        <li>δύο (2) φυσίγγια εκρηκτικής ύλης, πιθανόν ζελατινοδυναμίτιδα</li>
        <li>μία συσκευασία νιτρικής αμμωνίας των σαράντα κιλών (40kg)</li>
        <li>πλήθος αυτοκόλλητων ασθενοφόρων και νοσοκομειακών οχημάτων</li>
        <li>φάρος ασθενοφόρου με σύστημα ραδιοσυχνοτήτων</li>
        <li>κάμερα</li>
        <li>λέιζερ</li>
        <li>ηχητικές συσκευές</li>
        <li>δύο συχνόμετρα για τον εντοπισμό ψηφιακών και αναλογικών σημάτων (συστήματα εντοπισμού ραδιοσυχνοτήτων)</li>
        <li>δύο αλεξίσφαιρα γιλέκα</li>
        <li>πλήθος πλαστών πινακίδων κυκλοφορίας οχημάτων (4 αυτοκινήτων και 1 μοτοσικλέτας)<br/>κινητό, φορητός υπολογιστής, κάμερες καταγραφής κλειστού κυκλώματος τηλεόρασης (CCTV)</li>
        <li>εκτυπωτής και πλαστικοποιητής</li>
        <li>κράνος μοτοσικλέτας</li>
        <li>πλήθος εργαλείων</li>
        <li>συσκευή ηλεκτρικής κένωσης (TAZER)</li>
        <li>μεταλλική σιδερογροθιά,</li>
        <li>πιεστικό μηχάνημα πλύσης –απολύμανσης χώρου</li>
        <li>μπουκάλι χλωρίνης</li>
        <li>ποσότητες ναρκωτικών ουσιών, ακατέργαστης ινδικής κάνναβης και κοκαΐνης.</li>
      </ul>
      <p>Από τα μέχρι στιγμής αποτελέσματα της βαλλιστικής εξέτασης στα πολεμικά τυφέκια τύπου Kalashnikov, που βρέθηκαν και κατασχέθηκαν στην οικία στον Χολαργό, έχει προκύψει ταύτιση του ενός πολεμικού τυφεκίου, με εκείνο που χρησιμοποιήθηκε στην ληστεία της 21-10-2019, στο κατάστημα ψυχαγωγικών - τεχνικών παιγνίων στον Χολαργό.</p>
      <p>
        <b>Επίσης, ένα ακόμα πολεμικό τυφέκιο τύπου Kalasnikov, έχει ταυτοποιηθεί με εκείνο που χρησιμοποιήθηκε στις ακόλουθες τρομοκρατικές ενέργειες, την ευθύνη για τις οποίες έχει αναλάβει η <a href="https://www.news.gr/tag/epanastatiki-aftoamina">«Οργάνωση Επαναστατικής Αυτοάμυνας»</a>:</b>
      </p>
      <ul>
        <li>Ρίψη πυροβολισμών, την 25-05-2014 (ημέρα διεξαγωγής των Ευρωεκλογών), εναντίον των κεντρικών</li>
        <li>Γραφείων του ΠΑ.ΣΟ.Κ. στην Αθήνα.</li>
        <li>Ρίψη πυροβολισμών, την 31-07-2016, εναντίον της Πρεσβείας του Μεξικό στην Αθήνα.</li>
        <li>Ρίψη πυροβολισμών, την 10-01-2017, εναντίον Διμοιρίας της Υποδιεύθυνσης Αποκατάστασης Τάξης (ΥΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα, κατά την οποία τραυματίστηκε ένας αστυνομικός.</li>
        <li>Ρίψη πυροβολισμών, την 06-11-2017, εναντίον Διμοιρίας της Υποδιεύθυνσης Αποκατάστασης Τάξης (ΥΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα.</li>
        <li>Σημειώνεται ότι η ίδια οργάνωση είχε αναλάβει την ευθύνη και για την ρίψη χειροβομβίδας, την 10-11-2016, εναντίον της Πρεσβείας της Γαλλίας στην Αθήνα, επίθεση κατά την οποία επίσης είχε τραυματισθεί ένας αστυνομικός.</li>
      </ul>
      <p>Χθες το πρωί, οι δύο άνδρες συλληφθέντες οδηγήθηκαν ενώπιον του κ. Εισαγγελέα Πρωτοδικών Αθηνών, ο οποίος τους παρέπεμψε στην Κύρια Ανάκριση, όπου έλαβαν προθεσμία προκειμένου να απολογηθούν.</p>
      <p>Σήμερα οδηγήθηκε στον κ. Εισαγγελέα Πρωτοδικών Αθηνών η 39χρονη συλληφθείσα.</p>
      <p>
        <b>Δήλωση του Διευθυντή της Αντιτρομοκρατικής Υπηρεσίας, Αστυνομικού Διευθυντή Ελευθέριου Χαρδαλιά:</b>
      </p>
      <p>
        <i>«Συμπληρωματικά με την παρουσίαση και αναφορικά με την υπόθεση θα ήθελα να πω τα εξής.</i>
      </p>
      <p>
        <i>Αυτά τα όπλα σκοτώνουν. Δύο από αυτά έχουν χρησιμοποιηθεί. Ευτυχώς δεν σκότωσαν, τραυμάτισαν όμως αστυνομικούς.</i>
      </p>
      <p>
        <i>Δεν δίστασαν να χρησιμοποιήσουν και χειροβομβίδα, όπως ξέρετε. Δεν γνωρίζουμε τι αθώα θύματα μπορούσε να προκαλέσει, συγκεκριμένα στη γαλλική Πρεσβεία στο κέντρο της Αθήνας.</i>
      </p>
      <p>
        <i>Εκείνο που τρομάζει ακόμα περισσότερο είναι η ποσότητα και η δύναμη των εκρηκτικών υλών που κατασχέσαμε. </i>
        <i>Ευτυχώς προλάβαμε».</i>
      </p>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev002.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev004.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev006.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev008.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev012.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev014.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev016.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev018.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev028.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev034.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev042.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev048.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev046.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev001.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev003.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev005.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev007.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev011.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev009.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev013.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev027.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev033.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev019.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev035.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev037.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev047.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev051.jpg?x78811"/>
      </figure>
      <figure>
        <img src="https://www.news.gr/wp-content/uploads/images/2019/11/10/10/10112019-par_daeev049.jpg?x78811"/>
      </figure>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2028677/nea-stichia-gia-ti-giafka-tis-epanastatikis-aftoaminas-sto-koudouni-itan-to-onoma-tou-sillifthenta.html"/>
        <a href="https://www.news.gr/ellada/article/2028251/to-chirourgiko-chtipima-tis-antitromokratikis-ke-ta-kalasnikof-pou-milisan.html"/>
        <a href="https://www.news.gr/ellada/article/2028115/epichirisi-antitromokratikis-se-steno-klio-apo-kero-i-emplekomeni-stin-ipothesi.html"/>
      </related>
    </article>
  </body>
</html>