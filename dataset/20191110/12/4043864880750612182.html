<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231540/"/>
    <meta property="og:site_name" content="Українська правда"/>
    <meta property="article:published_time" content="2019-11-10T12:07:04+00:00"/>
    <meta property="og:title" content="CPJ: За президентства Зеленського журналістів продовжують наражати на небезпеку"/>
    <meta property="og:description" content="Свободу слова та безпеку журналістів не забезпечують шляхом криміналізації діяльності, або шляхом запровадження будь-яких обмежень, а деякі ідеї у законодавчій сфері, що зараз обговорюються, можуть негативно позначитись на безпеці журналістів чи свободі ЗМІ. "/>
  </head>
  <body>
    <article>
      <h1>CPJ: За президентства Зеленського журналістів продовжують наражати на небезпеку</h1>
      <address>
        <time datetime="2019-11-10T12:07:04+00:00">10 Nov 2019, 12:07</time>
      </address>
      <p>Свободу слова та безпеку журналістів не забезпечують шляхом криміналізації діяльності, або шляхом запровадження будь-яких обмежень, а деякі ідеї у законодавчій сфері, що зараз обговорюються, можуть негативно позначитись на безпеці журналістів чи свободі ЗМІ. </p>
      <p><b>Джерело:</b> коментар координаторки програм CPJ (Комітет захисту журналістів) в Європі та Центральнїй Азії Гульнози Саїд "<a href="https://ukrainian.voanews.com/a/Zakhyst-zhurnalistiv-ukraina/5159281.html?fbclid=IwAR2hYuFR2KVxTBN2blNgmYZJBmNlOEwxqRt--wXyJ9vE2BzE4C43jgQKnPs">Голосу Америки</a>" </p>
      <p><b>Деталі: </b>Зокрема, занепокоєння викликає заява міністра культури, молоді та спорту Володимира Бородянського, який висловився за посилення відповідальності журналістів за маніпуляцію інформацією.</p>
      <p><b>Дослівно:</b> "Коли намагаються криміналізувати якусь діяльність, це викликає занепокоєння. Свободу слова та безпеку журналістів у будь-якій країні не забезпечують шляхом криміналізації діяльності, або через запровадження тих чи інших обмежень".</p>
      <p>Також оголошення про можливу ініціативу парламентської фракції "Слуга народу" передбачити можливість санкцій для збиткових ЗМІ викликає занепокоєння: не влада, а глядачі та читачі мають вирішувати, чи є те чи інше ЗМІ життєздатним, зазначає Саїд.</p>
      <p><b>Дослівно:</b> "Влада не має вирішувати, які ЗМІ є життєздатними, або добрими з політичної точки зору, або хто є гарним журналістом та інше. Не варто, щоб парламент дивися на ЗМІ з точки зору того, наскільки вони прибуткові". </p>
      <p>Щоб змінити ситуацію, насамперед уряду варто приділити увагу захисту журналістів-розслідувачів, вважає експерт. </p>
      <p><b>Пряма мова</b> Саїд: "Якщо нова влада України хоче продемонструвати повагу до безпеки журналістів та захисту ЗМІ, насамперед, потрібно поважати і підтримувати проекти журналістів-розслідувачів, такі як "Схеми", не наражати їх на небезпеку, а, на жаль, це трапилось з журналістами "Схем" та "Слідства" та іншими за Порошенка і, на жаль, це триває і за президентства Зеленського".</p>
      <p>Також представниця CPJ заявила, що хоча хоча "дружня риторика президента до преси", на її думку, присутня, прихід Володимира Зеленського на посаду не призвів до докорінних змін у ситуації зі свободою ЗМІ в Україні. </p>
      <p>"Стосовно того, як власне журналісти оцінюють цю ситуацію - очевидно, від нового президента є великі очікування, бо багато українців пов‘язували надії з його обранням і досі, гадаю, не відбулось істотних змін в плані політичного середовища для журналістів, за виключенням обміну полоненими з Росією. В цьому випадку ми бачили звільнення Романа Сущенка і повернення його до України", - зазначила координаторка CPJ. </p>
      <p>
        <b>Нагадаємо,</b>
      </p>
      <ul>
        <li>Раніше президент України Володимир Зеленський доручив Кабінету міністрів до кінця 2019 року розробити і внести на розгляд Верховної Ради законопроект щодо врегулювання діяльності медіа в Україні, де передбачити, зокрема, "положення <a href="https://www.pravda.com.ua/rus/news/2019/11/9/7231480/">про вимоги та стандарти новин</a>".</li>
        <li>Міністр культури, молоді та спорту Володимир Бородянський заявив у свою чергу, що уряд не збирається регулювати стандарти новин, а слова в указі президента про "вимоги і стандарти новин" є <a href="https://www.pravda.com.ua/news/2019/11/9/7231492/">термінологічним непорозумінням</a>.</li>
      </ul>
      <related>
        <a href="https://www.pravda.com.ua/news/2019/11/9/7231492/"/>
        <a href="https://www.pravda.com.ua/news/2019/11/9/7231480/"/>
        <a href="https://www.pravda.com.ua/news/2019/11/8/7231376/"/>
      </related>
    </article>
  </body>
</html>