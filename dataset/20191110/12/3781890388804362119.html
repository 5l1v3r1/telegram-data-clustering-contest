<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740981"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T12:04:00+00:00"/>
    <meta property="og:title" content="เจ้าบ่าวบิ๊กไบค์ขอไม่ใส่หมวกซิ่ง&quot;ฮายาบูสะ&quot;ไปขอสาว"/>
    <meta property="og:description" content="ขออภัยประชาชนที่ภาพออกไปไม่เหมาะสม เจ้าบ่าวบิ๊กไบค์ขอไม่ใส่หมวก ยกขบวนขันหมากซิ่ง’ฮายาบูสะ’ไปขอสาวทำเมียชื่นมื่น"/>
  </head>
  <body>
    <article>
      <h1>เจ้าบ่าวบิ๊กไบค์ขอไม่ใส่หมวกซิ่ง"ฮายาบูสะ"ไปขอสาว</h1>
      <address>
        <time datetime="2019-11-10T12:04:00+00:00">10 Nov 2019, 12:04</time>
      </address>
      <p>
        <b>ขออภัยประชาชนที่ภาพออกไปไม่เหมาะสม เจ้าบ่าวบิ๊กไบค์ขอไม่ใส่หมวก ยกขบวนขันหมากซิ่ง’ฮายาบูสะ’ไปขอสาวทำเมียชื่นมื่น</b>
      </p>
      <p>เมื่อวันที่ 10 พ.ย. ผู้สื่อข่าวรายงานว่า ได้ขบวนขันหมากรถจักรยานยนต์ บิ๊กไบค์กว่า 30 คัน ของกลุ่มเพื่อนเจ้าบ่าว คือนายเศรษฐดา  เหาะชัย หรือ เล็ก อายุ 39 ปี ชาว จ.นครราชสีมา ทำงานอยู่บริษัทเอกชนแห่งหนึ่งใน จ.สุรินทร์ ที่รวมตัวกันที่ลานหน้าห้างสรรพสินค้าใน อ.เมือง จ.สุรินทร์ ก่อนจะเคลื่อนขบวนไปที่บ้านเจ้าสาว คือ น.ส.วราลี  บุญชู  หรือ ลี่ อายุ 36 ปี โดยพิธีมงคลสมรสจัดขึ้นที่บ้านเลขที่ 30 ม.4 บ.โคกเพชร ต.ท่าสว่าง อ.เมือง จ.สุรินทร์ ทั้งนี้ก่อนเคลื่อนขบวน เจ้าบ่าวได้ขึ้นคร่อมขับรถจักรยานยนต์ ซูเปอร์ไบค์ ยี่ห้อ ซูซุกิ รุ่น ฮายาบูสะ 1300 ซีซี   ขับนำขบวนกลุ่มเพื่อนเจ้าบ่าวด้วยตนเอง แม้จะต้องสวมชุดไทยสากล นุ่มโสร่งโจงกระเบนก็ไม่เป็นอุปสรรคในการขับขี่ ขณะที่เพื่อนเจ้าบ่าวก็สวมชุดไทยสากล นุ่งโสร่งโจงกระเบนขับรถจักรยานยนต์ บิ๊กไบค์ ด้วยเช่นกัน  โดยเจ้าบ่าวพร้อมเพื่อนเจ้าบ่าว ไม่ได้สวมใส่หมวกกันน็อค เนื่องจากจะต้องให้ช่างภาพบันทึกภาพไว้เป็นที่ระลึก   และฝากขออภัยประชาชนที่ภาพออกไปไม่เหมาะสม</p>
      <figure>
        <img src="https://www.dailynews.co.th/admin/upload/20191110/news_BelTkyIXPP191711_533.jpg?v=201911110512?v=6277"/>
      </figure>
      <p>เมื่อขบวนขันหมากบิ๊กไบค์ ไปถึงบ้านเจ้าสาว ก็ได้จอดรถบิ๊กไบค์พร้อมนำเป็ดและไก่ตัวเป็นๆ ที่ถูกถือแห่ไปพร้อมกับสินสอด เงินทองในขบวนขันหมาก อย่างสนุกสาน และให้เจ้าบ่าวเดินลอดประตูเงินประตูทอง ไปนั่งรอเจ้าสาว พร้อมใช้ร่มปิดหน้า  เพื่อรอให้เจ้าสาวเดินลงมาจากบ้าน ด้วยการใช้ร่มปิดหน้าเช่นกัน  เมื่อเจ้าสาวมาถึง ก็มีการสัมภาษณ์เจ้าบ่าวว่า รักเจ้าสาวแค่ไหน เจ้าบ่าวก็ตะโกนบอกว่า”รักมากที่สุดเลยจ้า”ก่อนที่เจ้าบ่าว-สาว จะจูงมือกันไปล้างเท้าเพื่อขึ้นบ้านไปประกอบพิธีมงคลสมรสตามประเพณีเขมรพื้นบ้านสุรินทร์<br/> </p>
      <figure>
        <img src="https://www.dailynews.co.th/admin/upload/20191110/news_kFnBPNaJwF191739_533.jpg?v=201911110512?v=1362"/>
      </figure>
      <p>นายเศรษฐดา  เจ้าบ่าว  กล่าวว่า ชอบขี่และมีใจรัก รถจักรยายนต์บิ๊กไบค์มานานแล้ว และเป็นประธานกลุ่มรถจักรยานยนต์บิ๊กไบค์ ชื่อกลุ่ม Two wheel rider หลังจากพบรักกับเจ้าสาว ก็รู้สึกประทับใจ ในตัวเจ้าสาว ที่เป็นคนดูแลเอาใจใส่ดี มีชีวิตและไลฟ์สไตล์คล้ายๆกัน ชอบรถบิ๊กไบค์เหมือนกัน และเป็นคนขยันทำงาน ทำการ ดูแลซึ่งกันและกันเป็นอย่างดีมาโดยตลอด จึงชวนกันเข้าประตูวิวาห์ดังกล่าว<br/> </p>
      <figure>
        <img src="https://www.dailynews.co.th/admin/upload/20191110/news_wqhcxZDDjH191758_533.jpg?v=201911110512?v=7414"/>
      </figure>
      <figure>
        <img src="https://www.dailynews.co.th/admin/upload/20191110/news_FkGucZvRAL191807_533.jpg?v=201911110512?v=8212"/>
      </figure>
    </article>
  </body>
</html>