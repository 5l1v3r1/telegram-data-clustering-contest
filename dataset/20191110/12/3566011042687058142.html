<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546153.html/%D8%B4%DA%AF%D8%B1%D8%AF-%D8%AC%D8%AF%DB%8C%D8%AF-%D8%B5%DB%8C%D8%A7%D8%AF%D8%A7%D9%86-%D8%BA%DB%8C%D8%B1%D9%85%D8%AC%D8%A7%D8%B2-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-%D9%85%D9%88%D8%B4-%D9%87%D8%A7-%D8%B7%D8%B9%D9%85%D9%87-%D8%A7%DB%8C-%D8%A8%D8%B1%D8%A7%DB%8C-%D8%B5%DB%8C%D8%AF-%D9%BE%D8%B1%D9%86%D8%AF%DA%AF%D8%A7%D9%86-%D8%B4%DA%A9%D8%A7%D8%B1%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T12:52:00+00:00"/>
    <meta property="og:title" content="شگرد جدید صیادان غیرمجاز در سیستان و بلوچستان/موش‌ها طعمه‌ای برای صید پرندگان شکاری"/>
    <meta property="og:description" content="مدیرکل حفاظت محیط زیست سیستان و بلوچستان از روی آوری صیادان غیرمجاز پرندگان شکاری به طعمه قرار دادن موش ها برای صید خبر داد."/>
  </head>
  <body>
    <article>
      <h1>شگرد جدید صیادان غیرمجاز در سیستان و بلوچستان/موش‌ها طعمه‌ای برای صید پرندگان شکاری</h1>
      <address>
        <time datetime="2019-11-10T12:52:00+00:00">10 Nov 2019, 12:52</time>
      </address>
      <p>مدیرکل حفاظت محیط زیست سیستان و بلوچستان از روی آوری صیادان غیرمجاز پرندگان شکاری به طعمه قرار دادن موش ها برای صید خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ وحید پورمردان در گفتگو با <a href="http://asrehamoon.ir/">عصرهامون </a>گفت: با افزایش گشت و کنترل ماموران اجرایی یگان حفاظت محیط زیست در نوار ساحلی استان برای برخورد با شکارچیان و صیادان غیرمجاز پرندگان شکاری بیش از ده ها کوخه و رشته تور زنده گیری پرندگان از زیستگاه های شهرستان کنارک جمع آوری شد.<br/><br/>وی افزود: هر ساله با ورود پرندگان شکاری در ماه های مهر و آبان به نوار ساحلی استان، گروهی از شکارچیان غیرمجاز برای صید پرندگان شکاری مانند بالابان و شاهین اقدام می‌کنند که در کشورهای حوزه خلیج فارس و دریای عمان در میان شیوخ عرب، بازهای شکاری از محبوبیت بالایی برخوردار است و متاسفانه سبب افزایش تقاضا برای صید این پرندگان و قاچاق آن به کشورهای عربی به قیمت بسیار گزاف شده است.<br/><br/>وی ادامه داد: در پاکسازی مناطق از وجود این دامگاه های شکار و صید پرندگان شکاری، مشاهده شد شکارچیان از رشته تورهای فلزی و طعمه قرار دادن موش ها برای زنده گیری این پرندگان اقدام کرده اند که دو نفر صیاد غیرمجاز در این زمینه دستگیر شدند.<br/><br/>مدیرکل حفاظت محیط زیست سیستان و بلوچستان افزود: شکارچیان متخلف پس از تشکیل پرونده تخلف به جرمِ اقدام به شکار پرندگان شکاری در معرض خطر انقراض به مراجع قضایی شهرستان کنارک تحویل داده شدند.<br/> <br/>انتهای پیام/<br/> </p>
    </article>
  </body>
</html>