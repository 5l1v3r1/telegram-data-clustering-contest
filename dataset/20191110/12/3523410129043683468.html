<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639210/%D8%AC%D9%85%D9%87%D9%88%D8%B1%DB%8C%E2%80%8C%D8%AE%D9%88%D8%A7%D9%87%D8%A7%D9%86-%D8%AE%D9%88%D8%A7%D8%B3%D8%AA%D8%A7%D8%B1-%D8%A7%D8%AD%D8%B6%D8%A7%D8%B1-%D9%BE%D8%B3%D8%B1-%D8%A8%D8%A7%DB%8C%D8%AF%D9%86-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T12:22:00+00:00"/>
    <meta property="og:title" content="جمهوری‌خواهان خواستار احضار پسر بایدن شدند"/>
    <meta property="og:description" content="جمهوری‌خواهان آمریکا خواستار حضور پسر جو بایدن، رقیب اصلی ترامپ به عنوان شاهد در روند تحقیقات درباره استیضاح رئیس‌جمهور این کشور شدند."/>
  </head>
  <body>
    <article>
      <h1>
        <a href="https://www.bultannews.com/fa/news/639210/%D8%AC%D9%85%D9%87%D9%88%D8%B1%DB%8C%E2%80%8C%D8%AE%D9%88%D8%A7%D9%87%D8%A7%D9%86-%D8%AE%D9%88%D8%A7%D8%B3%D8%AA%D8%A7%D8%B1-%D8%A7%D8%AD%D8%B6%D8%A7%D8%B1-%D9%BE%D8%B3%D8%B1-%D8%A8%D8%A7%DB%8C%D8%AF%D9%86-%D8%B4%D8%AF%D9%86%D8%AF">جمهوری‌خواهان خواستار احضار پسر بایدن شدند</a>
      </h1>
      <h2>جمهوری‌خواهان آمریکا خواستار حضور پسر جو بایدن، رقیب اصلی ترامپ به عنوان شاهد در روند تحقیقات درباره استیضاح رئیس‌جمهور این کشور شدند.</h2>
      <address><time datetime="2019-11-10T12:22:00+00:00">10 Nov 2019, 12:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه، حزب جمهوری‌خواه آمریکا خواستار حضور پسر جو بایدن، رقیب اصلی دونالد ترامپ، رئیس‌جمهور این کشور در انتخابات ریاست جمهوری سال ۲۰۲۰ به عنوان شاهد در روند تحقیقات درباره استیضاح ترامپ در پرونده رسوایی اوکراین گیت شدند.</p>
      <p>در پی افشای جزئیاتی درباره درخواست ترامپ از دولت اوکراین برای آغاز تحقیقات علیه جو بایدن و پسرش هانتر بایدن، بسیاری از نمایندگان دموکرات از دونالد ترامپ انتقاد کردند. ترامپ طی یک تماس تلفنی در ۲۵ ژوئیه از رئیس جمهور اوکراین خواسته بود تا تحقیقات درباره فساد مالی جو بایدن و پسرش را تسریع بخشد. به دنبال افشای این موضوع، رئیس مجلس نمایندگان آمریکا، آغاز روند رسمی بررسی استیضاح ترامپ را اعلام کرد.</p>
      <p>دوین نونس، از نمایندگان ارشد جمهوری‌خواه در کمیته اطلاعاتی مجلس نمایندگان آمریکا گفت: گفته می‌شود بوریسما برای حضور هانتر بایدن در هیئت مدیره خود در ماه ۵۰ هزار دلار به وی پرداخت کرده است.</p>
      <p>نونس افزود تجربیات دست اول هانتر بایدن در این شرکت می‌تواند به افکار عمومی آمریکا در درک ماهیت و گستره فساد در اوکراین کمک کند.</p>
      <p>نونس ضمن انتقاد از آنچه وی آن را روند شرم آور استیضاح خواند، افزود شهادت هانتر بایدن می‌تواند سبب افزایش شفافیت در یک روند ناعادلانه و تیره شود.</p>
      <p>وی همچنین خواستار حضور افشاگر گفتگوی تلفنی روسای جمهوری آمریکا و اوکراین به عنوان شاهد شد.</p>
      <p>دموکرات‌ها که کنترل مجلس نمایندگان آمریکا را در دست دارند باید با این درخواست موافقت کنند، اما انتظار می‌رود این درخواست را رد کنند.</p>
      <p>این در حالی است که پایگاه خبری هیل گزارش داده مرحله نخست دموکرات‌های مجلس نمایندگان آمریکا برای استیضاح ترامپ که پشت در‌های بسته برگزار می‌شد به پایان رسیده و هم اکنون دموکرات‌ها به مرحله دوم وارد شده و متن شهادت افرادی را که در کمیته‌های مجلس نمایندگان آمریکا حضور یافتند، منتشر می‌کنند.</p>
      <p>ترامپ گفته که احتمالا متن گفت‌وگوی تلفنی که با رئیس‌جمهور اوکراین را در ماه آوریل و پیش از تماسی که رسوایی اوکراین گیت را به بار آورد داشته، سه‌شنبه آینده منتشر خواهد کرد.</p>
    </article>
  </body>
</html>