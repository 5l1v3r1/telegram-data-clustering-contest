<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819081.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T12:08:00+00:00"/>
    <meta property="og:title" content="بدرقه مجید اوجی به خانه ابدی"/>
    <meta property="og:description" content="به گزارش ایسنا این مراسم با حضور فلورا سام  همسر مرحوم  اوجی و برخی مدیران تلویزیون و هنرمندان از جمله محمد احسانی مدیر شبکه نسیم، محمدرضا جعفری جلوه مدیر شبکه دو سیما،  پژمان بازغی، مهدی فرجی، مهران مهام، غلامرضا الماسی مدیر گروه فیلم و سریال شبکه یک سیما، علی اوجی، حسین کرمی رئیس مرکز سیما فیلم، برزو ارجمند، لاله اسکندری، کمند امیر سلیمانی، الهام پاوه نژاد، فاطمه هاشمی،  نیکی مظفری و حسن زارعی،مجید زین العابدین مدیر شبکه یک سیما و آناهیتا همتی  صبح امروز 19 آبان ماه در حال برگزاری است."/>
  </head>
  <body>
    <article>
      <h1>بدرقه مجید اوجی به خانه ابدی</h1>
      <address>
        <time datetime="2019-11-10T12:08:00+00:00">10 Nov 2019, 12:08</time>
      </address>
      <p>مراسم تشییع پیکر مجید اوجی تهیه کننده با سابقه تلویزیون از مقابل مسجد بلال صدا و سیما برگزار شد.</p>
      <figure>
        <img src="https://cdn.isna.ir/d/2019/11/10/3/61482127.jpg"/>
      </figure>
      <p>به گزارش ایسنا این مراسم با حضور فلورا سام  همسر مرحوم  اوجی و برخی مدیران تلویزیون و هنرمندان از جمله محمد احسانی مدیر شبکه نسیم، محمدرضا جعفری جلوه مدیر شبکه دو سیما،  پژمان بازغی، مهدی فرجی، مهران مهام، غلامرضا الماسی مدیر گروه فیلم و سریال شبکه یک سیما، علی اوجی، حسین کرمی رئیس مرکز سیما فیلم، برزو ارجمند، لاله اسکندری، کمند امیر سلیمانی، الهام پاوه نژاد، فاطمه هاشمی،  نیکی مظفری و حسن زارعی،مجید زین العابدین مدیر شبکه یک سیما و آناهیتا همتی  صبح امروز 19 آبان ماه در حال برگزاری است.</p>
      <p>
        <b>*مجید اوجی حامی بود</b>
      </p>
      <p>اجرای این مراسم را پژمان بازغی بر عهده داشت. این بازیگر در سخنانی گفت: با تشکر از همه کسانی که در این مراسم حضور داشتند و ضمن تسلیت به فلورا سام، در گذشت مجید اوجی برای ما ضایعه دردناکی بود. همواره صحبت است اخلاق و همراه ایشان مطرح بوده است. مجید اوجی همیشه به عنوان تهیه‌کننده حامی عوامل فیلم بود. این اواخر که با بیماری دست و پنجه نرم می‌کرد افتخار همکاری با ایشان را داشتیم. علیرغم بیماری با انرژی پیگیر کارهایش بود.</p>
      <p>
        <b>*برای ما اصلا از این دنیا نرفته است</b>
      </p>
      <p>حسن زارعی، دوست قدیمی و همکار مرحوم مجید اوجی در سخنرانی گفت: مجید از نوجوانی با جدیت کار می‌کرد. ما از تئاتر نوجوانان در شیراز کارمان را شروع کردیم، سپس به تهران آمدیم. مجید همین طور مدام کار می‌کرد و از ویژگی‌های او جدیت در کارها بود. هیچ چیز برایش شوخی نبود. همین باعث شد که از بازیگری کناره بگیرد و به سمت و سوی سازمان صدا و سیما برود و خودش را در شرایط تهیه‌کنندگی قرار دهد. نام مجید بر زبان تمام کسانی است که با او کار کرده‌اند. ندیده‌ام که کسی از او گله مند باشد و در نهایت اواخر سریال مرضیه را از او دیدیم که گفتیم به یاری او برویم.</p>
      <p>زارعی گفت متاسفانه مجید چند سالی بی‌کاری کشید و از این خودخوری هم کمی اذیت شد. او می گفت من که کارم را بلد هستم پس چرا به من کار نمی‌دهند تا اینکه بالاخره کار کردیم. برای ما اصلاً از این دنیا نرفته است. هر چه که شما حس‌های خوب دارید برایش بفرستید. هر چه دعای خوب دارید برایش بفرستید.</p>
      <figure>
        <img src="https://cdn.isna.ir/d/2019/11/10/3/61482276.jpg"/>
      </figure>
      <p>پژمان بازغی در ادامه این مراسم با اشاره به فعالیت هایی که مجید اوجی تاکنون در سازمان صدا و سیما داشته است از مدیران سازمان صدا و سیما درخواست کرد که نگاه بهتری نسبت به تهیه کنندگان داشته باشند.</p>
      <p>
        <b>* تلویزیون کم لطفی کرد</b>
      </p>
      <p>لاله اسکندری -بازیگر- که سالها با مجید اوجی همکاری داشته است در سخنانی گفت: من ۱۶ سال پیش اولین بار افتخار همکاری با مجید اوجی را داشتم. عاشق بود. عاشق همسرش، دخترش و کارش. اگر تلویزیون ۱۰ تهیه کننده مثل او را داشت دیگر حرف نداشت. در این سال‌های آخر تلویزیون در حق ایشان کم‌لطفی کرد و یکی از تهیه کننده‌های خوبش را کنار گذشت اما او همچنان با انرژی کار کرد. زبانم قاصر است که بگویم بین ما نیست امیدوارم هر جا که هست در آرامش باشد.</p>
      <p>در بخشی از این مراسم پیام تسلیت علی عسکری رئیس سازمان صدا و سیما توسط پژمان بازغی قرائت شد و از ۲۷ اثر تلویزیونی مرحوم مجید اوجی یاد شد.</p>
      <p>
        <b>* تلویزیون یکی از بهترین تهیه کنندگانش را ا دست داد</b>
      </p>
      <p>علی اوجی بازیگر نیز در سخنانی گفت: همه شما مجید اوجی را ویژه دوست داشتید. به خاطر این که هیچ چیز را فدای انسانیت نمی‌کرد. تمام آنچه که در قلب مجید اوجی بود خوبی بود. من سراغ ندارم کسی از او نارضایتی داشته باشد. تلویزیون یکی از بهترین تهیه کنندگانش را از دست داد. در دو کار آخری که با ایشان همکاری داشتم جز خوبی و آرامش و بزرگی چیزی ندیدم. امیدوارم سرکار خانم سام که هم همکار ایشان بودند و هم همسر فداکار او؛ بتوانند این غم را تحمل کنند ما هم همینطور.</p>
      <p>
        <b>* سفر سبز هنوز هم دلها را می‌لرزاند</b>
      </p>
      <p>مهدی فرجی نیز در سخنرانی در مراسم تشییع پیکر مجید اوجی گفت: در مورد اخلاق و تعهد و حرفه‌ای بودن مرحوم اوجی حرف‌های خوبی زده شد.  بیش از ۲۰ سال است که ایشان را می‌شناسم و می‌خواهم شهادت بدهم که ما چیزی جز خوبی از ایشان ندیدیم. هنرمند که از این دنیا نمی‌رود. وقتی کار سفر سبز او را می بینیم و هنوز پخش می‌شود آدم دلش می‌لرزد. سریال «ناز و نیاز» او که برای ماه رمضان ساخته شده بود هنوز هم دلها را الهی می‌کند. قطعاً یکی از تهیه کنندگان اخلاق‌گرا از میان ما رفت اما یاد او همچنان بین ما هست.</p>
      <p>وی ادامه داد: من از سازمان صدا و سیما تشکر می‌کنم که کار مرضیه را به او پیشنهاد داد. پنج سال درگیر بیماری سخت بود اما امید به زندگی‌اش همیشه از چشمانش معلوم بود و میل به تلاش و خلق آثار همیشه از او دیده می‌شد. باور نمی‌کنم در ۵۸ سالگی در میان ما نباشد. قرار بود آثار بیشتری از او ببینیم. آقا مجید سفرت به سلامت، روحت شاد و جایگاهت رفیع.</p>
      <p>محمدرضا جعفری جلوه نیز در سخنانی ضمن تسلیت به همکاران صدا و سیما به ویژه در عرصه تولیدات نمایشی به واسطه فقدان یکی از بهترین تهیه کنندگان تلویزیون گفت :به همسر هنرمند ایشان تسلیت می‌گویم. آنها زوج هنرمندی بودند که آثار مشترکی را با یکدیگر تولید کردند. من از آخرین اثر این بزرگوار سخن می‌گویم که بگونه‌ای حدیث نفس و هموار کردن روح بلند بود. مرحوم مجید اوجی در نوسان بین مرگ و زندگی حضوری الهام بخش داشت. سریال مرضیه که در محرم امسال به یاد سالار شهیدان ساخته شد کاملاً ستودنی است.البته او برای کارهای سخت همواره داوطلب بود و متعهد مرضیه شدن معنای بلندی بود که مجید اوجی در اثر خودش به خوبی آن را متبلور ساخت.</p>
      <p>پیکر مرحوم مجید اوجی از مقابل مسجد بلال سازمان صدا و سیما بر دوش دوست‌داران و خانواده او به سمت قطعه هنرمندان بهشت زهرا بدرقه شد.</p>
      <p>همچنین اعلام شد روز پنجشنبه از ساعت ۱۸ تا ۱۹ مراسم ترحیم مرحوم مجید اوجی در مسجد جامع شهرک غرب برگزار خواهد شد.</p>
    </article>
  </body>
</html>