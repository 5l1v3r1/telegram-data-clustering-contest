<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683345/neo-afstiro-minyma-pavlopoulou-pros-tin-tourkia-i-symperifora-tis"/>
    <meta property="og:site_name" content="enikos.gr"/>
    <meta property="article:published_time" content="2019-11-10T12:20:00+00:00"/>
    <meta property="og:title" content="Νέο αυστηρό μήνυμα Παυλόπουλου προς την Τουρκία: Η συμπεριφορά της στο προσφυγικό δεν πρόκειται να μείνει χωρίς κυρώσεις"/>
    <meta property="og:description" content="Νέο μήνυμα προς την Τουρκία αναφορικά με την συμπεριφορά της προς τους πρόσφυγες, η οποία βρίσκεται στον αντίποδα των υποχρεώσεων..."/>
  </head>
  <body>
    <article>
      <h1>Νέο αυστηρό μήνυμα Παυλόπουλου προς την Τουρκία: Η συμπεριφορά της στο προσφυγικό δεν πρόκειται να μείνει χωρίς κυρώσεις</h1>
      <address>
        <time datetime="2019-11-10T12:20:00+00:00">10 Nov 2019, 12:20</time>
      </address>
      <p>Νέο μήνυμα προς την Τουρκία αναφορικά με την συμπεριφορά της προς τους πρόσφυγες, η οποία βρίσκεται στον αντίποδα των υποχρεώσεων που έχει αναλάβει έναντι της Ευρωπαϊκής Ένωσης, και η οποία δεν πρόκειται να μείνει χωρίς κυρώσεις, έστειλε ο Πρόεδρος της Δημοκρατίας κ. Προκόπης <a href="http://www.enikos.gr/politics/683256/pavlopoulos-i-ellada-borei-na-leitourgisei-os-gefyra-metaxy-anato">Παυλόπουλος</a> από την Σάμο, όπου παρέστη στις εκδηλώσεις εορτασμού της 107ης επετείου της ένωσης του νησιού με την Μητέρα Ελλάδα.</p>
      <p>Όπως ανέφερε ο κ. Παυλόπουλος «η Τουρκία οφείλει να συμπεριφέρεται στους Πρόσφυγες υπό όρους Ανθρωπισμού και πλήρους σεβασμού των κατά το Διεθνές και το Ευρωπαϊκό Δίκαιο δικαιωμάτων τους, τηρώντας στο ακέραιο και τις δεσμεύσεις που έχει εν προκειμένω αναλάβει έναντι της Ευρωπαϊκής Ένωσης». Μάλιστα, σημείωσε ότι «Η ως σήμερα συμπεριφορά της έναντι των Προσφύγων, η οποία βρίσκεται στον αντίποδα των υποχρεώσεών της, δεν πρόκειται να μείνει χωρίς κυρώσεις, πέραν δε τούτου υπονομεύει το κύρος της διεθνώς».</p>
      <p>Αναφερόμενος στην 107η Επέτειο της απελευθέρωσης της Σάμου από τον τουρκικό ζυγό και της εντεύθεν ένταξής της στον Εθνικό μας Κορμό, δηλαδή της Ένωσής της με την Μητέρα Ελλάδα, την 11η Νοεμβρίου 1912, υπογράμμισε ότι μας θυμίζει πως την πορεία του Λαού μας και του Έθνους μας προς την υπεράσπιση των Εθνικών μας Θεμάτων και των Εθνικών μας Δικαίων, πάντοτε υπό όρους αρραγούς ενότητας, καθορίζουν οι αθάνατοι στίχοι του Ανδρέα Κάλβου από την Ωδή «Εις Σάμον»: «Θέλει αρετήν και τόλμην η ελευθερία».</p>
      <p>Σημείωσε, επίσης, ότι οι Έλληνες, Λαός και Έθνος της Ελευθερίας εκ καταγωγής, από εδώ, την Σάμο και μέσα στο πνεύμα αυτών των στίχων του Ανδρέα Κάλβου, στέλνουμε το ακόλουθο μήνυμα:</p>
      <p>«Τείνουμε χείρα φιλίας και καλής γειτονίας προς την Τουρκία και τον λαό της, πιστεύοντας ακράδαντα ότι το παρελθόν δεν πρέπει να μας διχάζει αλλά να μας ενώνει, έτσι ώστε το Αιγαίο να είναι πάντα Θάλασσα Ειρήνης και, γενικότερα, ειρηνικής συνύπαρξης μεταξύ μας».</p>
      <p>Ωστόσο, τόνισε, ότι αυτό προϋποθέτει από την Τουρκία αφενός ότι σέβεται και τηρεί στο ακέραιο το Διεθνές και το Ευρωπαϊκό Δίκαιο στο σύνολό τους και, αφετέρου, εγκαταλείπει την τακτική της βάναυσης παραχάραξης της Ιστορικής Αλήθειας.</p>
      <p>«Μέσα σε αυτό το πλαίσιο η Τουρκία οφείλει να σέβεται και την Κυριαρχία, τα Σύνορα, το Έδαφος και την Αποκλειστική Οικονομική Ζώνη της Ελλάδας, που είναι και Σύνορα, Έδαφος και Αποκλειστική Οικονομική Ζώνη της Ευρωπαϊκής Ένωσης» σημείωσε ο Πρόεδρος και κατέληξε επισημαίνοντας πως η Τουρκία οφείλει να αντιληφθεί ότι «εμείς, οι Έλληνες, ως εγγυητές της Διεθνούς και της Ευρωπαϊκής Νομιμότητας, θα επιβάλουμε, εφόσον χρειασθεί, τον πλήρη σεβασμό του Διεθνούς και του Ευρωπαϊκού Δικαίου».</p>
      <related>
        <h4>σχετικά άρθρα</h4>
        <a href="http://www.enikos.gr/politics/681238/pavlopoulos-den-tha-anechtoume-apo-merous-tis-tourkias-paraviasei%0A%20%20%20%20%0A"/>
        <a href="http://www.enikos.gr/politics/677913/neo-afstiro-minyma-pavlopoulou-stin-agkyra-i-ee-den-prokeitai-na-%0A%20%20%20%20%0A"/>
        <a href="http://www.enikos.gr/politics/683256/pavlopoulos-i-ellada-borei-na-leitourgisei-os-gefyra-metaxy-anato%0A%20%20%20%20%0A"/>
        <a href="http://www.enikos.gr/politics/683235/pavlopoulos-i-episkepsi-tou-proedrou-tis-kinas-stin-ellada-simato%0A%20%20%20%20%0A"/>
        <a href="http://www.enikos.gr/politics/683036/ypex-i-epimoni-tis-tourkias-na-diastrevlonei-tin-istoria-den-armo%0A%20%20%20%20%0A"/>
        <a href="http://www.enikos.gr/politics/682964/skliri-anakoinosi-tou-toyrkikou-ypex-i-ellada-exontone-systimatik%0A%20%20%20%20%0A"/>
        <a href="http://www.enikos.gr/politics/682508/pavlopoulos-ellada-kai-armenia-symporevontai-se-koinous-agones-gi%0A%20%20%20%20%0A"/>
        <a href="http://www.enikos.gr/politics/682483/minymata-pavlopoulou-stin-agkyra-pros-to-symferon-sas-i-gennaia-e%0A%20%20%20%20%0A"/>
        <a href="http://www.enikos.gr/politics/682434/pavlopoulos-chairetizoume-to-gegonos-oti-i-diethnis-anagnorisi-ti%0A%20%20%20%20%0A"/>
      </related>
    </article>
  </body>
</html>