<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546117.html/%D8%A8%DB%8C%D8%AF%D8%A7%D8%B1%DB%8C-%D8%B7%D9%88%D8%A7%DB%8C%D9%81-%D9%88-%D9%BE%D8%A7%D8%B3%D8%AF%D8%A7%D8%B1%DB%8C-%D8%A8%D8%B3%DB%8C%D8%AC--%D8%B3%D9%84%D8%A7%D8%AD-%D9%85%D8%B1%D8%B2%D8%A8%D8%A7%D9%86%D8%A7%D9%86-%D8%AF%D8%B1-%D8%AC%D9%86%D9%88%D8%A8-%D8%B4%D8%B1%D9%82-%D9%88%D8%AD%D8%AF%D8%AA-%D8%B4%DB%8C%D8%B9%D9%87-%D9%88-%D8%B3%D9%86%DB%8C-%D8%AE%D8%A7%D8%B1-%DA%86%D8%B4%D9%85-%D8%AF%D8%B4%D9%85%D9%86%D8%A7%D9%86-%D8%A7%D9%86%D9%82%D9%84%D8%A7%D8%A8-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T12:46:00+00:00"/>
    <meta property="og:title" content="بیداری طوایف و پاسداری بسیج، سلاح مرزبانان در جنوب شرق/وحدت شیعه و سنی خار چشم دشمنان انقلاب است"/>
    <meta property="og:description" content="علمای اهل سنت سیستان و بلوچستان با بیان اینکه وحدت شیعه و سنی خاری در چشم دشمنان نظام است، گفتند: استفاده از تجارب وحدت آفرین ایران در دیگر کشورهای جهان می‌تواند مانع پیشرفت استکبار در کشورهای مسلمان نشین شود و ریشه تفرقه را بخشکاند."/>
  </head>
  <body>
    <article>
      <h1>بیداری طوایف و پاسداری بسیج، سلاح مرزبانان در جنوب شرق/وحدت شیعه و سنی خار چشم دشمنان انقلاب است</h1>
      <h2>عزت و اقتدار در سایه امنیت پایدار؛</h2>
      <address>
        <time datetime="2019-11-10T12:46:00+00:00">10 Nov 2019, 12:46</time>
      </address>
      <p>علمای اهل سنت سیستان و بلوچستان با بیان اینکه وحدت شیعه و سنی خاری در چشم دشمنان نظام است، گفتند: استفاده از تجارب وحدت آفرین ایران در دیگر کشورهای جهان می‌تواند مانع پیشرفت استکبار در کشورهای مسلمان نشین شود و ریشه تفرقه را بخشکاند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamoon.ir/">عصرهامون</a>، جمعی از علمای اهل سنت سیستان و بلوچستان در گفت و گو با پایگاه های خبری بومی سیستان و بلوچستان ضمن تبریک هفته وحدت با بیان اینکه وحدت شیعه و سنی خاری در چشم دشمنان نظام است، عنوان کردند: استفاده از طوایف و بسیجیان بومی منطقه در برقراری امنیت توسط سپاه پاسداران اقدامی بسیار تحسین برانگیز و موثر بود که منجر به افزایش وحدت شده است.<br/> <br/><b>وحدت شیعه و سنی خاری در چشم دشمنان نظام است</b><br/>مولوی ریگیان پور، امام جمعه اهل سنت میرجاوه در گفت وگو با خبرنگار <a href="http://asrehamoon.ir/">عصرهامون </a>با بیان اینکه وحدت یکی از ارکان بسیار با ارزش دین مبین اسلام است، گفت: علیرغم تمام مشکلاتی که دشمنان در جهان اسلام به وجود آورده اند اما برادری مذاهب اسلامی در ایران دلیلی بر محور وحدت بودن این کشور است و سیستان و بلوچستان پیشانی و  نماد این وحدت به شمار می‌رود.<br/><br/>وی با بیان اینکه وحدت خود امنیت آفرین است، افزود: امنیت پایدار امروز در سیستان وبلوچستان و در کل کشور جاری است و در ذیل آن همگان با آسایش و آرامش با وحدت و همدلی زندگی می کنیم بر این اساس هر چه از عمر پربرکت انقلاب می‌گذرد باید محکم تر و مستحکم تر این اتحاد را حفظ کرد زیرا این وحدت و همدلی شیعه و سنی و سایر مذاهب کشور، خاری در چشم دشمنان محسوب می‌شود.<br/><br/>امام جمعه اهل سنت میرجاوه با تاکید بر این مطلب که سپاه تنها نهادی است که در بحث وحدت کشور، آبادانی، پیشرفت، توسعه، اشتغال زایی و ... به جد ورود پیدا کرده است، ادامه داد: استفاده از طوایف و بسیجیان بومی منطقه در برقراری امنیت توسط این نهاد مردمی اقدامی بسیار تحسین برانگیز و موثر بود که منجر به افزایش وحدت شده است.<br/><br/>وی با بیان این مطلب که رهبر انقلاب عامل وحدت در کشور هستند، بیان کرد: شیعه و سنی در سیستان و بلوچستان  درکنار یکدیگر با مسالمت و وحدت زندگی می‌کنند و برای حفاظت از این خاک، جان خود را نثار می کند و در مقابل دشمن و معاندین نظام ایستادگی خواهند کرد.<br/><br/>ریگیان پور تصریح کرد: استفاده از تجارب وحدت آفرین ایران در دیگر کشورهای جهان می‌تواند مانع پیشرفت استکبار در کشورهای مسلمان نشین شود و ریشه تفرقه را بخشکاند.<br/><br/>امام جمعه اهل سنت میرجاوه با بیان اینکه تحکیم وحدت امت اسلامی موجب شکست نقشه‌های شوم و پلید رژیم استکبار و  ایادی آن است، خاطر نشان کرد: وحدت و برادری شیعه و سنی موجب سربلندی ایران است و به دشمنان ثابت می‌کند که نمی‌توانند کمترین خدشه‌ای به این مرز و بوم و اتحاد و برادری آن وارد کنند.<br/> <br/> <b>همبستگی بین شیعه و سنی از  دستاوردهای انقلاب است</b> <br/>مولوی بلال مقدسیان، امام جمعه اهل سنت اسفند شهرستان دلگان در گفتگو با خبرنگار صدای بلوچ با اشاره به فرارسیدن سالروز میلاد پیامبر گرامی اسلام و هفته وحدت، بیان کرد: نامگذاری این هفته به نام وحدت از دستاوردهای عظیم <a href="http://asrehamoon.ir/">و</a> موثر‌ انقلاب اسلامی است، در واقع همبستگی بین شیعه و اهل سنت از دستاوردهای نظام ما است.<br/><br/>امام جمعه اهل سنت اسفند شهرستان دلگان ادامه داد: شیعه و اهل سنت به برکت نظام اسلامی ما در منطقه ای که ناامن و‌پر از درگیری است در کنار یکدیگر و برادرانه زندگی می کنند.<br/><br/>وی عنوان کرد: همبستگی و وحدت یکی از عوامل اصلی بازگشت اقتدار جهان اسلام است، در سایه وحدت و برادری اسلامی عزت و عظمت جامعه اسلامی جلوه می کند و مشکلات پیش روی مسلمانان حل خواهد شد.<br/><br/>مقدسیان افزود: گرایش‌های نژادپرستانه، بحث های مذهبی و ملی‌گرایی بی‌منطق یکی از عوامل اصلی تفرقه و جدایی بین مسلمانان است که در واقع استعمار و دنیای غرب با برجسته کردن آن درصدد ضربه زدن به مسلمانان هستند.<br/><br/>امام جمعه اهل سنت اسفند شهرستان دلگان عنوان کرد: مردم سیستان و بلوچستان در سایه انقلاب اسلامی در کنار یکدیگر زندگی می کنند، قطعا مردم این منطقه با وحدت و همبستگی نقشه های دشمنان را باطل می کنند.<br/><br/>مقدسیان در ادامه با اشاره به واگذاری امنیت منطقه به بسیجیان بومی که عمدتا از اهل سنت هستند، خاطرنشان کرد: بسیجیان بلوچ با جان و دل از مرز وطن خود دفاع و حراست می کنند.<br/> <br/><b>سیستان و بلوچستان نماد وحدت در کشور</b><br/>مولوی عبدالخالق حسین زهی، امام جمعه اهل سنت شهرستان مهرستان در گفت و گو با خبرنگار شستون با بیان اینکه هفته وحدت به مناسبت میلاد نبی مکرم اسلام از جانب امام خمینی (ره) نامگذاری شده است، اذعان کرد: به طور واقعی وحدت میان شیعه و سنی در ایران اسلامی و به ویژه در استان سیستان و بلوچستان به نمایش گذاشته شده است.<br/><br/>وی افزود:  مردم شیعه و سنی استان سیستان و بلوچستان مانند برادر در کنار هم زندگی می کنند <a href="http://asrehamoon.ir/">و</a> مقدسات یکدیگر احترام می گذارند.<br/><br/>امام جمعه اهل سنت شهرستان مهرستان با اشاره به اینکه طبق اصول و آیین همگی به ریسمان الهی چنگ می زنیم، خاطر نشان کرد: احترام به مقدسات یکدیگر در سیستان و بلوچستان موجب محبت و الفت میان شیعه و سنی شده و این استان را می توان نماد وحدت در کشور عنوان کرد.<br/><br/>حسین زهی بیان کرد: همچنین در برقراری امنیت پایدار در این منطقه شاهد حضور بسیجیان و پاسداران شیعه و سنی هستیم که در کنار یکدیگر از کشور مرزبانی کرده و با سعه صدر با مردم برخورد می کنند.<br/><br/>وی تصریح کرد: هیچ کس نمی تواند وحدت میان مردم این منطقه را از بین بین ببرد چرا که هر وقت به قرآن و سنت پیامبر اکرم (ص) عمل کنیم، وحدت میان فرق اسلامی مستحکم تر می شود.<br/><br/>امام جمعه اهل سنت شهرستان مهرستان گفت: وحدت در استان سیستان و بلوچستان به مانند درخت تنومندی است که این امر را در دفاع از مرز و حفاظت از کشور به خوبی به نمایش گذاشته شده است.<br/> <br/><b>سیستان و بلوچستان به واسطه وحدت امن ترین استان کشور است</b><br/>مولوی دوست محمد درواخ، امام جمعه اهل سنت شهر کوهک زهک در گفت و گو با خبرنگار اوشیدا گفت: خداوند در قرآن بارها به امت واحد اشاره کرده اند و این وحدت امروز با هوشیاری شیعه و سنی در استان سیستان و بلوچستان به یک الگو برای همه جهان تبدیل شده است.<br/><br/>وی افزود: از آنجایی که امروز مسلمانان به وحدت و اتحاد بیشتری نیاز دارند می توانند با الگو گیری از جمهوری اسلامی ایران بخصوص استان سیستان و بلوچستان بر دشمنان قسم خورده پیروز شوند.<br/><br/>امام جمعه اهل سنت شهر کوهک زهک ادامه داد: دشمن راه های مختلفی برای شکست مسلمانان امتحان کرده است که از مهمترین آنها می توان به ایجاد اختلاف بین مسلمین جهان اشاره کرد.<br/><br/>وی گفت: همه مسلمانان یک کتاب آسمانی و یک پروردگار را ستایش می کنند که می طلبد با اطاعت از آیات قرآن در کنار برادر دینی خود بر علیه دشمنان قد علم کنند.<br/><br/>درواخ خاطر نشان کرد: امروز امنیت مرزهای ایران به دست شیعه <a href="http://asrehamoon.ir/">و</a> سنی اداره می شود ، بسیجیان شیعه و سنی در مناطق مختلف مرزی با اقتدار حفاظت اراضی کشور را بر عهده دارند که این مسئله خاری در چشم دشمن شده است.<br/><br/>وی بیان کرد: به واسطه حضور نیروهای بسیجی شیعه و سنی ، استان سیستان و بلوچستان امن ترین استان کشور است.<br/><br/>درواخ تصریح کرد: وحدت مسلمانان نعمت بزرگیست که کمتر کشوری از آن برخوردار است ، لذا با توجه به شرایطی که دشمن برای اختلاف افکنی ایجاد کرده است می طلبد که سایر کشور ها نیز از این وحدت درس بگیرند تا بازیچه دسیسه های شوم استکبار جهانی نشوند.<br/><br/><b>وحدت عامل امنیت و ثبات کشور شده است</b><br/>مولوی عبدالملک ملکی پور، امام جمعه اهل سنت کنارک در گفت و گو خبرنگار چهاربهاران بیان کرد: از جمله وظایف در این اجتماع عظیم، دعوت مردم و جوامع اسلامی به وحدت کلمه و رفع اختلافات بین طبقات مسلمین است که همواره بایستی خطبا، گویندگان و نویسندگان در این امر حیاتی اقدام کنند.<br/><br/>وی با اشاره به اینکه علمای شیعه و سنی همواره باید در به وجود آوردن اتحاد یکپارچه مبادرت ورزند افزود: مسلمین باید با وحدت کلمه و شعار «لا اله الاّ اللّه»، از تحت اسارت قدرت های شیطانی، و اجانب و استعمارگران و استثمارگران بیرون آیند و با اخوت اسلامی بر مشکلات غلبه پیدا کنند.<br/><br/>امام جمعه اهل سنت کنارک ادامه داد: این استان منادی وحدت است واخوت و برادری بی بدیلی میان اهل سنت وشیعه دراین منطقه وجود دارد لذا باید قدر وحدت و یکپارچگی موجود در سیستان و بلوچستان را بدانیم که این امر مایه مباهات نظام جمهوری اسلامی ایران است.<br/><br/>وی با بیان اینکه بسیج بومی یکی از مهم ترین نیروهای خدمتگزار منطقه است تصریح کرد: دشمنانی که به دنبال تفرقه در بین مسلمانان می باشند همه ایام سال بویژه هفته وحدت که بسیج نقش پررنگی در اجرای مراسمات دارد باعث شده این همبستگی قوت بگیرد <a href="http://asrehamoon.ir/">و</a> مکر دشمنان به خودشان برگردد.<br/><br/>ملکی پور عنوان کرد: دشمن به دنبال افراد تندرو است که به ‌وسیله آن در بین مذاهب اختلاف‌ افکنی کنند و در اینجا نیاز است علمای هوشیار و بصیرت داشته باشند و زمانی کشورهای اسلامی به وحدت می‌رسند که در بین آن‌ها افراط ‌و تفریط نباشد.<br/><br/>وی در پایان خاطرنشان کرد: وحدتی که امروز شیعه و اهل سنت دارند مصداق روشنی از حرکت ارزشی اسلام و انقلاب اسلامی است که دشمنان را در رسیدن به اهداف شوم خود ناکام گذاشته است.<br/><br/> <br/>انتهای پیام/</p>
    </article>
  </body>
</html>