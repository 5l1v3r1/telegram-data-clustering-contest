<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459960/%E0%A6%98%E0%A7%82%E0%A6%B0%E0%A7%8D%E0%A6%A3%E0%A6%BF%E0%A6%9D%E0%A7%9C-%E0%A6%AC%E0%A7%81%E0%A6%B2%E0%A6%AC%E0%A7%81%E0%A6%B2%E0%A7%87-%E0%A6%AD%E0%A7%8B%E0%A6%B2%E0%A6%BE%E0%A7%9F-%E0%A6%AC%E0%A6%BF%E0%A6%A7%E0%A7%8D%E0%A6%AC%E0%A6%B8%E0%A7%8D%E0%A6%A4-%E0%A6%85%E0%A6%B0%E0%A7%8D%E0%A6%A7%E0%A6%B6%E0%A6%A4%E0%A6%BE%E0%A6%A7%E0%A6%BF%E0%A6%95-%E0%A6%98%E0%A6%B0-%E0%A6%AC%E0%A6%BE%E0%A7%9C%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-10T12:51:00+00:00"/>
    <meta property="og:title" content="ঘূর্ণিঝড় বুলবুলে ভোলায় বিধ্বস্ত অর্ধশতাধিক ঘর-বাড়ি ॥ আহত ১৫"/>
    <meta property="og:description" content="অনলাইন ডেস্ক ॥ ‘বুলবুল’র আঘাতে ভোলার লালমোহন ও চরফ্যাশন উপজেলায় অর্ধশতাধিক ঘর-বাড়ি বিধ্বস্ত হওয়ার খবর পাওয়া গেছে। এছাড়া বুলবুল’র আঘাতে ১৫ জন আহত হয়েছেন। জানা গেছে, ‘বুলবুল’র প্রভাবে গাছ-পালা উপড়ে পরে বিদ্যুৎ বিচ্ছিন্ন হয়ে পড়েছে অধিকাংশ এলাকায়। এছাড়া দমকা হাওয়াসহ মুষলধারে বৃষ্টিতে জেলার বিস্তীর্ণ এলাকায় ..."/>
  </head>
  <body>
    <article>
      <h1>ঘূর্ণিঝড় বুলবুলে ভোলায় বিধ্বস্ত অর্ধশতাধিক ঘর-বাড়ি ॥ আহত ১৫</h1>
      <address>
        <time datetime="2019-11-10T12:51:00+00:00">10 Nov 2019, 12:51</time>
      </address>
      <figure>
        <img src="http://www.dailyjanakantha.com/files/201911/1573393894_24.jpg"/>
      </figure>
      <p>অনলাইন ডেস্ক ॥ ‘বুলবুল’র আঘাতে ভোলার লালমোহন ও চরফ্যাশন উপজেলায় অর্ধশতাধিক ঘর-বাড়ি বিধ্বস্ত হওয়ার খবর পাওয়া গেছে। এছাড়া বুলবুল’র আঘাতে ১৫ জন আহত হয়েছেন।</p>
      <p>জানা গেছে, ‘বুলবুল’র প্রভাবে গাছ-পালা উপড়ে পরে বিদ্যুৎ বিচ্ছিন্ন হয়ে পড়েছে অধিকাংশ এলাকায়। এছাড়া দমকা হাওয়াসহ মুষলধারে বৃষ্টিতে জেলার বিস্তীর্ণ এলাকায় ঘর-বাড়ি ও ফসলের ব্যাপক ক্ষয়ক্ষতি হয়েছে।</p>
      <p>লালমোহন উপজেলা নির্বাহী অফিসার হাবিবুল হাসান রুমি জানান, গজারিয়া ও লর্ডহাডিঞ্জ এর পেয়ারীমোহন গ্রামে ঝড়ের কবলে পড়ে অন্তত ৩০টি ঘর বিধ্বস্ত হয়েছে।</p>
      <p>এদিকে ঘূর্ণিঝড় ‘বুলবুল’ শক্তি হারানোর পরিপ্রেক্ষিতে দেশের সব সমুদ্রবন্দর থেকে মহাবিপদ সংকেত প্রত্যাহার করে তিন নম্বর স্থানীয় সতর্ক সংকেত দেখাতে বলেছে আবহাওয়া অধিদপ্তর।</p>
      <p>আবহাওয়া অধিদপ্তরের ৩০ নম্বর বিশেষ বিজ্ঞপ্তি অনুযায়ী, খুলনা ও তৎসংলগ্ন বাংলাদেশের দক্ষিণপশ্চিমাঞ্চল এলাকায় অবস্থানরত ঘূর্ণিঝড় ‘বুলবুল’ আরও সামান্য উত্তরপূর্ব দিকে অগ্রসর ও দুর্বল হয়ে আজ (১০ নভেম্বর) সকাল ৬টায় বাগেরহাট, বরিশাল ও পটুয়াখালী অঞ্চলে গভীর নিম্নচাপ আকারে অবস্থান করছে। এটি আরও উত্তরপূর্ব দিকে অগ্রসর ও বৃষ্টি ঝরিয়ে ক্রমশ দুর্বল হতে পারে। গভীর নিম্নচাপের কারণে উত্তর বঙ্গোপসাগর ও বাংলাদেশের দক্ষিণাঞ্চলে বায়ুচাপের তারতাম্যের আধিক্য বিরাজ করছে।</p>
      <p>গভীর নিম্নচাপটির প্রভাবে চট্টগ্রাম, নোয়াখালী, লক্ষ্মীপুর, ফেনী, চাঁদপুর, বরগুনা, পটুয়াখালী, ভোলা, বরিশাল, পিরোজপুর, ঝালকাঠি, বাগেরহাট, খুলনা, সাতক্ষীরা, ফরিদপুর, মাদারীপুর, কুমিল্লা, ঢাকা, সিলেট ও ময়মনসিংহ জেলায় ভারী থেকে অতি ভারী বৃষ্টিসহ ঘণ্টায় ৫০ থেকে ৬০ কিলোমিটার বেগে দমকা অথবা ঝড়ো হাওয়া বয়ে যেতে পারে।</p>
      <p>উত্তর বঙ্গোপসাগরে অবস্থানরত সব মাছ ধরার নৌকা ও ট্রলারকে আজ সন্ধ্যা পর্যন্ত নিরাপদ আশ্রয়ে থাকতে বলা হয়েছে।</p>
      <p>এদিকে, উপকূলের ১৪টি জেলায় প্রস্তুত ৫৬ হাজার স্বেচ্ছাসেবক। ঝুঁকিপূর্ণ স্থানে থাকা প্রায় ২০ লাখ মানুষকে নিয়ে আসা হয়েছে আশ্রয়কেন্দ্রে।</p>
      <p>সশস্ত্র বাহিনীর তত্ত্বাবধানে প্রধানমন্ত্রীর দুর্যোগ ব্যবস্থাপনা সমন্বয় ও ত্রাণ তৎপরতা মনিটরিং সেল সার্বক্ষণিক তৎপর রয়েছে বুলবুল মোকাবেলায়। নৌবাহিনীর পাঁচটি জাহাজ এবং বিমানবাহিনীর সব এয়ারক্রাফ্ট দুর্যোগ পরবর্তী যেকোনো সেবার জন্য প্রস্তুত রাখা হয়েছে।</p>
    </article>
  </body>
</html>