<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639218/%D8%A8%D8%A7%D8%B2%D8%A7%D8%B1-%DB%B2%DB%B8%DB%B0-%D9%85%DB%8C%D9%84%DB%8C%D9%88%D9%86%DB%8C-%D8%A8%D8%B1%D8%A7%DB%8C-%D9%85%D8%AD%D8%B5%D9%88%D9%84%D8%A7%D8%AA-%DA%A9%D8%B4%D8%A7%D9%88%D8%B1%D8%B2%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T12:40:00+00:00"/>
    <meta property="og:title" content="بازار ۲۸۰ میلیونی برای محصولات کشاورزی ایران"/>
    <meta property="og:description" content="معاون وزیر جهاد کشاورزی گفت: با تفاهمنامه امضا شده با اتحادیه اقتصادی اوراسیا، محصولات کشاورزی ایران به یک بازار ۲۸۰ میلیونی دسترسی پیدا می کند."/>
  </head>
  <body>
    <article>
      <h1>
        <a href="https://www.bultannews.com/fa/news/639218/%D8%A8%D8%A7%D8%B2%D8%A7%D8%B1-%DB%B2%DB%B8%DB%B0-%D9%85%DB%8C%D9%84%DB%8C%D9%88%D9%86%DB%8C-%D8%A8%D8%B1%D8%A7%DB%8C-%D9%85%D8%AD%D8%B5%D9%88%D9%84%D8%A7%D8%AA-%DA%A9%D8%B4%D8%A7%D9%88%D8%B1%D8%B2%DB%8C-%D8%A7%DB%8C%D8%B1%D8%A7%D9%86">بازار ۲۸۰ میلیونی برای محصولات کشاورزی ایران</a>
      </h1>
      <h2>معاون وزیر جهاد کشاورزی گفت: با تفاهمنامه امضا شده با اتحادیه اقتصادی اوراسیا، محصولات کشاورزی ایران به یک بازار ۲۸۰ میلیونی دسترسی پیدا می کند.</h2>
      <address><time datetime="2019-11-10T12:40:00+00:00">10 Nov 2019, 12:40</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، علی‌اکبر مهرفرد صبح امروز در «همایش آشنایی فرصت‌های تجاری بخش کشاورزی ایران و اتحادیه اقتصادی اوراسیا» در جمع خبرنگاران با اشاره به اینکه <b>اتحادیه اقتصادی اوراسیا</b> شامل پنج کشور روسیه، قزاقستان، قرقیزستان، بلاروس و ارمنستان است، گفت: اوراسیا شامل حدود ۲۰۰ میلیون نفر جمعیت است و اگر ما همکاری خود را با آنها شروع کنیم، بازار ما با جمعیت داخلی‌مان به ۲۸۰ میلیون نفر تبدیل می‌شود.</p>
      <p>معاون وزیر جهاد کشاورزی افزود: این موافقتنامه یک پیمان منطقه‌ای است و بالاترین سطح پیمان است.</p>
      <p>وی با اشاره به اینکه حجم کالاهایی که در حال حاضر به این منطقه صادر می‌شود، خیلی زیاد نیست، گفت: ما در بخش کشاورزی و صنعت که مکمل هم بوده، وارد شدیم و در حال حاضر در بحث کالاها، نه امتیاز تعرفه‌ای داریم و نه گرفته‌ایم اما در مباحث قرنطینه‌ای، گمرکی و بهداشتی اقدامات خوبی انجام شده است.</p>
      <p>مهرفرد گفت: ما در زمینه محصولاتی که ظرفیت تولید خوبی در کشور داریم، امتیازهایی دریافت کردیم که از جمله این محصولات می‌توان به انواع میوه‌ها، محصولات گلخانه‌ای و سیفی‌جات از جمله گوجه‌فرنگی، سیب‌زمینی و ... اشاره کرد. همچنین در بحث خشکبار از جمله کشمش، خرما و پسته امتیازاتی دریافت کرده‌ایم.</p>
      <p>وی صنعت غذا، آبمیوه و فرآورده‌های شیلاتی از جمله ماهی و میگو را از دیگر کالاهایی عنوان کرد که ایران در زمینه صادرات آنها امتیاز دریافت کرده است.</p>
      <p>معاون وزیر جهاد کشاورزی اظهار داشت: امتیازهایی که به این کشورها دادیم، بیشتر در حوزه کالاهایی بوده که واردکننده آن هستیم؛ از جمله ذرت، جو، کنجاله، حبوبات و سایر کالاها به ویژه گوشت، روغن (عمدتاً روغن آفتابگردان) که در زمینه بیشتر آنها در کشور با کسری مواجه هستیم.</p>
      <p>مهرفرد با اشاره به اینکه در سه تا چهار سال گذشته کارخانجات لبنی کشور امکان صادرات به اوراسیا به ویژه روسیه را نداشتند، گفت: امروز تمام کارخانجات بزرگ لبنی و همچنین شرکت‌های پرورش‌دهنده ماهی و میگو این امکان را دارند.</p>
      <p>وی با بیان اینکه در زمینه لجستیک، حمل و نقل ریلی و جاده‌ای نیز با همکاری وزارت راه و شهرسازی اقدامات خوبی انجام شده، اظهار امیدواری کرد که مجموعه این اقدامات منجر به گسترش همکاری ایران و اوراسیا شود.</p>
      <p>معاون وزیر جهاد کشاورزی درباره سوآپ گندم نیز توضیح داد که روسیه بزرگترین تولیدکننده گندم دنیا است و سال گذشته حدود ۴۳ میلیون تن گندم صادر کرده است.</p>
      <p>مهرفرد گفت: ما چون تمام نیاز کشور را در زمینه گندم در داخل تولید می‌کردیم، بنابراین گندم جزو کالاهای تجارت ترجیحی نیست اما یادداشت تفاهمی بین ایران با روسیه و قزاقستان در زمینه سوآپ، ترانزیت و ورود موقت گندم امضاء شده است.</p>
      <p>وی با اشاره به ورود موقت گندم به کشور افزود: چون ظرفیت کارخانجات آرد کشور دو برابر نیاز داخل است، بنابراین ورود موقت گندم و تبدیل آن به آرد و صادرات این کالا، یک مزیت محسوب می‌شود.</p>
      <p>معاون وزیر جهاد کشاورزی اضافه کرد: درباره سوآپ گندم هم پیش‌بینی‌هایی شده اما تاکنون عملیاتی اتفاق نیفتاده است.</p>
      <p>مهرفرد درباره اینکه آیا در این موافقتنامه نقش بخش دولتی پررنگ‌تر است یا بخش خصوصی؟ گفت: تا امروز دولتی‌ها در این تفاهمنامه دست داشتند چون باید پروتکل امضاء می‌شد اما از امروز بخش خصوصی باید فعالتر شود و دولت بیشتر نقش پشتیبانی و حمایت را انجام می‌دهد.</p>
    </article>
  </body>
</html>