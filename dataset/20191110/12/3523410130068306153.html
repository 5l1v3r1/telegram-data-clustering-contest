<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639204/%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D8%B1%D9%88%D9%BE%D8%A7-%D9%85%D9%82%D8%B5%D8%B1-%D8%A7%D8%B5%D9%84%DB%8C-%D8%B4%DA%A9%D8%B3%D8%AA-%D8%A8%D8%B1%D8%AC%D8%A7%D9%85-%D9%87%D8%B3%D8%AA%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T12:00:00+00:00"/>
    <meta property="og:title" content="آمریکا و اروپا مقصر اصلی شکست برجام هستند"/>
    <meta property="og:description" content="تحلیلگر و کارشناس روس ضمن حمایت از کاهش تعهدات برجامی ایران، سیاست‌های آمریکا و اروپا را علت اصلی این اقدام تهران دانست."/>
  </head>
  <body>
    <article>
      <h1>
        <a href="https://www.bultannews.com/fa/news/639204/%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D8%B1%D9%88%D9%BE%D8%A7-%D9%85%D9%82%D8%B5%D8%B1-%D8%A7%D8%B5%D9%84%DB%8C-%D8%B4%DA%A9%D8%B3%D8%AA-%D8%A8%D8%B1%D8%AC%D8%A7%D9%85-%D9%87%D8%B3%D8%AA%D9%86%D8%AF">آمریکا و اروپا مقصر اصلی شکست برجام هستند</a>
      </h1>
      <h2>تحلیلگر و کارشناس روس ضمن حمایت از کاهش تعهدات برجامی ایران، سیاست‌های آمریکا و اروپا را علت اصلی این اقدام تهران دانست.</h2>
      <address><time datetime="2019-11-10T12:00:00+00:00">10 Nov 2019, 12:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از شبکه تلویزیونی روسیا الیوم، «رجب صفروف» تحلیلگر و کارشناس مسائل ایران در روسیه مواضع آمریکا و اروپا را اصلی‌ترین عامل در کاهش مرحله به مرحله تعهدات برجامی ایران دانست.</p>
      <p>رجب صفروف که در ارزیابی هشدار روسیه درباره امکان فروپاشی برجام سخن می‌گفت، اظهار داشت مسکو از همان آغاز به صورت شفاف و با اتکا به حسن نیت، خواستار اجرایی شدن برجام بود زیرا روسیه یکی از کشور‌هایی است که در شکل‌گیری برجام نقش قابل توجهی داشت. چهار سال مذاکرات جدی انجام شد، اما آمریکا در پی آن برآمد تا نتیجه این مذاکرات را خنثی کند، اقدام آمریکا بی‌اعتنایی به تمامی تلاش‌ها برای حل مشکلات در حوزه امنیت بین‌الملل بود.</p>
      <p>وی در بیان موضع مسکو در برابر گام‌های مرحله به مرحله ایران جهت کاهش پایبندی به توافقنامه هسته‌ای گفت، مسکو موضع ایران در کاهش تعهدات را درک می‌کند زیرا روندی که ایران در پیش گرفته، منطقی است، این توافقنامه امضا شد تا طرف‌های امضاکننده امتیازاتی به همدیگر بدهند، ایران چهار سال به تمامی تعهداتش عمل کرده است، اما آمریکا به هیچ یک از تعهداتش عمل نکرد. وقتی چهار کشور دیگر به تعهداتشان پایبند نیستند چگونه می‌توان انتظار داشت که ایران به تعهداتش پایبند باشد؟ البته روسیه خواستار آن نیست که ایران از توافقنامه خارج شود زیرا از نگاه مسکو برجام به شدت سبب تقویت امنیت بین‌المللی می‌شود و اگر ایران از آن خارج شود بار دیگر برنامه هسته‌ای این کشور با تنش‌هایی مواجه خواهد شد در شرایطی که این بار گفت‌وگو‌های بین‌المللی به ویژه گفت‌وگو با آمریکا نیز با نوعی بی‌اعتمادی مواجه شده است.</p>
      <p>این کارشناس روس مسئولیت اصلی اقدامات ایران را متوجه آمریکا دانست و گفت، اقدام گستاخانه آمریکا به نوعی امنیت بین‌المللی را در عرصه یک آزمون قرار داده است، ایران کشوری است که سعی می‌کند به هر نحو ممکن این توافقنامه را نجات دهد، هر بار که این کشور بخشی از تعهداتش را کاهش می‌دهد، آمریکا را به نقض برجام متهم می‌کند و از دیگر طرف‌های امضاکننده می‌خواهد به برجام پایبند باشند. طرف‌های دیگری که در این توافقنامه نقشی داشته‌اند هم در کاهش تعهدات ایران مسئولند زیرا ثبات و قدرت خود را برای حفظ توافقنامه نشان نداده‌اند، ما در چهار سال گذشته همواره شاهد بوده‌ایم که روند توافق رو به وخامت است و کشور‌های اروپایی قادر نیستند در مسیر حفظ توافقنامه حتی از منافع شرکت‌های وابسته به خود دفاع کنند، آنان در برابر فشار‌های آمریکا هیچ کاری نتوانستند انجام دهند. با این حساب آمریکا و اروپا از عوامل اساسی شکست برجام هستند.</p>
      <p>آمریکا سال گذشته از توافق هسته‌ای سال ۲۰۱۵ میان ایران و قدرت‌های جهانی خارج شد و تحریم‌ها علیه کشورمان را بازگرداند. در مقابل، ایران با کاهش تدریجی تعهدات خود در این توافق به این اقدام آمریکا واکنش نشان داد و اعلام کرد در ماه نوامبر اقدامات بیشتری در این زمینه انجام خواهد داد. حسن روحانی، رئیس جمهور ایران، روز سه‌شنبه هفته گذشته از آغاز گام چهارم کاهش تعهدات ایران در چارچوب برجام خبر داد.</p>
    </article>
  </body>
</html>