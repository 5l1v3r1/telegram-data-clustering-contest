<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639209/%D8%A8%D9%87%D8%B1%D8%A7%D9%85%DB%8C-%D8%AA%D8%B1%D8%A7%D9%85%D9%BE-500-%D9%87%D8%B2%D8%A7%D8%B1-%D8%AF%D9%84%D8%A7%D8%B1-%D9%87%D9%85-%D8%A8%D8%AF%D9%87%D8%AF-%D8%AF%D8%B9%D9%88%D8%AA%D8%B4-%D8%B1%D8%A7-%D9%86%D9%85%DB%8C%E2%80%8C%D9%BE%D8%B0%DB%8C%D8%B1%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T12:13:00+00:00"/>
    <meta property="og:title" content="بهرامی: ترامپ 500 هزار دلار هم بدهد، دعوتش را نمی‌پذیرم"/>
    <meta property="og:description" content="تنیسور سابق ایران گفت: رئیس جمهور آمریکا اگر 500 هزار دلار هم بدهد، دعوتش را برای بازی نمی‌پذیرم."/>
  </head>
  <body>
    <article>
      <h1>
        <a href="https://www.bultannews.com/fa/news/639209/%D8%A8%D9%87%D8%B1%D8%A7%D9%85%DB%8C-%D8%AA%D8%B1%D8%A7%D9%85%D9%BE-500-%D9%87%D8%B2%D8%A7%D8%B1-%D8%AF%D9%84%D8%A7%D8%B1-%D9%87%D9%85-%D8%A8%D8%AF%D9%87%D8%AF-%D8%AF%D8%B9%D9%88%D8%AA%D8%B4-%D8%B1%D8%A7-%D9%86%D9%85%DB%8C%E2%80%8C%D9%BE%D8%B0%DB%8C%D8%B1%D9%85">بهرامی: ترامپ 500 هزار دلار هم بدهد، دعوتش را نمی‌پذیرم</a>
      </h1>
      <h2>تنیسور سابق ایران گفت: رئیس جمهور آمریکا اگر 500 هزار دلار هم بدهد، دعوتش را برای بازی نمی‌پذیرم.</h2>
      <address><time datetime="2019-11-10T12:13:00+00:00">10 Nov 2019, 12:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>منصور بهرامی</b> در مورد حضورش در مسابقات نمایشی <b>تنیس</b> اظهار داشت: چندین سال است که در این مسابقات شرکت می‌کنم و استقبال خوبی هم از این مسابقات در دنیا می‌شود. حتی چندین بار تنیسورهای مطر ح دنیا مسابقات ما را تماشا کردند که صبحت‌هایی هم با آنها داشتیم. </p>
      <p>وی درمورد دعوت ترامپ از وی در سال 2000 عنوان کرد: ترامپ 18 سال پیش جمعی از تنیسورها را که یکی از آنها هم من بودم دعوت کرد تا مسابقاتی را به نفع بیماران سرطانی برگزار و خیریه جمع کنیم؛ چندین بازیکن  حضور داشتند و با آ‌نها بازی کردیم و حدود یک میلیون و 700 هزار دلار برای بیمارانی که سرطان پروستات داشتند، جمع‌آوری شد. </p>
      <p>تنیسور اسبق ایران ادامه داد: یک دوستی دارم که با <b>ترامپ </b>گلف بازی می‌کند و به همین واسطه او در همین اواخر از من دعوت کرد که به آمریکا بروم و آنجا تنیس بازی کنم اما گفتم اگر ترامپ 500 هزار دلار هم بدهد، آنجا نمی‌روم تا با او بازی کنم؛ حتی اگر فکر می‌کردم او چنین آدمی است، اصلا دعوت قبلی او را هم نمی‌پذیرفتم. </p>
      <p>بهرامی که با برنامه تهران ورزشی رادیو تهران گفتگو می کرد، ادامه داد: در مورد سیاست حرف نمی‌زنم اما اگر چیزی در مورد ایران بگویند، خوشم نمی‌آید و مقابل آن می‌ایستم. </p>
      <p>وی با اشاره به اینکه فرانسوی‌ها می‌خواستند که او پناهنده سیاسی شود، گفت:‌ آنها به من می‌گفتند اگر می‌خواهی اینجا بازی کنی، باید پناهندگی بگیری اما اصلا قبول نکردم چون وطنم ایران را دوست داشتم و می‌خواستم برگردم. مطمئنا اگر پناهندگی می‌گرفتم، راحت‌تر بازی می کردم اما دوست نداشتم این کار را انجام دهم و به همین دلیل از 21 تا 30 سالگی نتوانستم بازی کنم. من فقط برای تنیس فرانسه آمده بودم نه چیز دیگری؛ دوست داشتم که فقط بازی کنم. </p>
      <p>تنیسور سابق ایران که مسابقات نمایشی‌اش طرفداران زیادی دارد، در مورد اینکه آیا با فدراسیون تنیس ایران هم در ارتباط است یا خیر، گفت: چندین بار از من خواستند که کمک کنم و من هم سعی کردم هر کاری می‌توانم انجام دهم، اما همه آنها در حد حرف بود و پیگیری نکردند و الان هم از وضعیتشان اطلاعی ندارم. من زمانی که تنیس بازی می‌کنم، بهترین اوقات زندگی ا م را سپری می‌کنم و علاقه زیادی به این رشته دارم. </p>
    </article>
  </body>
</html>