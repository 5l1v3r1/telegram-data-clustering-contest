<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/united-states-very-actively-asking-north-korea-to-return-to-talks-south-korea"/>
    <meta property="og:site_name" content="euronews"/>
    <meta property="article:published_time" content="2019-11-10T12:23:32+00:00"/>
    <meta property="og:title" content="کره جنوبی: آمریکا از کره شمالی می‌خواهد به میز مذاکرات بازگردد"/>
    <meta property="og:description" content="کیم جونگ اون به ایالات متحده یک سال فرصت داد تا انعطاف بیشتری در جریان مذاکرات و پیشنهادها برای پایان برنامه هسته‌ای نظامی کره شمالی از خود نشان دهد."/>
  </head>
  <body>
    <article>
      <h1>کره جنوبی: آمریکا از کره شمالی می‌خواهد به میز مذاکرات بازگردد</h1>
      <address><time datetime="2019-11-10T12:23:32+00:00">10 Nov 2019, 12:23</time> by <a rel="author">یورونیوز فارسی </a></address>
      <p>مشاور امنیت ملی کره جنوبی می‌گوید ایالات متحده آمریکا به صورت جدی از کره شمالی می‌خواهد تا به مذاکرات باز گردد.</p>
      <p>این خبر در حالی اعلام می‌شود که ضرب‌الاجل پیونگ‌ یانگ به واشنگتن برای رسیدن به توافقی برای عاری کردن شبه جزیره کره از برنامه نظامی هسته‌ای به پایان خود نزدیک می‌شود. کیم جونگ اون، رهبر کره شمالی در ماه آوریل به ایالات متحده یک سال فرصت داد تا انعطاف بیشتری در جریان مذاکرات و پیشنهادها برای پایان برنامه هسته‌ای نظامی از خود نشان دهد.</p>
      <p>چونگ ایوی-یونگ، مشاور امنیت ملی کره جنوبی به خبرنگاران گفت سئول ضرب‌الاجل کره شمالی را بسیار جدی می‌داند. وی گفت فرصت‌ها برای گفت‌وگو میان واشنگتن و پیونگ‌یانگ کمتر می‌شود و کره شمالی همچنان منتظر اقدامات متقابل واشنگتن در جریان مذاکرات است.</p>
      <p>آخرین دور مذاکرات میان مقام‌های کره شمالی و ایالات متحده ماه گذشته بدون دستیابی به نتیجه پایان یافت. دیپلمات‌های حکومت کره شمالی نارضایتی و خشم خود از این گفت‌وگوها را پنهان نکردند.</p>
      <p>مشاور امنیت ملی کره جنوبی می‌گوید این کشورش برنامه‌های متفاوتی را برای رویارویی با شرایط پیش‌بینی نشده پس از پایان بدون نتیجه ضرب‌الاجل پیونگ یانگ آماده کرده است. وی گفت برگزاری کنفرانس سران دو کره و ایالات متحده تنها در صورتی قابل تصور است که در مذاکرات میان واشنگتن و پیونگ‌یانگ پیشرفت حاصل شود.</p>
      <p>با وجود ابراز تمایل کره شمالی و ایالات متحده به برقراری صلح در شبه جزیره کره و برگزاری سه دیدار میان دونالد ترامپ و کیم جونگ اون در دو سال گذشته، تلاش‌ها برای عادی‌سازی ارتباط میان دو کره در ماه‌های اخیر به شدت کمرنگ شده است؛ کیم جونگ اون دو هفته پیش دستور تعطیلی مراکز احداث شده از سوی کره جنوبی در کوهستان کومگانگ کره شمالی را صادر کرد. پیونگ‌یانگ همچنین پیشنهاد اخیر سئول برای لغو محدودیت ارتباطی میان ساکنان دو کره را رد کرد.</p>
      <p>از سوی دیگر کره شمالی در ماه‌های گذشته بارها رزمایش موشکی برگزار کرده و همزمان با ابراز تمایل به ادامه گفت‌وگوها از آمادگی خود برای درگیر شدن در جنگ خبر داده است.</p>
      <p>به نظر می‌رسد دونالد ترامپ، رئیس جمهوری ایالات متحده که خود را برای انتخابات سال ۲۰۲۰ آماده می‌کند به یک پیروزی بزرگ در عرصه بین‌المللی نیاز دارد. پرونده کره شمالی یکی از امید‌های آقای ترامپ برای این موفقیت دیپلماتیک به شمار می‌رود.</p>
      <p>مناسبات میان کره شمالی و ایالات متحده آمریکا در نخستین ماه‌های به قدرت رسیدن دونالد ترامپ به شدت متشنج شد و رهبران دو کشور یکدیگر را به جنگ تهدید کردند. با این حال کره شمالی از زمان برگزاری المپیک زمستانی سال ۲۰۱۸ در کره جنوبی، نشانه‌هایی از تمایل با عادی‌سازی روابط با سئول و حتی واشنگتن را از خود نشان داد. پس از آن کیم جونگ اون و دونالد ترامپ در سه نوبت در سنگاپور، ویتنام و مرز دو کره با یکدیگر دیدار کردند. با این حال مذاکرات فنی و دیپلماتیک میان ایالات متحده آمریکا و کره شمالی تاکنون بدون نتیجه بوده است.</p>
    </article>
  </body>
</html>