<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/prada-si-adidas-anunta-un-parteneriat-primele-produse-vor-fi-lansate-in-decembrie-18563148"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T12:55:19+00:00"/>
    <meta property="og:title" content="Prada şi Adidas anunţă un parteneriat, primele produse vor fi lansate în decembrie"/>
    <meta property="og:description" content="Casa de modă Prada şi producătorul de articole sportive Adidas au anunţat o alianţă la finele acestei săptămâni, menită să combine expertiza Adidas în sport cu abilitatea Prada în materie de piele şi lux, anunţă quartz.com."/>
  </head>
  <body>
    <article>
      <h1>Prada şi Adidas anunţă un parteneriat, primele produse vor fi lansate în decembrie</h1>
      <address>
        <time datetime="2019-11-10T12:55:19+00:00">10 Nov 2019, 12:55</time>
      </address>
      <p>Casa de modă Prada şi producătorul de articole sportive Adidas au anunţat o alianţă la finele acestei săptămâni, menită să combine expertiza Adidas în sport cu abilitatea Prada în materie de piele şi lux, anunţă quartz.com.</p>
      <p>Primele produse din colaborare vor fi două ediţii limitate de pantofi de sport Prada în stilul Adidas, lansate în decembrie.</p>
      <p>Acordul îi pune pe Prada şi Adidas în situaţia de a valorifica liniile estompate de demarcaţie dintre lumea luxului şi alte tărâmuri ale modei, în special îmbrăcămintea sport sau de stradă. Pentru Prada, este o oportunitate de a-şi extinde oferta în zonele casual şi sport, pentru a atrage noi clienţi. Adidas, care a mai colaborat cu designeri, îşi consolidează imaginea ca fiind un brand creativ.</p>
      <p>Articole precum pantofii şi îmbrăcămintea sport au ajutat în ultima vreme Prada, o companie construită în mare parte pe articole de piele de înaltă calitate. Compania s-a luptat în ultimii ani, perioadă în care părea să ignore intrarea luxului în zona pantofilor sport şi hainelor casual, spre deosebire de marii săi rivali. În teorie, ar fi trebuit să fie perfect poziţionată pentru schimbare, întrucât a fost printre primele mărci de lux care a furnizat pantofi sport în 1996. În anul următor, a debutat Linea Rossa, o linie de îmbrăcăminte sportivă specializată. Însă, în cele din urmă, a scos Linea Rossa din magazine în 2010 şi şi-a menţinut atenţia asupra produselor precum genţile pentru a conduce vânzările.</p>
      <p>Anul trecut, a început să prezinte semne de transformare şi a anunţat relansarea Linea Rossa, în parteneriat cu Highsnobiety.</p>
      <p>Între timp, Adidas colaborat cu unii dintre cei mai importanţi designeri de modă, inclusiv Raf Simons, Rick Owens şi Stella McCartney, pentru a-şi păstra aerul „cool” din ultimii câţiva ani. Produsele au fost lansate în ediţii limitate, dar a permis Adidas să atragă mai mult decât publicul sportiv.</p>
    </article>
  </body>
</html>