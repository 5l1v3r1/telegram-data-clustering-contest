<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/rosja-historyk-oleg-sokolow-zatrzymany-probowal-pozbyc-sie-zwlok-studentki,984342.html"/>
    <meta property="og:site_name" content="TVN24"/>
    <meta property="article:published_time" content="2019-11-10T12:30:00+00:00"/>
    <meta property="og:title" content="Ręce studentki w plecaku profesora historii. Okrutna zbrodnia w Petersburgu"/>
    <meta property="og:description" content="Petersburska policja zatrzymała znanego rosyjskiego historyka wojskowości w związku z podejrzeniami o popełnienie morderstwa. Pijanego mężczyznę wyciągnięto w sobotę z rzeki Mojka po tym, gdy do ni..."/>
  </head>
  <body>
    <article>
      <h1>Ręce studentki w plecaku profesora historii. Okrutna zbrodnia w Petersburgu</h1>
      <address><time datetime="2019-11-10T12:30:00+00:00">10 Nov 2019, 12:30</time> by <a rel="author">ft/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/25b3ba0d-7b2f-4852-a0e0-5d39dc6d8d30-480p.mp4" autoplay="" loop=""/>
        <figcaption>Oleg Sokołow to historyk, ekspert w dziedzinie wojen napoleońskich<cite>Foto: PAP/EPA/ANATOLY MALTSEV | Video: PAP/EPA</cite></figcaption>
      </figure>
      <h3>Petersburska policja zatrzymała znanego rosyjskiego historyka wojskowości w związku z podejrzeniami o popełnienie morderstwa. Pijanego mężczyznę wyciągnięto w sobotę z rzeki Mojka po tym, gdy do niej wpadł, najprawdopodobniej chcąc pozbyć się części zwłok ofiary. W jego plecaku znaleziono kobiece ręce.</h3>
      <p>63-letni Oleg Sokołow to jeden z najbardziej znanych rosyjskich historyków. Jest ekspertem w dziedzinie wojen napoleońskich, o których napisał kilka książek. Był też konsultantem w trakcie realizacji filmów o tej tematyce.</p>
      <h3>Ręce kochanki w plecaku historyka</h3>
      <related>
        <a href="https://www.tvn24.pl/wiadomosci-ze-swiata,2/tajemnicza-smierc-anonimowy-list-i-powiazania-z-rosja-mamy-tego-faceta-ale-nic-nie-mowi,972861.html"/>
      </related>
      <p>Policja dokonała makabrycznego odkrycia po tym, gdy pijanego Sokołowa wyciągnięto z petersburskiej Mojki. W jego plecaku znaleziono ręce ofiary, których prawdopodobnie starał się pozbyć w rzece - podał brytyjski nadawca BBC, powołując się na lokalne media.</p>
      <p>Jak przekazał portal brytyjskiego nadawcy, służby przeszukały dom mężczyzny, gdzie znaleziono pozbawione głowy i kończyn ciało. Według służb cytowanych przez rosyjskie media, ofiara to była studentka Sokołowa, 24-letnia Anastasja Juszczenko, która brała udział w tworzeniu licznych publikacji naukowych historyka.</p>
      <p>Sokołow, który - według relacji mediów - przyznał się do winy, ujawnił, że kobieta była jego kochanką. Do zbrodni miało dojść w czasie kłótni. Historyk zabił 24-latkę, a następnie rozczłonkował jej ciało. Jak przyznał, chciał pozbyć się zwłok, a następnie publicznie popełnić samobójstwo przebrany za Napoleona - podało BBC.</p>
      <p>Prawnik profesora Aleksander Poczujew tłumaczy, że jego klient, który obecnie przebywa w szpitalu po doznaniu hipotermii, mógł działać pod wpływem stresu.</p>
      <h3>Instytut odcina się od naukowca</h3>
      <p>Oleg Sokołow to jeden z najbardziej znanych rosyjskich naukowców. Został m.in. odznaczony francuskim Orderem Narodowym Legii Honorowej.</p>
      <p>Był także członkiem Francuskiego Instytutu Nauk Społecznych, Ekonomicznych i Politycznych (Issep), z którego został usunięty kilka godzin po tym, jak informacja o zbrodni dotarła też do Francji.</p>
      <p>"Nie wyobrażaliśmy sobie, że mógłby (Sokołow -red.) dokonać tak okropnego czynu" - napisano w oświadczeniu instytutu.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/32ce4a2c-3aef-4c2e-a281-9d329f808c3c.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Oleg Sokołow to historyk, ekspert w dziedzinie wojen napoleońskich<cite>Źródło: PAP/EPA/ANATOLY MALTSEV</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/ambasada-usa-gratuluje-ukrainie-po-decyzji-miedzynarodowego-trybunalu,984305.html"/>
        <a href="https://www.tvn24.pl/wiadomosci-z-kraju,3/obywatel-ukrainy-zatrzymany-po-liscie-gonczym-na-wniosek-rosji-aresztu-nie-bedzie,984278.html"/>
        <a href="https://www.tvn24.pl/wiadomosci-ze-swiata,2/federacja-rosyjska-uzupelnia-ludnosc-na-okupowanym-krymie,983860.html"/>
        <a href="https://www.tvn24.pl/wiadomosci-ze-swiata,2/uroczysta-parada-w-moskwie-78-lat-temu-rozpoczela-sie-dluga-i-trudna-droga-na-berlin,983675.html"/>
        <a href="https://www.tvn24.pl/wiadomosci-ze-swiata,2/serbia-kupi-rosyjski-system-pancyr-s-mimo-amerykanskich-ostrzezen,983566.html"/>
      </related>
    </article>
  </body>
</html>