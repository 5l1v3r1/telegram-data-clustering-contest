<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/anecdotes-del-10n-a-les-urnes-amb-una-pinca-al-nas-o-un-poble-que-vota-en-32-segons/noticia/2962301/"/>
    <meta property="og:site_name" content="CCMA"/>
    <meta property="article:published_time" content="2019-11-10T12:49:00+00:00"/>
    <meta property="og:title" content="Anècdotes del 10N: a les urnes amb una pinça al nas o un poble que vota en 32 segons"/>
    <meta property="og:description" content="En una jornada electoral sempre hi ha anècdotes i curiositats, més enllà del ritual de les votacions. Són imatges que criden l'atenció o que són prou significatives en un dia especial."/>
  </head>
  <body>
    <article>
      <h1>Anècdotes del 10N: a les urnes amb una pinça al nas o un poble que vota en 32 segons</h1>
      <address><time datetime="2019-11-10T12:49:00+00:00">10 Nov 2019, 12:49</time> by <a rel="author">Redacció</a></address>
      <p>En una<b> <a href="https://www.ccma.cat/324/10n-la-incognita-de-la-dada-de-participacio-amb-davallada-clara-del-vot-per-correu/noticia/2962270/">jornada electoral </a></b>sempre hi ha anècdotes i curiositats, més enllà del ritual de les votacions. Són imatges que criden l'atenció o que són prou significatives en un dia especial.</p>
      <p>Al casal d'avis del carrer Siracusa de Gràcia, a Barcelona, dues persones han votat <b>amb una agulla d'estendre roba al nas</b>. Han assegurat que ho feien perquè aquestes eleccions<b> no els interessen</b>, que són uns comicis d'un país que ja no els representa.</p>
      <figure>
        <iframe data-src="https://twitter.com/scTeresa/status/1193501807621869569?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>El sentit de l'humor no ha faltat durant les votacions...</p>
      <figure>
        <iframe data-src="https://twitter.com/PoliticayModa/status/1193463763883692032?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Quim Torra ha votat a l'Escola Oficial d'Idiomes de Sant Gervasi, a Barcelona, I ho ha fet en una mesa on, casualment, <b>la seva filla és la presidenta</b>.</p>
      <figure>
        <img src="https://www.ccma.cat/multimedia/jpg/5/8/1573384790485.jpg"/>
      </figure>
      <p><i>Quim Torra i la seva filla, que presideix la mesa (EFE/Marta Pérez) </i><br/><br/><br/><b>El poble més ràpid a votar</b><br/><br/>A <b>Villarroya</b>, a <b>La Rioja</b>, s'ha batut un <b>rècord </b>molt difícil de batre: <b>els seus vuit veïns han votat en mig minut</b>. Concretament, en 32 segons. Fa quatre anys ho van fer en 42 segons.</p>
      <figure>
        <img src="https://www.ccma.cat/multimedia/jpg/6/8/1573386982986.jpg"/>
      </figure>
      <p><i>Rècord d'Espanya en unes eleccions: els veïns de Villarroya han votat en 32 segons (EFE/Abel Alonso) </i><br/><br/><br/><b>Dos veïns renyits, en un mateixa mesa a Saragossa</b><br/><br/>A <b>Saragossa</b> hi ha una mesa on durant el dia hi ha cares llargues. <b>Dos veïns que no es parlen hi han coincidit.</b> Han explicat que la seva relació no és bona, però que no tenen cap més remei que aguantar-se i mantenir-se als seus llocs al col·legi electoral.</p>
      <p>En aquests comicis és <b>la primera vegada </b>que hi ha <b>persones amb discapacitat intel·lectual</b> en una mesa. Hi ha dos casos. Un és vocal titular a Madrid i un altre és vocal suplent a Noia, a la Corunya. I, a <b>Alacant</b>, una <b>persona cega presideix</b> una de les meses electorals...<br/> </p>
      <figure>
        <img src="https://www.ccma.cat/multimedia/jpg/5/4/1573399269045.jpg"/>
      </figure>
      <p><i>Un home cec presideix una de les meses a Alacant</i> <br/><br/>A la població madrilenya de <b>Soto del Real</b>, prop del centre penitenciari, és on hi ha la mesa electoral més jove de l'Estat: <b>dos vocals de 18 anys i un president de 19</b>.</p>
      <p>Un col·legi electoral de Valladolid saluda els electors amb una recomanació...<br/> </p>
      <figure>
        <img src="https://www.ccma.cat/multimedia/jpg/1/2/1573385127421.jpg"/>
      </figure>
      <p><i>Un consell per als votants (EFE/Nacho Gallego) </i><br/><br/><br/>Difícilment trobaríem un escenari tan espectacular com <b>l'edifici històric de la Universitat de Barcelona</b> per acollir un col·legi electoral. Durant tot el dia hi ha una afluència notable de votants en aquest punt, situat al costat mateix de l'acampada que es fa a la plaça Universitat.<br/> </p>
      <figure>
        <img src="https://www.ccma.cat/multimedia/jpg/6/8/1573385311086.jpg"/>
      </figure>
      <p>
        <i>La Universitat de Barcelona acull un dels col·legis electorals (Reuters/Rafael Marchante)</i>
      </p>
      <p> </p>
      <figure>
        <img src="https://www.ccma.cat/multimedia/jpg/5/8/1573389192485.jpg"/>
      </figure>
      <p>
        <i>A punt de votar... (Reuters/Javier Barbancho)</i>
      </p>
      <p>A <b>Ourense</b>, la constitució d'una mesa s'ha hagut d'ajornar perquè un dels seus membres s'ha presentat <b>sense documentació</b>, perquè, segons ell, <b>se li havia menjat el gos</b>. La mesa, finalment, s'ha pogut formar amb la segona substituta i els vocals. I s'ha acordat que l'horari de votació s'amplïi fins les 8.20 del vespre.</p>
      <p> </p>
      <figure>
        <img src="https://www.ccma.cat/multimedia/jpg/3/5/1573395810453.jpg"/>
      </figure>
      <p><i>Una dona es dirigeix a un col·legi electoral a Burguete, a Navarra, enmig d'una nevada intensa (EFE/Jesús Diges)</i><br/><br/><br/>Hi ha un col·legi electoral al barri sevillà de Triana on s'han presentat mitòmans de "La guerra de les galàxies".</p>
      <figure>
        <iframe data-src="https://twitter.com/fermincaba/status/1193479670282493952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>