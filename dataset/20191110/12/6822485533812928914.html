<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819090.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T12:33:00+00:00"/>
    <meta property="og:title" content="ارجاع ایراد شورای نگهبان به طرح تشکیل وزارت بازرگانی به کمیسیون اجتماعی"/>
    <meta property="og:description" content="به گزارش ایسنا، نمایندگان مجلس در جلسه علنی صبح امروز(یکشنبه) مجلس ایرادات شورای نگهبان به طرح تشکیل وزرات بازرگانی را با ۱۳۳ رای موافق، ۵۵ رای مخالف و ۳ رای ممتنع از مجموع ۲۲۳ نماینده حاضر در مجلس جهت بررسی بیشتر به کمیسیون اجتماعی ارجاع دادند."/>
  </head>
  <body>
    <article>
      <h1>ارجاع ایراد شورای نگهبان به طرح تشکیل وزارت بازرگانی به کمیسیون اجتماعی</h1>
      <address>
        <time datetime="2019-11-10T12:33:00+00:00">10 Nov 2019, 12:33</time>
      </address>
      <p>نمایندگان مجلس بعد از بحث و بررسی طولانی ایرادات شورای نگهبان به طرح تشکیل وزارت بازرگانی را برای بررسی مجدد به کمیسیون اجتماعی ارجاع دادند.</p>
      <p>به گزارش ایسنا، نمایندگان مجلس در جلسه علنی صبح امروز(یکشنبه) مجلس ایرادات شورای نگهبان به طرح تشکیل وزرات بازرگانی را با ۱۳۳ رای موافق، ۵۵ رای مخالف و ۳ رای ممتنع از مجموع ۲۲۳ نماینده حاضر در مجلس جهت بررسی بیشتر به کمیسیون اجتماعی ارجاع دادند.</p>
      <p>ایراد شورای نگهبان به تبصره های ۱، ۳ و ۴ طرح تشکیل وزارت بازرگانی بود که کمیسیون اجتماعی تبصره ۱ این طرح را برای تامین نظر شورا این گونه اصلاح کرد «از تاریخ ابلاغ این قانون کلیه وظایف، اختیارات و دستگاه های تابعه هر یک از وزارتخانه های صنایع و معادن و بازرگانی مطابق وظایف، اختیارات و دستگاه های تابعه آنها در قبل از قانون تشکیل دو وزارتخانه تعاون، کار و رفاه اجتماعی و صنعت، معدن و تجارت مصوب ۱۳۹۰.۴.۸ مجلس شورای اسلامی می باشد.»</p>
      <p>در ابتدا احسان قاضی زاده هاشمی عضو هیات رییسه مجلس گفت که تعدادی از نمایندگان درخواست مسکوت ماندن این طرح را دارند که در واکنش رییس مجلس گفت که چون این طرح در مجلس رای آورده دیگر امکان مسکوت ماندن وجود ندارد و باید وارد بررسی ایرادات شورای نگهبان شویم.</p>
      <p>بعد از آن بررسی ایراد شورا به تبصره ۱ آغاز شد که نمایندگان با ۱۰۵ رای موافق، ۸۹ رای مخالف و ۳ رای ممتنع از مجموع ۲۲۲ نماینده حاضر در مجلس با اصلاحیه کمیسیون در این تبصره مخالفت کردند.</p>
      <p>بعد از آن رییس مجلس پیشنهاد داد عبارت «از تاریخ ابلاغ این قانون» حذف شود لذا مجددا این تبصره با این  اصلاحیه به رای نمایندگان گذاشته شد که آن ها با ۱۰۹ رای موافق، ۸۴ رای مخالف و ۴ رای ممتنع از مجموع ۲۲۱ نماینده حاضر در مجلس با این اصلاحیه نیزمخالفت کردند.</p>
      <p>مجددا رییس مجلس پیشنهاد حذف عبارت «۱۳۹۰.۴.۸ مجلس شورای اسلامی » را داد که نمایندگان با  ۱۰۸ رای موافق، ۹۳ رای مخالف و ۳ رای ممتنع از مجموع ۲۲۰ نماینده حاضر در مجلس برای بار سوم با این اصلاحیه مخالفت کردند.</p>
      <p>بعد از آن پشنهاد حذف کل تبصره ۱ داده شد که باز هم نمایندگان با ۱۰۴ رای موافق، ۹۲ رای مخالف و ۵ رای ممتنع از مجموع ۲۲۱ نماینده حاضر در مجلس با حذف این تبصره مخالفت کردند.</p>
      <p>پیشنهاد بعدی را محبی نیا نماینده میاندوآب داد مبنی بر اینکه کلمه «قانون» در سطر دوم قبل از "وظایف" اضافه شود. برای پنجمین بار این تبصره به رای گذاشته شد که نمایندگان با ۱۰۶رای موافق، ۹۱ رای مخالف و ۴ رای ممتنع از مجموع ۲۲۳ نماینده حاضر در مجلس با آن مخالفت کردند.</p>
      <p>در نهایت کل ایرادات شورای نگهبان با پیشنهاد رییس مجلس و موافقت نمایندگان برای بررسی بیشتر به کمیسیون اجتماعی ارجاع شد که در خلال این رای گیری‌ها هم تعدادی از نمایندگان از جمله نصرالله پژمانفر با حضور در مقابل تریبون رییس مجلس خواستار ارجاع این مصوبه به مجمع تشخیص بودند که لاریجانی تاکید داشت وقتی امکان اصلاح ایراد در صحن و یا کمیسیون وجود دارد دلیلی بر اصرار نیست.</p>
      <p>گفتنی است که در ۵ مورد رای گیری بیشتر مخالفان از فراکسیون ولایی بودند که در نهایت با ارجاع به کمیسیون موافقت کردند.</p>
    </article>
  </body>
</html>