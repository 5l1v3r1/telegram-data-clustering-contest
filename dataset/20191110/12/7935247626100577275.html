<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/busiad-odullerinin-sahipleri-belli-oldu-214689h.htm"/>
    <meta property="og:site_name" content="OLAY"/>
    <meta property="article:published_time" content="2019-11-10T12:59:07+00:00"/>
    <meta property="og:title" content="BUSİAD Ödülleri'nin sahipleri belli oldu"/>
    <meta property="og:description" content="BUSİAD Ödülleri açıklandı. Doğan Ersöz Ödülü Karsan'a verilirken, Osmangazi Belediyesi ‘Kültür ve Sanata Destek', Prof. Dr. Ali Ceylan ise ‘Meslek' ödülüne layık görüldü."/>
  </head>
  <body>
    <article>
      <h1>BUSİAD Ödülleri'nin sahipleri belli oldu</h1>
      <h2>BUSİAD Ödülleri açıklandı. Doğan Ersöz Ödülü Karsan'a verilirken, Osmangazi Belediyesi ‘Kültür ve Sanata Destek', Prof. Dr. Ali Ceylan ise ‘Meslek' ödülüne layık görüldü.</h2>
      <address>
        <time datetime="2019-11-10T12:59:07+00:00">10 Nov 2019, 12:59</time>
      </address>
      <p>Bursa Sanayicileri ve İş İnsanları Derneği'nin (BUSİAD), Kurucu Başkan Doğan Ersöz adına verdiği ödüllerin sahipleri belli oldu. </p>
      <p>BUSİAD Başkanı Ergun Hadi Türkay, dün yaptığı açıklamada, ‘Doğan Ersöz Yılın İş İnsanı ve BUSİAD Başarı Ödülü Yönetmeliği' çerçevesinde ödül almaya hak kazanan isimleri oy birliği  belirlediklerini söyledi. Türk otomotiv sanayinde 50 yılı geride bırakan Karsan'ın sadece Bursa ve Türkiye'nin değil dünyanın da önemli otomotiv şirketleri arasında hak ettiği yeri aldığını belirten Türkay, ‘'Karsan, yüzde 100 yerli sermaye yapısıyla Bursa'nın gururudur. Amerikan Posta Servisi İhalesi'ndeki yeni nesil elektrikli dağıtım aracı prototip çalışmalarıyla adından söz ettiren, BMW işbirliğiyle geliştirdiği ve son 1 yıl içerisinde seri üretimine başladığı 6 metrelik Jest Electric ve 8 metrelik Atak Electric elektrikli otobüsleriyle Avrupa'da kendisine önemli bir yer bulan Karsan'ın başarısı, Türk sanayici, mühendis ve çalışanlarının da ortak başarısıdır. Bünyesinde kadının hak ettiği yere ulaşması için attığı adımlar, yerli üretimdeki başarısı ve yenilikçi anlayışı ile Karsan, BUSİAD Yönetim Kurulu'nun oy birliği ile 2018 Doğan Ersöz Ödülü'ne layık görülmüştür'' dedi.</p>
      <p>
        <b>OSMANGAZİ BELEDİYESİ'NE KÜLTÜR VE SANATA  DESTEK ÖDÜLÜ</b>
      </p>
      <p>Bursa'nın en büyük, Türkiye'nin de 5'nci büyük ilçesi olan Osmangazi'nin aynı zamanda Bursa'da tarihi dokunun da merkezi olduğunu ifade eden Türkay, Osmangazi Belediyesi'nin ilçenin tarihi dokusunun ve turizmle kalkınmasının önemini fark ederek hayata geçirdiği ‘Panorama 1326 Bursa Fetih Müzesi' ile turizm anlayışına farklı bir boyut getirdiğini kaydetti. Dünyanın tam panoramik en büyük müzesi olma özelliğini taşıyan müzede 2 bin 500 metrekare panoramik resimde bulunan 10 bin insan figürünün de ayrı bir başarı hikayesi olduğunu dile getiren Türkay, ‘'Müze, açılmasıyla birlikte büyük ilgi odağı olmuş ve turizm açısından ateşleyici bir yer olacağını da ortaya koymuştur. Gerek müzenin yarattığı etki, gerekse yapılışındaki çevreci anlayış nedeniyle Osmangazi Belediyesi, 2018 Yılı Kültüre ve Sanata Destek Ödülü'nü almaya hak kazanmıştır'' diye konuştu.</p>
      <p>
        <b>‘MESLEK ÖDÜLÜ' CEYLAN'IN </b>
      </p>
      <p>Ergun Hadi Türkay, ‘'Prof. Dr. Ali Ceylan, önce bir akademisyen olarak yarattığı eserler ve yetiştirdiği ekonomistlerle, ardından BUSİAD gibi iş dünyasının güçlü kurum ve kuruluşlarına danışmanlıklarının yanı sıra BUSİAD Yönetim Kurulu Başkan Yardımcılığı göreviyle, iş dünyasına olan katkılarını sürdürmüştür. Adeta üretkenliğin timsali olarak, gelecek kuşaklar ve iş dünyasına yeni adım atanlar için örnek oluşturan Prof. Dr. Ali Ceylan, 2018 Yılı Meslek Ödülü'ne layık görülmüştür'' ifadelerini kullandı.</p>
    </article>
  </body>
</html>