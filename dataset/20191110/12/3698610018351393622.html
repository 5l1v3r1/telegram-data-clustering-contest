<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zhiteli-ordlo-ne-doviryayut-ukrayinskim-politikam-doslidzhennya-329127_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T12:52:00+00:00"/>
    <meta property="og:title" content="Жителі ОРДЛО не довіряють українським політикам — дослідження"/>
    <meta property="og:description" content="Події останніх років змусили схильних до монолітності донбасівців ще раз розрахуватися на свій — чужий."/>
  </head>
  <body>
    <article>
      <h1>Жителі ОРДЛО не довіряють українським політикам — дослідження</h1>
      <h2>Події останніх років змусили схильних до монолітності донбасівців ще раз розрахуватися на "свій — чужий".</h2>
      <address>
        <time datetime="2019-11-10T12:52:00+00:00">10 Nov 2019, 12:52</time>
      </address>
      <p>56% жителів ОРДЛО не довіряють Віктору Медведчуку, що вільно курсує між Києвом, Москвою і Донецьком з мандатом "Кум Путіна". "Дуже доброї думки" про нього — 4,9%, а "швидше, доброї" — 28,3%. 56% людині з мандатом "кум Путіна", що вільно курсує між Києвом, Москвою та Донецьком, не довіряють. Лідер "Опозиційного блоку — За життя" Юрій Бойко — уродженець Луганщини, можливо тому він зібрав трохи більше "швидше, добре" налаштованих, ніж Медведчук, — 34,6%. "Дуже доброї думки" про нього — 4,3%. "Своїм" його не вважають 52%. </p>
      <p>Такі дані наводяться в спільному дослідженні Українського інституту майбутнього і <a href="https://dt.ua/">"Дзеркала тижня. Україна"</a>, проведеному за допомогою компанії "Нью Імідж Маркетинг Груп".</p>
      <p>Події останніх років примусили схильних до монолітності донбасівців ще раз розрахуватися на "свій — чужий". Сергія Таруту, який забезпечував Донеччині й Луганщині десятки тисяч робочих місць, співвітчизники зовсім не оцінили. Добру пам'ять про нього зберегли 6,6%. Не вибачили йому чи то проукраїнської позиції, чи то нерішучості в період губернаторства, — 61,5% земляків.</p>
      <p>Про Олександра Вілкула, одного з фронтменів партії Ріната Ахметова, "швидше, доброї думки" дотримуються 11% і тільки 0,6% — "дуже доброї". Рівно половина опитаних думають про нього "погано" або "дуже погано". А 36% — взагалі про такого не чули. Але Рінат Леонідович усе ще може підправити. Хоча навряд чи, на випадок виборів в ОРДЛО, "Опозиційний блок" Ахметова очолив би виходець із Дніпра.</p>
      <figure>
        <img src="https://image.zn.ua/media/images/original/Nov2019/244603.jpg"/>
      </figure>
      <p>Колишнього короля Донбасу, що живе в Києві й спостерігає звідси, як його підприємствами в ОРДЛО керує від імені Кремля Сергій Курченко, на батьківщині пам'ятають. Хоча знайшовся 1% людей, які не знають, хто такий Рінат Ахметов. "Дуже доброї думки" про годувальника й поїльника — 3,1% людей. "Швидше, доброї" — 29,6%. Майже 65% — "швидше, поганої" і "дуже поганої" думки про найбагатшу людину України (47,2 і 17%, відповідно).</p>
      <p>"Але тут річ не в людській заздрості. В ДНР від Ахметова дуже багато людей чекали, що він очолить бунт проти України і рух до Росії. Він цього не зробив, заявивши, що "Донбас — це Україна". У Києві ж від нього чекали, що Ахметов, скориставшись можливостями 1990-х, максимально жорстко купірує донецький сепаратизм у зародку. У результаті, Рінат Ахметов не догодив більшості по обидва боки фронту. Як засвідчили наступні події, не в захопленні від його паліативної позиції виявилася й Москва. Що думає з цього приводу сам Рінат Леонідович, невідомо. Однак деякі розмови, які доносяться до наших вух, дозволяють припустити, що у втраті частини рідного для Ахметова Донбасу основну відповідальність він покладає на тих, хто не боровся за Крим. Адже, побачивши, що Крим без єдиного пострілу одержав патронат Росії, донеччани й луганчани вирішили, чому б і їм так само легко й безболісно не переметнутись до високих російських пенсій і зарплат, а також до близького культурно-мовного середовища", — зазначають автори дослідження.</p>
      <p>Борис Колесніков уже невідомий майже 24 відсоткам жителів ОРДЛО. Зберігають прихильність до колишнього голови облради й віце-прем'єра з Євро-2012 майже 16% земляків. А 58,4% дотримуються про нього "швидше, поганої думки" й "дуже поганої" (37,5 і 20,9% відповідно).</p>
      <p>Несподівано низькі бали довіри отримав другий президент України Леонід Кучма. Леоніду Даниловичу не зарахували того факту, що саме він свого часу відкрив київські ворота для донеччан. Як і його терпіння, а також — куди тут подінешся — жертовності в Мінському процесі. Тільки 0,7% ставляться до єдиного двічі президента України "дуже добре". "Швидше, доброї думки" про нього дотримуються 11,4%. "Швидше, погане ставлення" в 43,8% і "дуже погане" — у 42%.</p>
      <p>До Святослава Вакарчука, який свого часу претендував на об'єднання України, прихильні понад 11% опитаних. 2,1% з яких ставляться до нього "дуже добре" і 9,4% — "швидше, добре". Позиція Вакарчука-політика, а не Вакарчука-співака не засмакувала 75% жителів ЛНР і ДНР. "Швидше, поганої думки" про нього 41,8%. І зовсім відмовляють у довірі 33,8%.</p>
      <p>Незрівнянно гірші справи в Юлії Тимошенко. Міф про те, що Тимошенко ще 2004 р. пропонувала обгородити Донбас колючим дротом, виявився досить живучим. А підігнані під фігуру костюми а-ля мундир, разом зі знятою з чужого плеча військово-патріотичною риторикою, відштовхнули жителів окупованих територій від Юлії Володимирівни ще сильніше. У результаті, "дуже добре" до лідера "Батьківщини" ставляться пів відсотка респондентів. "Швидше, добре" — 3,4%. З прижмуром недовіри на неї дивляться 32,3%. А 62,8% хочуть обгородити її колючим дротом.</p>
      <p>Та навіть попри такі показники, Юлія Тимошенко не є лідером донбаського антирейтингу. Якщо ви вже забули Віктора Ющенка, то в Донбасі його пам'ятають. Смисл цього нам не дуже зрозумілий, адже нічого поганого Віктор Андрійович жителям регіону не зробив. Він просто переміг їхнього улюбленця, нині так само підданого анафемі земляками. Хіба він винен у тому, що край шахтарів і сталеварів не спромігся висунути для представлення своїх інтересів достойнішу кандидатуру, ніж Янукович? Проте до президента, в часи правління якого перші скоморохи зайшли у владу, заволодівши сценами МВС і СБУ, "швидше, погано" або "дуже погано" ставляться 40,8 і 53,2%, відповідно. "Дуже доброї думки" про третього президента України — 0,7%. "Швидше, доброї" — 4%.</p>
      <p>Петра Порошенка — п'ятого президента України — на окупованих територіях ненавидять. Складна постать. Він організовував оборону і обносив оборонців. Він воював із сепаратистами й торгував із ними ж. При ньому Україна розділилася на окуповані території й корумповані території. Порошенко ні з ким по обидва боки фронту не був чесним. Але в нюансах його плюсів і мінусів в ОРДЛО ніхто й не намагається розібратися. Саме тому майже 97% сформували до нього "погане" і "дуже погане ставлення (18 і 78,6% відповідно). "Дуже доброї думки" про Петра Олексійовича — 0,7% опитаних. "Швидше, доброї" — 1,4%. Видно, суржик і вишиванка Віктора Андрійовича здалися тупоконечникам занадто зухвалою гостроконечністю.</p>
      <p>Про Володимира Зеленского "дуже доброї" або "доброї" думки — 19% (1,9 і 17,2% відповідно). А "швидше поганої" або "дуже поганої" — 78,9% (49,6 та 29,3% відповідно).</p>
      <p>Дослідження проводилося з 7 по 31 жовтня 2019 р. Методом face-to-face опитано 1606 респондентів: 800 — у непідконтрольної частині Луганської і 806 — в непідконтрольної частини Донецької областей. Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПЛ, які залишили непідконтрольні території. Похибка результатів не перевищує 3,2%.</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової і Тетяни Силіної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>