<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546119.html/%D8%B4%D9%87%D8%AF%D8%A7-%D9%85%D8%B4%D8%A7%D9%87%DB%8C%D8%B1-%D8%A7%D8%B5%D9%84%DB%8C-%D8%A7%DB%8C%D8%B1%D8%A7%D9%86-%D9%87%D8%B3%D8%AA%D9%86%D8%AF--%D9%81%D8%B1%D9%87%D9%86%DA%AF-%D8%A7%DB%8C%D8%B1%D8%A7%D9%86%DB%8C-%D8%A8%D8%A7%DB%8C%D8%AF-%D8%A7%D8%B2-%D8%A2%D8%AF%D8%A7%D8%A8-%D9%88-%D8%B1%D8%B3%D9%88%D9%85-%DA%A9-%D8%B1%D8%AF%D9%87%D8%A7-%D8%AA-%D8%AB%DB%8C%D8%B1-%D8%A8%D9%BE%D8%B0%DB%8C%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T12:57:00+00:00"/>
    <meta property="og:title" content="شهدا مشاهیر اصلی ایران هستند/ فرهنگ ایرانی باید از آداب و رسوم کُردها تأثیر بپذیرد"/>
    <meta property="og:description" content="وزیر کشور گفت: ما باید همیشه از کسانی که در راه انقلاب و امنیت این کشور فداکاری کرده اند یاد کنیم چرا که مشاهیر اصلی ما شهدا هستند."/>
  </head>
  <body>
    <article>
      <h1>شهدا مشاهیر اصلی ایران هستند/ فرهنگ ایرانی باید از آداب و رسوم کُردها تأثیر بپذیرد</h1>
      <h2>وزیر کشور در جشن میلاد پیامبر(ص) و در جمع مردم سنندج عنوان کرد؛</h2>
      <address>
        <time datetime="2019-11-10T12:57:00+00:00">10 Nov 2019, 12:57</time>
      </address>
      <p>وزیر کشور گفت: ما باید همیشه از کسانی که در راه انقلاب و امنیت این کشور فداکاری کرده اند یاد کنیم چرا که مشاهیر اصلی ما شهدا هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://kurdtoday.ir/">کُردتودی،</a> عبدالرضا رحمانی فضلی شامگاه شنبه در جشن میلاد پیامبر(ص) در سالن آزادی سنندج، ضمن تبریک هفته وحدت به مسلمانان اظهار داشت: سنت، فرهنگ، ادب و رسوم، عادات، اخلاق، اعتقادات، ایمان، نشاط و شادابی از ویژگی‌های مردم کردستان است و امروز برای بنده در خدمت اینچنین مردمی بودن افتخار است.</p>
      <p>وی با اشاره به هفته وحدت گفت: این هفته همیشه برای ما یادآور همدلی و همراهی همه مردم برای ایران اسلامی است و امیدواریم که خدای متعال به ما توفیق قدردانی از این ملت شریف را بدهد .</p>
      <p>رحمانی فضلی گفت: ما باید همیشه از کسانی که در راه انقلاب و امنیت این کشور فدا کاری کرده اند یاد کنیم چرا که مشاهیر اصلی ما شهدا هستند.</p>
      <p>وزیر کشور در ادامه عنوان کرد: راه توسعه و پیشرفت کردستان در این است که فرهنگ آن را با فرهنگ ملی ایران پیوند ناگسستنی دهیم و تاثیرگذاری آن را بیشتر کنیم، همچنانکه اگر مردم ایران از چگونگی صلابت، اصالت و فرهنگ کردستان مطلع باشند، قطعا کردستان در فرهنگ ایرانی از جایگاه ویژه ای برخوردار خواهد شد.</p>
      <p>وی با اشاره به برگزاری کنگره مشاهیر کرد، افزود: با برگزاری این کنگره در این استان ثابت شد که این مردم پشتوانه ای قوی در حوزه های فرهنگی، اخلاقی و هنری برای ملت ایران هستند.</p>
      <p>رحمانی فضلی در پایان گفت: ما مردم ایران خود را از یکدیگر جدا نمی دانیم و با وجود وحدت و با صلابت از ایران دفاع خواهیم کرد و در سالهای آتی جشنهای مربوط به پیروزیهای بزرگتری را در کنار هم جشن خواهیم گرفت.</p>
      <p>انتهای پیام/</p>
    </article>
  </body>
</html>