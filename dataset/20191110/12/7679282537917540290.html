<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-security-of-5-judges-who-delivered-ayodhya-verdict-has-been-enhanced-2841790.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T12:09:49+00:00"/>
    <meta property="og:title" content="बढ़ाई गई अयोध्या का फैसला सुनाने वाले जजों की सुरक्षा, तैनात की गईं मोबाइल एस्कॉर्ट टीमें"/>
    <meta property="og:description" content="अधिकारियों ने कहा कि अति संवेदनशील राम जन्मभूमि-बाबरी मस्जिद भूमि विवाद मामले में फैसला सुनाने वाले पांच न्यायाधीशों की सुरक्षा अतिरिक्त जवानों, बैरिकेड और मोबाइल एस्कॉर्ट टीमों की तैनाती के साथ बढ़ा..."/>
  </head>
  <body>
    <article>
      <h1>बढ़ाई गई अयोध्या का फैसला सुनाने वाले जजों की सुरक्षा, तैनात की गईं मोबाइल एस्कॉर्ट टीमें</h1>
      <address><time datetime="2019-11-10T12:09:49+00:00">10 Nov 2019, 12:09</time> by <a rel="author">लाइव हिन्दुस्तान टीम,नई दिल्ली</a></address>
      <p>अधिकारियों ने कहा कि अति संवेदनशील राम जन्मभूमि-बाबरी मस्जिद भूमि विवाद मामले में फैसला सुनाने वाले पांच न्यायाधीशों की सुरक्षा अतिरिक्त जवानों, बैरिकेड और मोबाइल एस्कॉर्ट टीमों की तैनाती के साथ बढ़ा दी गई है। शनिवार को जब से न्यायाधीश - मुख्य न्यायाधीश रंजन गोगोई, सीजेआई-नामित शरद अरविंद बोबडे और न्यायमूर्ति धनंजय वाई चंद्रचूड़, अशोक भूषण और एस अब्दुल नजीर की बेंच ने फैसला सुनाया, तब से उनकी सुरक्षा कड़ी कर दी गई है। एक वरिष्ठ अधिकारी ने कहा कि माननीय न्यायाधीशों की सुरक्षा को एहतियात के तौर पर बढ़ाया गया है। हालांकि, न्यायाधीशों में से किसी के लिए कोई विशेष खतरा नहीं है। बता दें कि जस्टिस गोगोई 17 नवंबर को सेवानिवृत्त होने वाले हैं।</p>
      <p>दशकों से चले आ रहे अयोध्या विवाद का निपटारा करते हुए, सुप्रीम कोर्ट ने शनिवार को एक ऐतिहासिक फैसले मे विवादित स्थल पर एक सरकारी ट्रस्ट द्वारा राम मंदिर के निर्माण का समर्थन किया और साथ ही कहा कि मस्जिद के लिए मुस्लमानों को अलग से 5 एकड़ जमीन सरकार द्वारा दी जाएगी। इस स्थान पर 16वीं सदी की बाबरी मस्जिद थी जिसे कार सेवकों ने छह दिसंबर, 1992 को गिरा दिया था। विवादित स्थल गिराये जाने की घटना के बाद देश में सांप्रदायिक दंगे भड़क गये थे। पीठ ने कहा कि 2.77 एकड़ की विवादित भूमि का अधिकार राम लला विराजमान को सौंप दिया जाये, जो इस मामले में एक वादकारी हैं। हालांकि यह भूमि केन्द्र सरकार के रिसीवर के कब्जे में ही रहेगी।</p>
      <p>बता दें कि अयोध्या में विवादित राम जन्मभूमि-बाबरी मस्जिद पर शनिवार को सुबह निर्णय देने के तुरंत बाद ही सीजेआई गोगोई ने फैसला सुनाने वाले सभी जजों के लिए (जिसमें वे खुद भी शामिल हैं) डिनर की घोषणा की और वे खुद ही उन्हें ताज मानसिंह होटल ले गए।</p>
    </article>
  </body>
</html>