<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620792/%D8%A8%D8%A7%D8%B2%D8%AA%D8%A7%D8%A8-%D8%AE%D8%A8%D8%B1-%D9%86%D9%81%D8%AA%DB%8C-%D8%B1%D9%88%D8%AD%D8%A7%D9%86%DB%8C-%D8%AF%D8%B1-%D8%B1%D8%B3%D8%A7%D9%86%D9%87%E2%80%8C%D9%87%D8%A7%DB%8C-%D8%BA%D8%B1%D8%A8%DB%8C%7C-%D8%A7%D9%81%D8%B2%D8%A7%DB%8C%D8%B4-%DB%B3%DB%B0-%D8%AF%D8%B1%D8%B5%D8%AF%DB%8C-%D8%B0%D8%AE%D8%A7%DB%8C%D8%B1-%D9%86%D9%81%D8%AA%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T12:58:00+00:00"/>
    <meta property="og:title" content="بازتاب خبر نفتی روحانی در رسانه‌های غربی| افزایش ۳۰ درصدی ذخایر نفتی ایران"/>
    <meta property="og:description" content="همزمان با تحریم های شدید آمریکا علیه صنعت نفت ایران، حسن روحانی رئیس جمهوری اسلامی ایران از کشف یک میدان عظیم نفتی در استان خوزستان خبر داد که میزان ذخایر نفتی اثبات شده ایران را بیش از ۳۰ درصد افزایش می دهد."/>
  </head>
  <body>
    <article>
      <h1>بازتاب خبر نفتی روحانی در رسانه‌های غربی| افزایش ۳۰ درصدی ذخایر نفتی ایران</h1>
      <h2>همزمان با تحریم های شدید آمریکا علیه صنعت نفت ایران</h2>
      <address>
        <time datetime="2019-11-10T12:58:00+00:00">10 Nov 2019, 12:58</time>
      </address>
      <p>
        <i>همزمان با تحریم های شدید آمریکا علیه صنعت نفت ایران، حسن روحانی رئیس جمهوری اسلامی ایران از کشف یک میدان عظیم نفتی در استان خوزستان خبر داد که میزان ذخایر نفتی اثبات شده ایران را بیش از ۳۰ درصد افزایش می دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری آمریکایی آسوشیتدپرس امروز به نقل از سخنرانی روز یکشنبه روحانی در شهر یزد نوشت که یک میدان جدید نفتی با ظرفیت بیش از ۵۰ میلیارد بشکه نفت خام در جنوب ایران کشف شده است.</p>
      <p>آسوشیتدپرس با اشاره به تحریم های نفتی آمریکا علیه صنعت نفت ایران نوشت: این خبر روحانی بدان معنی است که ذخایر اثبات شده نفت خام ایران بیش از ۳۰ درصد افزایش خواهد یافت. ایران هم اکنون حدود ۱۵۰ میلیارد بشکه ذخیره اثبات شده نفتی در اختیار دارد.</p>
      <figure>
        <img src="https://aftabnews.ir/files/fa/news/1398/8/19/357478_974.jpg"/>
      </figure>
      <p>آسوشیتدپرس افزود: ذخایر اثبات شده، ذخایری هستند که استحصال آنها مقرون به صرفه است. این ارقام گر چه ممکن است به دلیل معیارهای متفاوت، کشور به کشور متغیر باشد ولی معیاری برای مقایسه کشورهای تولیدکننده نفت به شمار می رود. این میدان جدید نفتی پس از میدان نفتی اهواز که ۶۵ میلیارد بشکه ذخیره نفت دارد، بزرگترین میدان نفتی ایران به شمار می رود.</p>
      <p>به نوشته آسوشیتدپرس، روحانی اعلام کرد که میدان نفتی مزبور در استان نفت خیز خوزستان کشف شده است. این خبرگزاری به نقل از رسانه های داخلی مساحت این میدان نفتی را ۲ هزار و ۴۰۰ کیلیومتر مربع و عمق آن را ۸۰ متر ذکر کرد.</p>
      <p>خبرگزاری رویترز نیز با پوشش این خبر نوشت که سخنرانی روحانی به صورت زنده از تلویزیون پخش می شد. این خبرگزاری انگلیسی به نقل از رئیس جمهوری نوشت: به رغم تحریم های آمریکا، کارگران ایرانی یک میدان نفتی کشف کرده اند که ذخیره آن ۵۳ میلیارد بشکه است.</p>
      <p>رییس جمهوری امروز در جمع مردم یزد از کشف یک میدان بزرگ نفتی در استان خوزستان خبرداد و گفت: با همت کارگران و مهندسان شرکت ملی نفت ایران و وزارت نفت یک میدان بزرگ نفتی با ظرفیت ۵۳ میلیارد بشکه کشف شد که این میدان نفتی از بستان آغاز می شود و تا نزدیک امیدیه به وسعت ۲۴۰۰ کیلومتر مربع و عمق ۸۰ متر ادامه دارد.</p>
      <p>روحانی ادامه داد: امروز به آمریکا اعلام می کنیم که ما کشور ثروتمندی هستیم و با وجود دشمنی و تحریم‌های ظالمانه شما، در این مدت کارگران و مهندسان صنعت نفت ایران موفق به کشف این میدان بزرگ نفتی شدند.</p>
      <p>وی تصرح کرد: هم اکنون نکته مهم در خصوص این میدان نفتی ضریب استحصال آن است که هرچه فناوری بهتری به کار گرفته شود میزان درآمد کشور از این میدان نفتی افزایش می یابد به گونه ای که اگر ۱۰ درصد ضریب استحصال نفت از این میان افزایش یابد، ۳۲۰ میلیارد دلار درآمد بیشتر از آن حاصل می شود، پس باید به سمت استفاده از فناوری های جدید برویم و در این زمینه بر خلاف آنچه که برخی می گویند از فناوری خارجی استفاده نکنیم، استفاده از این ظرفیت، میزان بهره وری و درآمد ما را افزایش می دهد.</p>
    </article>
  </body>
</html>