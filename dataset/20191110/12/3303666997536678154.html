<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/10/news/la_sindaca_di_quargnento_ci_costituiremo_parte_civile_al_processo_contro_vincenti-240756571/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T12:18:00+00:00"/>
    <meta property="og:title" content="La sindaca di Quargnento: ci costituiremo parte civile al processo contro Vincenti"/>
    <meta property="og:description" content="Tutto il paese in chiesa per la messa dedicata ai tre vigili del fuoco. Poi in processione alla cascina"/>
  </head>
  <body>
    <article>
      <h1>La sindaca di Quargnento: ci costituiremo parte civile al processo contro Vincenti</h1>
      <h2>Tutto il paese in chiesa per la messa dedicata ai tre vigili del fuoco. Poi in processione alla cascina</h2>
      <address><time datetime="2019-11-10T12:18:00+00:00">10 Nov 2019, 12:18</time> by <a rel="author">CRISTINA PALAZZO</a></address>
      <p>Una comunità unita, seduta stretta nella basilica di Quargnento, nel piccolo centro dell'Alessandrino, per ricordare<a href="https://torino.repubblica.it/cronaca/2019/11/05/news/matteo_marco_e_antonio_ecco_chi_sono_le_tre_vittime_del_dovere_-240283771/"> i tre vigili del fuoco</a> Marco, Matteo e Nino, le loro vite, il loro sacrificio. E per ritrovare la forza per andare avanti, per lasciarsi indietro questi giorni difficili, prima con l'esplosione della cascina che ha ucciso i tre vigili del fuoco, poi con le parole del <a href="https://torino.repubblica.it/cronaca/2019/11/09/news/esplosione_di_quargnento_c_e_un_sospettato_sotto_torchio_in_caserma_per_i_tre_vigili_uccisi-240642867/">proprietario Gianni Vincenti</a> - ora in stato di fermo perché indiziato di disastro volontario, omicidio plurimo doloso e lesioni - che aveva puntato il dito contro i vicini, facendone i nomi agli investigatori tra i suoi sospetti per l'esplosione perché "erano invidiosi". <br/> <br/>"Ci costituiremo parte civile, domani daremo l'incarico al legale. Ne abbiamo già discusso e siamo tutti d'accordo che è quello che è giusto fare per il nostro paese", spiega la sindaca Paola Porzio. Era seduta al primo banco, con la fascia tricolore, insieme ad altri rappresentanti delle istituzioni e ai colleghi dei vigili del fuoco. Ma nella basilica c'era tutta la cittadina, riunitasi per ricordare la tragedia e le tre vittime e le loro famiglie, a cui andranno le offerte raccolte durante la celebrazione, tramite la sezione alessandrina dell'Associazione nazionale vigili del fuoco. <br/>Una comunità commossa, che pregava in silenzio durante l'omelia del parroco: "Signore salva, porta con te nel tuo regno i nostri cari fratelli, amici, colleghi, persone che magari non conoscevamo ma che lavoravano per noi, Antonino, Marco, Matteo e in questo momento di grande dolore per la comunità, per tutti, la forza che ci viene da Gesù sia come una medicina nel cuore che dà una speranza, un perché che si fa fatica a trovare". Così ha detto chiedendo ai presenti in preghiera per invocare il perdono dei peccati perché "quando sentiamo parlare di avidità, egoismo, spregiudicatezza non sono cose di qualcun altro, possono toccare il cuore di tutti, quindi convertiamoci". <br/> <br/>Insieme, poi, si sono spostati in processione in via San Francesco, proprio dove la tragedia si è consumata. Lì, davanti a quella che era la cascina che si è trasformata in una trappola mortale. I bambini hanno letto la poesia 'Il pompiere' di Gianni Rodari, scritta su un foglio che hanno poi appeso alla cancellata, accanto alla preghiera a Santa Barbara dei vigili del fuoco e ad alcuni disegni., E don Mario Bianchi - che durante l'omelia aveva letto alcune frasi pronunciate da Paolo Borsellino, pochi giorni prima di morire, in una commemorazione di Giovanni Falcone: "abbiamo un grande debito verso questi morti e dobbiamo pagarlo gioiosamente continuando la loro opera: facendo il nostro dovere, rispettando le leggi, anche quelle che impongono sacrifici" - ha riassunto il senso della tappa alla cascina: "Siamo qui per portare un fiore e un cero ma anche per dire ai tre morti, ai feriti, ai loro familiari che vi portiamo nel cuore".<br/><br/><br/><br/> </p>
    </article>
  </body>
</html>