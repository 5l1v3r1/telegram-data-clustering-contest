<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/abdullah-abdullah-afghanistan-presidential-candidate-calls-for-end-to-recounting-of-votes"/>
    <meta property="og:site_name" content="euronews"/>
    <meta property="article:published_time" content="2019-11-10T12:17:03+00:00"/>
    <meta property="og:title" content="عبدالله عبدالله: این بار به هیچ معامله‌ای تن نمی‌دهم"/>
    <meta property="og:description" content="سخنگوی تیم آقای عبدالله در گفتگو با مریم شاهی، خبرنگار یورونیوز در کابل اشرف غنی، رئیس جمهوری این کشور را به تقلب در ۳۰۰ هزار رای متهم کرد."/>
  </head>
  <body>
    <article>
      <h1>عبدالله عبدالله: این بار به هیچ معامله‌ای تن نمی‌دهم</h1>
      <address><time datetime="2019-11-10T12:17:03+00:00">10 Nov 2019, 12:17</time> by <a rel="author">یورونیوز فارسی </a></address>
      <p>عبدالله عبدالله، رهبر ستاد انتخاباتی «ثبات و همگرایی» روز دوشنبه خواستار توقف بازشماری انتخابات ریاست جمهوری افغانستان شد و گفت که نتیجه بازشماری را نمی‌پذیرد.</p>
      <p>سخنگوی تیم آقای عبدالله در گفتگو با مریم شاهی، خبرنگار یورونیوز در کابل اشرف غنی، رئیس جمهوری این کشور را به تقلب در ۳۰۰ هزار رای متهم کرد.</p>
      <p>آقای عبدالله بازشماری را «غیرقانونی» خواند و که اگر این روند متوقف نشود و «کشور به بحران برود» مسئولیت آن متوجه تیم «دولت ساز» به رهبری اشرف غنی و «کسانی خواهد بود که به دستورالعمل‌های کمیسیون انتخابات عمل نکرده‌اند.»</p>
      <figure>
        <img src="https://static.euronews.com/articles/stories/04/29/05/46/808x599_cmsv2_29df56fe-c8b1-524d-9e85-777d6138904d-4290546.jpg"/>
      </figure>
      <p>وی در بخش دیگری از سخنانش تاکید کرد که این بار بر خلاف انتخابات پیشین دیگر «به هیچ معامله‌ای» تن نمی‌دهد و به «کمتر از آرای مردم» راضی نخواهد شد.</p>
      <p>کمیسیون مستقل انتخابات افغانستان بازشماری آرا را از روز شنبه آغاز کرد. قرار است آرای هشت هزار و ۲۵۵ صندوق رای در ۳۴ ولایت بازشماری شود.</p>
      <p>پیش از این گلبدین حکمتیار، و رحمت الله نبیل، رهبران ستادهای انتخاباتی «صلح و عدالت اسلامی» و «امنیت و عدالت» با بازشماری آرا مخالفت و آن را تحریم کرده بودند.</p>
    </article>
  </body>
</html>