<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819087.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T12:28:00+00:00"/>
    <meta property="og:title" content="انتقاد میراسماعیلی از داورزنی: مجبورم نکنید ناگفته‌ها را بگویم"/>
    <meta property="og:description" content="آرش میراسماعیلی در گفت‌وگو با ایسنا، در واکنش به ادعای مطرح شده مبنی بر اینکه اعزام ملایی به رقابت‌های قهرمانی جهانی با درخواست رسمی فدراسیون جودو بوده است، اظهار کرد: تمامی فدراسیون های ورزشی بر اساس قانون باید درخواست‌های خود برای اعزام تیم‌های‌شان را به شورای برون مرزی وزارت ورزش ارسال کنند. پس از آن شورای برون مرزی نسبت به رد یا قبول درخواست فدراسیون‌ها اقدام می‌کند. بنابراین این موضوع یک امر طبیعی و بر اساس روال اداری است نه تعیین تکلیف."/>
  </head>
  <body>
    <article>
      <h1>انتقاد میراسماعیلی از داورزنی: مجبورم نکنید ناگفته‌ها را بگویم</h1>
      <address>
        <time datetime="2019-11-10T12:28:00+00:00">10 Nov 2019, 12:28</time>
      </address>
      <p>رییس فدراسیون جودو با بیان اینکه برخی دوستان کاری نکنند که ناگفته‌هایم را به زبان بیاورم، گفت: باردیگر می‌گویم که داورزنی تاکید داشت محمد بریمانلو و سعید ملایی به مسابقات جهانی ژاپن اعزام شوند و اعزام ملایی هم با نظر داورزنی و برخلاف تصمیم وزیر و کمیته ملی المپیک انجام شده است.</p>
      <p>آرش میراسماعیلی در گفت‌وگو با ایسنا، در واکنش به ادعای مطرح شده مبنی بر اینکه اعزام ملایی به رقابت‌های قهرمانی جهانی با درخواست رسمی فدراسیون جودو بوده است، اظهار کرد: تمامی فدراسیون های ورزشی بر اساس قانون باید درخواست‌های خود برای اعزام تیم‌های‌شان را به شورای برون مرزی وزارت ورزش ارسال کنند. پس از آن شورای برون مرزی نسبت به رد یا قبول درخواست فدراسیون‌ها اقدام می‌کند. بنابراین این موضوع یک امر طبیعی و بر اساس روال اداری است نه تعیین تکلیف.</p>
      <p>رییس فدراسیون جودو افزود: بنده بعد از مدت‌ها سکوت، مواضع انقلابی خودم و فدراسیون جودو را اعلام کردم اما برایم جای تعجب دارد که چرا اعلام این مواضع به مذاق برخی آقایان خوش نیامده است. طبیعتا بنده به عنوان کسی که بهترین مدال زندگیم را در راه آرمان‌های نظام داده‌ام همواره به این موضوع افتخار می‌کنم و در هر پست و مقامی هم که باشم پای اعتقادات و آرمان‌های نظام با تمام وجود خواهم ایستاد.</p>
      <p>
        <b>* درخواست فدراسیون‌ یک روال قانونی است</b>
      </p>
      <p>وی تصریح کرد: روال طبیعی در اعزام‌های برون مرزی تیم‌ها این است که از چند ماه قبل باید درخواست و اسامی نفرات اعزامی را بصورت مکتوب به شورای برون مرزی ارسال کنند تا پس از تایید امور مربوط به دریافت ویزا و بودجه ارزی از سوی فدراسیون‌ها انجام شود. بر همین اساس نیز ما چند ماه قبل از اعزام تیم ملی به رقابت های جهانی ژاپن درخواست کتبی خود را به شورای برون مرزی وزارت ورزش ارسال کردیم و قصد داشتیم ۲ جودوکارمان را به همراه کادر فنی تیم ملی اعزام کنیم.</p>
      <p>
        <b>*سلطانی‌فر و صالحی امیری موافق اعزام نبودند</b>
      </p>
      <p>میراسماعیلی ادامه داد: شورای برون مرزی وزارت ورزش با اعزام تیم ملی جودو به مسابقات جهانی ژاپن موافقت کرد و پس از آن مجوز اعزام تیم ملی صادر شد اما پس از آن بر اساس شرایطی که وجود داشت و تجزیه و تحلیل‌هایی که بنده درباره بحث رنکینگ و سیدبندی داشتم، تصمیم فدراسیون بر این شد که تیم ملی به این رقابت‌ها اعزام نشود. البته شخص وزیر ورزش و صالحی امیری رییس کمیته ملی المپیک نیز با موضع فدراسیون جودو مبنی بر عدم اعزام تیم موافق بودند.</p>
      <p>
        <b>* داورزنی اصرار داشت تیم اعزام شود</b>
      </p>
      <p>رییس فدراسیون جودو خاطرنشان کرد: اما پس از چند روز از این موضوع، محمدرضا داورزنی معاون ورزش قهرمانی وزارت ورزش شخصا به این موضوع ورود کرد و به دفتر وزیر ورزش رفت. داورزنی سپس مجید زارعیان سرمربی تیم ملی جودو و کارشناس وزارت ورزش را احضار کرد و گفت تیم ملی باید به رقابت‌های جهانی اعزام شود. وی سپس در تماس تلفنی با بنده تاکید کرد موضع و تصمیم وزارت ورزش این است که سعید ملایی و محمد بریمانلو به همراه سرمربی تیم ملی به رقابت‌های جهانی ژاپن اعزام شوند. ما نیز حسب دستور داورزنی در مقام معاون ورزش قهرمانی وزارت ورزش امور مربوط به گرفتن ویزا برای اعضای تیم را دنبال کردیم. زارعیان نیز در جریان تمامی این موارد هست و می‌تواند تایید کند.</p>
      <p>
        <b>* داورزنی اصرار داشت بریمانلو هم اعزام شود</b>
      </p>
      <p>وی ادامه داد: متاسفانه کار اعزام محمد بریمانلو  به سرانجام نرسید و بدلیل مشکلاتی که پیش آمد اعزام او انجام نشد. بعد از این اتفاق بریمانلو به دفتر داورزنی رفت که او نیز با زارعیان تماس می‌گیرد و به او می‌گوید نظر وزارت ورزش اعزام ملایی و بریمانلو به مسابقات جهانی بوده، چرا بریمانلو اعزام نمی‌شود؟ داورزنی سپس با من تماس گرفت و خواستار توضیح بنده شد که من هم موانع مربوط به اعزام بریمانلو را برای وی تشریح کردم. حتی ملایی و زارعیان در زمان اعزام به مسابقات در مسیر قطر با داورزنی بطور اتفاقی در هواپیما برخورد می‌کنند که او خطاب به سرمربی تیم ملی می گوید "چرا بریمانلو همراهتان نیست؟ وزارت ورزش مجوز اعزام او را نیز صادر کرده بود." زارعیان سرمربی تیم ملی نیز می‌تواند این مورد را نیز تایید کند.</p>
      <p>
        <b>* نگذارند ناگفته‌ها را به زبان بیاورم!</b>
      </p>
      <p>میراسماعیلی در ادامه گفت‌وگو، با ابراز تعجب از برخی اظهارات گفت: آقایان اجازه بدهند سکوت کنم و مجبورم نکنند ناگفته‌هایی را بر زبان بیاورم که در آن صورت خیلی به ضررشان تمام خواهد شد. تعجب می‌کنم آقایان چرا منکر واقعیت ها می‌شوند؟ ما بدنیال این نیستیم که یک نفر را قربانی و یا محکوم کنیم اما موظفیم واقعیات را بگوییم چرا که نظام و فدراسیون و ورزش ایران در کنار ۶۰ هزار جودوکار کشور از حق طبیع‌شان محروم شده‌اند. نمی‌دانم چرا گفتن حقایق به مذاقشان خوش نیامده است؟ به صراحت می‌گویم حتی یک قدم نیز از مواضع نظام عقب نمی‌نشینم و افتخار می‌کنم که یک ورزشکار و مدیر ولایت مدار هستم. با شهامت نیز این موضوع را فریاد می‌زنم.</p>
      <p>
        <b>* وزیر مخالف بود اما داورزنی گفت نظر وزارت این است که تیم اعزام شود</b>
      </p>
      <p>رییس فدراسیون جودو در پاسخ به این سوال که چرا علی‌رغم مخالفت وزیر با اعزام ملایی، داورزنی دستوری بر خلاف نظر وزیر ورزش صادر کرده است، گفت: این را نمی‌دانم اما داورزنی به ما اعلام کرد نظر وزارت ورزش این است که تیم به رقابت‌های جهانی اعزام شود. او معاون ورزش قهرمانی وزارت ورزش است و ما بسیاری از اوقات با او در ارتباط هستیم. ما تجریه و تحلیل‌هایمان را در نامه‌های محرمانه به وزارت ورزش اعلام کردیم اما برای من جای تعجب دارد که برخی دوستان از گفتن حقیقت ناراحت شده‌اند.</p>
      <p>
        <b>*این اختلاف ها به ورزش لطمه می‌زند</b>
      </p>
      <p>وی گفت: همه ما در یک قایق هستیم و باید به هم کمک کنیم تا از این شرایط سخت عبور کنیم. طبیعتا باید بصورت واحد عمل کنیم و این اختلاف افکنی‌ها قطعا به ورزش ایران لطمه وارد می‌کند. ما ۲ پرونده در CAS داریم که یکی تعلیق موقت جودوی ایران و دیگری تعلیق دائمی جودوی ایران است. باید متحد عمل کنیم تا به اهدافمان برسیم.</p>
      <p>رییس فدراسیون جودو در پایان در پاسخ به این سوال که آیا امیدی برای بخشش تعلیق جودوی ایران وجود دارد یا خیر، خاطرنشان کرد: همه در حال تلاش هستیم.</p>
      <figure>
        <img src="https://cdn.isna.ir/d/2019/11/10/3/61482308.jpg"/>
      </figure>
      <p>تصویر مجوز شورای برون مرزی با ریاست داورزنی</p>
    </article>
  </body>
</html>