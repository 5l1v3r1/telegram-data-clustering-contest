<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/10/Mandag-kan-planeten-Merkur-ses-foran-solen-20358519.ece"/>
    <meta property="og:site_name" content="adressa.no"/>
    <meta property="article:published_time" content="2019-11-10T12:08:31+00:00"/>
    <meta property="og:title" content="Mandag kan planeten Merkur ses foran solen"/>
    <meta property="og:description" content="11. november står jorden og Merkur på linje, og det er mulig å observere planetens ferd foran solen. En såkalt Merkur-passasje skjer 13 ganger hvert århundre."/>
  </head>
  <body>
    <article>
      <h1>Mandag kan planeten Merkur ses foran solen</h1>
      <address><time datetime="2019-11-10T12:08:31+00:00">10 Nov 2019, 12:08</time> by <a rel="author"> NTB,Vegard Eggen</a></address>
      <p>11. november står jorden og Merkur på linje, og det er mulig å observere planetens ferd foran solen. En såkalt Merkur-passasje skjer 13 ganger hvert århundre.</p>
      <aside><a href="https://www.adressa.no/nyheter/innenriks/2019/11/10/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/10/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/10/javascript:void(0);">Del denne artikkelen på e-post</a></aside>
      <p>I Norge kan man oppleve fenomenet fra klokken 13.35 og til solen går ned, ifølge <a href="https://illvit.no/universet/solsystemet/merkur/merkurpassasje-hva-er-det-og-nar-skjer-det-i-norge">Illustrert vitenskap</a>.</p>
      <p>Det kan gå mellom 3,5 til 13 år mellom hver gang fenomenet inntreffer. Sist var i mai 2016, da en sjelden og usedvanlig langvarig merkurpassasje fant sted. Det vil gå 125 år til vi kan oppleve en mer langvarig planetpassasje.</p>
      <p>Går man glipp av hendelsen 11. november, blir det ingen ny mulighet før i november 2032.</p>
      <h3>Liten svart flekk</h3>
      <p>Ettersom Merkur ligger nær solen, er det ikke lett å se planeten fra jorden. Den kan være gjemt bak solen, eller den kan være vanskelig å se på grunn av de skarpe solstrålene. 11. november ligger imidlertid ting til rette for å observere planeten, og den vil kunne ses som en liten svart flekk på solskiven.</p>
      <p>Ettersom Merkur er så liten, vil ikke beskyttelsesbriller alene være nok til å kunne få øye på det relativt sjeldne fenomenet, og man er avhengig av en kikkert eller et teleskop. Det er også viktig å beskytte øynene. Kamera med teleobjektiv kan også ta skade av å rettes rett mot solen, om man ikke har riktig filter montert.</p>
      <h3>Kan ses i Oslo først</h3>
      <p>Ifølge <a href="http://www.nas-veven.no/wp/?p=3385">Norsk Astronomisk Selskap</a> vil passasjen først kunne ses i Oslo klokken 13.40, når solen står lavt i nordvest. Der vil den være synlig fram til solen går ned klokken 15. I Kristiansand står solen høyere på himmelen, og det vil derfor være mulig å se passasjen noe lenger, fram til solnedgang klokken 15.35.</p>
      <p>I Bodø starter passasjen omtrent samtidig som solen går ned, og det vil derfor ikke være mulig å oppleve fenomenet så langt nord i landet.</p>
      <figure>
        <img src="https://www.adressa.no/incoming/article20358498.ece/jt7skf/BINARY/w980/z4Xdt9R3Fyk.jpg"/>
        <figcaption>Tilbake i 2012 hadde Mina Ryssdal (t.v.), Bettina Lundin og Isak Rathe Støre fra realfagslinja på Oslo Handelsgymasium rigget seg til med en liten piknik på operataket. For det meste var sola og Venus bak skyene, men de tre fikk glimtvis se det de var kommet for. Foto: Alexander Vestrum / NTB scanpix  Foto: Alexander Vestrum</figcaption>
      </figure>
    </article>
  </body>
</html>