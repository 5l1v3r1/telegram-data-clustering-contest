<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/opinions/i-megali-eykairia-tis-elladas/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T12:36:54+00:00"/>
    <meta property="og:title" content="Η μεγάλη ευκαιρία της Ελλάδας"/>
    <meta property="og:description" content="Οπως διαμορφώνονται οι διεθνείς ανταγωνισμοί και εξελίσσονται οι γεωπολιτικές ανακατατάξεις η Ελλάδα μπορεί να μετατραπεί από φτωχή συγγενής σε πολύφερνη νύφη και να αποκτήσει μοναδική ευκαιρία προόδου και ανάπτυξης"/>
  </head>
  <body>
    <article>
      <h1>Η μεγάλη ευκαιρία της Ελλάδας</h1>
      <h2>Οπως διαμορφώνονται οι διεθνείς ανταγωνισμοί και εξελίσσονται οι γεωπολιτικές ανακατατάξεις η Ελλάδα μπορεί να μετατραπεί από φτωχή συγγενής σε πολύφερνη νύφη και να αποκτήσει μοναδική ευκαιρία προόδου και ανάπτυξης</h2>
      <address><time datetime="2019-11-10T12:36:54+00:00">10 Nov 2019, 12:36</time> by <a rel="author">Καρακούσης Αντώνης</a></address>
      <p>Τα πράγματα στη χώρα παίρνουν κατά τα φαινόμενα έναν δρόμο. Το σχέδιο της κυβέρνησης Μητσοτάκη να αναδείξει την Ελλάδα ως χώρα ευκαιρίας και δυνατοτήτων για μεγάλες <a href="https://www.in.gr/tags/%ce%b5%cf%80%ce%b5%ce%bd%ce%b4%cf%8d%cf%83%ce%b5%ce%b9%cf%82/">επενδύσεις</a> προκαλεί όντως το ενδιαφέρον των ξένων, είτε πρόκειται για κρατικές οντότητες είτε για αμιγώς διεθνή επιχειρηματικά σχήματα.</p>
      <p> </p>
      <p>
        <a href="https://www.in.gr/2019/11/10/world/sokolof-o-istorikos-omologise-oti-skotose-kai-diamelise-tin-foititria-tou/">Σοκόλοφ: Ο ιστορικός ομολόγησε ότι σκότωσε και διαμέλισε την φοιτήτρια του</a>
      </p>
      <p>Αυτή την ώρα όλα τα μεγάλα επενδυτικά σπίτια είναι τοποθετημένα εδώ και κατά κοινή ομολογία όλων των εμπλεκομένων επανεντάσσουν την Ελλάδα στα πλάνα τους, αναζητώντας ελκυστικές μπίζνες από τα ακίνητα και τον τουρισμό, μέχρι τα τρόφιμα, την ενέργεια, τις μεταφορές, τη βιομηχανία, τα δίκτυα και τις νέες τεχνολογίες.</p>
      <p> </p>
      <p>Τα ταξίδια του Πρωθυπουργού στη Γερμανία, στη Γαλλία, στην Ολλανδία, τελευταίως στην <a href="https://www.in.gr/tags/%ce%ba%ce%af%ce%bd%ce%b1/">Κίνα</a> και εντός του Νοεμβρίου στη γειτονική Ιταλία σκοπό έχουν να πείσουν ότι όντως η Ελλάδα προσφέρεται για επενδύσεις, ότι οι οικονομικές συνθήκες έχουν σταθεροποιηθεί, οι τιμές, οι αμοιβές και οι αξίες παραμένουν ανταγωνιστικές και είναι ελκυστικές.</p>
      <h3>Η επίσκεψη Σι</h3>
      <p>Και ακόμη ότι συνολικά το οικονομικό και κοινωνικό περιβάλλον έχει αλλάξει και πως εκείνος εγγυάται οικονομική και πολιτική σταθερότητα τουλάχιστον μέχρι το 2023. Κάτι που αναμένεται να επιβεβαιωθεί από τη Δευτέρα με την έλευση στην Αθήνα πολυμελούς κινεζικής αντιπροσωπείας υπό τον πρόεδρο Σι, ο οποίος έρχεται να υπογράψει πλήθος εμπορικών και οικονομικών συμφωνιών, δηλωτικών του ενδιαφέροντος και της σημασίας που αποδίδει η μεγάλη και ανερχόμενη οικονομική υπερδύναμη του πλανήτη στη χώρα μας.</p>
      <p> </p>
      <p>Η αίσθηση που υπάρχει είναι ότι η <a href="https://www.in.gr/tags/%ce%ba%ce%af%ce%bd%ce%b1/">Κίνα</a> αντιμετωπίζει την Ελλάδα ως εμπορική και οικονομική βάση για τη διεύρυνση των ανταλλαγών της με την Ευρώπη. Για την ακρίβεια, αντιμετωπίζει τη χώρα μας ως ένα ευρύτατο οικονομικό Ηub, ως μια βάση εγγύτητας και προσέγγισης της Κίνας με τη Γηραιά Ηπειρο.</p>
      <p> </p>
      <p>Η κινεζική πρόθεση και διάθεση έγινε απολύτως σαφής στη Σαγκάη, όπου βρέθηκε την περασμένη εβδομάδα ο κ. Μητσοτάκης και πρόκειται να επιβεβαιωθεί με δυναμικό τρόπο την εβδομάδα που ακολουθεί στην Αθήνα.</p>
      <p>Σύμφωνα με ορισμένες εκτιμήσεις το αυξημένο κινεζικό ενδιαφέρον για την Ελλάδα προκαλεί εξ αντανακλάσεως αντιδράσεις αλλά και ενισχυόμενο ενδιαφέρον από την πλευρά Αμερικανών, Ευρωπαίων, Καναδών, Ιαπώνων, Ισραηλινών και άλλων.</p>
      <h3>Πολύφερνη νύφη</h3>
      <p>Με άλλα λόγια, έτσι όπως διαμορφώνονται οι διεθνείς ανταγωνισμοί και εξελίσσονται οι γεωπολιτικές ανακατατάξεις η Ελλάδα μπορεί να μετατραπεί από φτωχή συγγενής σε πολύφερνη νύφη και να αποκτήσει μοναδική ευκαιρία προόδου και ανάπτυξης.</p>
      <p>Ωστόσο πάντα ελλοχεύει το προβληματικό εσωτερικό μέτωπο. Δυστυχώς οι ανούσιοι εγχώριοι ανταγωνισμοί περισσεύουν, οι αντιπαραθέσεις διατηρούνται ακέραιες και είναι έτοιμες να διαμορφώσουν εστίες κοινωνικών και άλλων συγκρούσεων.</p>
      <p> </p>
      <p>Γι’ αυτό στην παρούσα φάση επείγει ένας κύκλος συνεννόησης, μια πρωτοβουλία συναίνεσης, ικανή να επιτύχει συμφωνία για τα μείζονα και τα κρίσιμα.</p>
      <p> </p>
      <p>Η Ελλάδα δεν έχει την πολυτέλεια εντάσεων και εσωτερικών συγκρούσεων είτε για το Προσφυγικό/Μεταναστευτικό είτε πολύ περισσότερο για την Παιδεία και την εσωτερική ασφάλεια και τάξη.</p>
      <p>Είναι καιρός να επικρατήσει κοινός τόπος για όλα αυτά τα τόσο διχαστικά και επίμονα, μήπως και βρει η χώρα τη θέση που της αξίζει στον κόσμο.</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
    </article>
  </body>
</html>