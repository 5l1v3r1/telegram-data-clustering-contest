<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819085.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T12:25:00+00:00"/>
    <meta property="og:title" content="قرقاش: خواهان مقابله با ایران نیستیم"/>
    <meta property="og:description" content="به گزارش ایسنا به نقل از پایگاه خبری العین، انور قرقاش، وزیر مشاور دولت امارات در امور خارجه امروز(یکشنبه) در سخنرانی خود در ششمین کنفرانس راهبردی ابوظبی که مسئولان و پژوهشگران کشورهای مختلف در آن شرکت کرده‌اند گفت: توقف دخالت های کشورهای خارجی در امور داخلی خاورمیانه امری ضروری است و شورای امنیت باید قوانین مربوط به دخالت در امور دیگر کشورها را اجرایی کند."/>
  </head>
  <body>
    <article>
      <h1>قرقاش: خواهان مقابله با ایران نیستیم</h1>
      <address>
        <time datetime="2019-11-10T12:25:00+00:00">10 Nov 2019, 12:25</time>
      </address>
      <p>وزیر مشاور دولت امارات در امور خارجه با تاکید بر ضرورت توقف دخالت‌های خارجی در امور خاورمیانه گفت: خواهان مقابله با ایران نیستیم.</p>
      <p>به گزارش ایسنا به نقل از پایگاه خبری العین، انور قرقاش، وزیر مشاور دولت امارات در امور خارجه امروز(یکشنبه) در سخنرانی خود در ششمین کنفرانس راهبردی ابوظبی که مسئولان و پژوهشگران کشورهای مختلف در آن شرکت کرده‌اند گفت: توقف دخالت های کشورهای خارجی در امور داخلی خاورمیانه امری ضروری است و شورای امنیت باید قوانین مربوط به دخالت در امور دیگر کشورها را اجرایی کند.</p>
      <p>وی افزود: وقتی در رابطه با مساله ایران بحث می شود کشورهای خلیج(فارس) باید به میز مذاکره بروند.</p>
      <p>قرقاش گفت: ما خواهان مقابله با ایران نیستیم اما رفتارهای خصمانه و تخریبی این کشور را نمی توانیم بپذیریم.</p>
      <p>این سخنان درحالی است که سیاست جمهوری اسلامی ایران همواره تلاش برای برقراری صلح و ثبات و امنیت در منطقه بوده و مقامات کشورمان از جمله محمد جواد ظریف بارها خواهان امضای معاهده عدم تعرض به همسایگان شده است.</p>
      <p>حسن روحانی، رئیس جمهور کشورمان هم علاوه بر مطرح کردن ابتکار صلح هرمز در سازمان ملل اخیرا پیامی مبنی بر برقراری روابط بر اساس صلح و امنیت از طریق کویت به عربستان و بحرین فرستاده است.</p>
    </article>
  </body>
</html>