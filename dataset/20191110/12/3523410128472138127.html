<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639228/%D8%AA%D8%B5%D9%88%DB%8C%D8%A8-%DA%A9%D9%84%DB%8C%D8%A7%D8%AA-%D9%84%D8%A7%DB%8C%D8%AD%D9%87-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D8%AC%D8%B1%D8%A7%DB%8C-%D8%B4%D8%A8%DA%A9%D9%87-%D8%A2%D8%A8-%D9%88-%D9%81%D8%A7%D8%B6%D9%84%D8%A7%D8%A8-%D8%AA%D9%87%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T12:50:00+00:00"/>
    <meta property="og:title" content="تصویب کلیات لایحه حمایت از اجرای شبکه آب و فاضلاب تهران"/>
    <meta property="og:description" content="اعضای شورای شهر تهران با ۱۳ رای موافق کلیات لایحه شهردار پایتخت درباره حمایت از اجرای شبکه فاضلاب را به تصویب رساندند."/>
  </head>
  <body>
    <article>
      <h1>
        <a href="https://www.bultannews.com/fa/news/639228/%D8%AA%D8%B5%D9%88%DB%8C%D8%A8-%DA%A9%D9%84%DB%8C%D8%A7%D8%AA-%D9%84%D8%A7%DB%8C%D8%AD%D9%87-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D8%AC%D8%B1%D8%A7%DB%8C-%D8%B4%D8%A8%DA%A9%D9%87-%D8%A2%D8%A8-%D9%88-%D9%81%D8%A7%D8%B6%D9%84%D8%A7%D8%A8-%D8%AA%D9%87%D8%B1%D8%A7%D9%86">تصویب کلیات لایحه حمایت از اجرای شبکه آب و فاضلاب تهران</a>
      </h1>
      <h2>اعضای شورای شهر تهران با ۱۳ رای موافق کلیات لایحه شهردار پایتخت درباره حمایت از اجرای شبکه فاضلاب را به تصویب رساندند.</h2>
      <address><time datetime="2019-11-10T12:50:00+00:00">10 Nov 2019, 12:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بررسی<b> لایحه شهرداری تهران</b> درباره حمایت از<b> اجرای شبکه فاضلاب</b> در دستور کار یکصد و هفتاد و پنجمین جلسه علنی شورای شهر  قرار گرفت.</p>
      <p>در ابتدای بررسی این دستور بهار آروین رئیس <b>کمیته شفافیت</b> شورای شهر تهران گفت: لایحه‌ای که از سوی شهرداری تهران ارائه شده است، در شکل تسویه حساب‌های آب و فاضلاب به دلیل تخریب آسفالت و ... مدیریت شهری تخفیف‌هایی را ارائه کند.</p>
      <p>رئیس کمیته شفافیت شورای شهر تهران با اشاره به اینکه به گفته شرکت آب و فاضلاب هزینه حفاری برای توسعه آب و فاضلاب رقم بالایی است، بیان کرد: باتوجه به رقم بالای حفاری آن‌ها از ما تخفیف ۵۰ درصد در هزینه‌ها را داشتند که کمیسیون تخصصی شورای شهر موضوع را بررسی کرد و در نتیجه قرار شد، با انجام تعاملات دوجانبه ۵۰ درصد هزینه‌های حفاری به صورت نقد و ۵۰ درصد دیگر به شکل تهاتری و غیر نقد اخذ شود.</p>
      <p>پس از اظهار نظر آروین زهرا صدر اعظم نوری رئیس کمیسیون سلامت، محیط زیست و خدمات شهری شهرداری تهران، گفت: شرکت آب و فاضلاب نزدیک به سه دهه است که توسعه و احداث شبکه فاضلاب را در دستور کار خود قرار داده است و باتوجه به مشکلات زیست محیطی شهر تهران ما شاهدیم هنوز شبکه آب و فاضلاب تکمیل نشده است.</p>
      <p>با اشاره به اظهار نظر کارشناسان شرکت‌های آب و فاضلاب گفت: طبق توافق‌های انجام شده قرار شد با لحاظ کردن تخفیف ۵۰ درصدی تا سال ۱۴۰۴ کل شبکه فاضلاب استان تهران تکمیل و بر این اساس سالانه ۵۰۰ کیلومتر شبکه فاضلاب احداث شود.</p>
      <p>صدر اعظم نوری در تشریح عوارض حفاری در سال ۹۶، گفت: تا پایان سال ۹۶ عوارض حفاری ۵۹ ونیم میلیارد تومان اعلام شد و این در حالی است که هزینه فاضلاب نزدیک به ۸۲۷ میلیارد تومان بوده است و این یعنی میزان پرداخت به شهرداری کمتر از ۷ درصد بوده که اگر ما تورم را در سال ۹۷ و ۹۸ محاسبه کنیم رقم پرداختی به شهرداری به کمتر از ۸ درصد می‌شود.</p>
      <p>پس از اظهار نظر نوری، محمد سالاری رئیس کمیسیون شهرسازی و معماری شهرداری تهران در مخالفت با این لایحه، گفت: من مخالف این لایحه هستم، ولی پیشنهادم این است که در شرایط کنونی بگردیم به دنبال فردی که در این شرایط بحرانی این چنین لایحه‌ای مطرح کرده که در آن بخواهیم تخفیف ۵۰ درصدی ارائه کنیم.</p>
      <p>سالاری با اشاره به اینکه نکته که این درخواست شائبه برانگیز است، گفت: ما در مدیریت شهری هرگونه کمکی را به شهرداری و شرکت فاضلاب انجام می‌دهیم و امروز نیز از ما می‌خواهند که به آن‌ها تخفیف ۵۰ درصدی حفاری بدهیم و باتوجه به دغدغه‌های مالی مدیریت شهری این پیشنهاد شبهه برانگیز است و من به دنبال اینم که بفهمم مبدع این ایده کیست؟</p>
      <p>رئیس کمیسیون شهرسازی و معماری شهرداری تهران تاکید کرد: من مخالف صد درصد تصویب این لایحه (ارائه تلایحه تخفیف ۵۰ درصدی جهت انجام حفاری به شرکت آب و فاضلاب) هستم.</p>
      <p>پس از اظهار نظر صالحی حسن رسولی عضو دیگر شورای شهر تهران در موافقت با تصویب این لایحه گفت: وظیفه شهرداری تهران تأمین منابع مالی مورد نیاز نهاد‌ها است و خواسته مدیرعامل آفبا این بود که صد در صد هزینه به صورت نقدی محاسبه نشود و ۵۰ درصد آن به صورت نقد و ۵۰ درصد آن به صورت غیر نقد محاسبه شود.</p>
      <p>پس از اظهار نظر موافقان و مخالفان لایحه شهرداری تهران با موضوع حمایت از اجرای شبکه فاضلاب تهران در صحن شورای شهر تهران به رای گذاشته شد و در نهایت اعضای شورا با ۱۳ رای موافق کلیات این لایحه را به تصویب رساندند.</p>
      <p>انتهای پیام/</p>
    </article>
  </body>
</html>