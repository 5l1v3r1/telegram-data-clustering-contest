<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-big-change-in-bsp-these-seven-big-leaders-removed-on-the-orders-of-party-supremo-mayawati-2841833.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T12:28:18+00:00"/>
    <meta property="og:title" content="बसपा में बड़ा फेरबदल, पार्टी सुप्रीमो मायावती के आदेश पर निकाले गए ये सात बड़े नेता"/>
    <meta property="og:description" content="बहुजन समाज पार्टी ने जिले में पहली बार एक साथ सात वरिष्ठ नेताओं को निष्कासित किया है। इनमें पूर्व मंत्री और पूर्व एमएलसी भी शामिल हैं। अनुशासनहीनता और पार्टी विरोधी गतिविधियों के आरोप में पार्टी..."/>
  </head>
  <body>
    <article>
      <h1>बसपा में बड़ा फेरबदल, पार्टी सुप्रीमो मायावती के आदेश पर निकाले गए ये सात बड़े नेता</h1>
      <address><time datetime="2019-11-10T12:28:18+00:00">10 Nov 2019, 12:28</time> by <a rel="author">हिन्दुस्तान टीम,लखनऊ</a></address>
      <p>बहुजन समाज पार्टी ने जिले में पहली बार एक साथ सात वरिष्ठ नेताओं को निष्कासित किया है। इनमें पूर्व मंत्री और पूर्व एमएलसी भी शामिल हैं। अनुशासनहीनता और पार्टी विरोधी गतिविधियों के आरोप में पार्टी अध्यक्ष मायावती के निर्देश पर यह कार्रवाई की गई है।</p>
      <p>जिलाध्यक्ष संतोष आनंद ने बताया कि पूर्व मंत्री नारायण सिंह सुमन, पूर्व एमएलसी सुनील कुमार चित्तौड़, पूर्व एमएलसी स्वदेश कुमार उर्फ वीरू सुमन, पूर्व विधायक कालीचरण सुमन, पूर्व जिला अध्यक्ष भारतेंदु अरुण, मलखान सिंह व्यास और विक्रम सिंह को निष्कासित किया गया है। उन्होंने बताया कि बसपा सुप्रीमो को जानकारी मिली थी कि ये सभी पार्टी विरोधी गतिविधियों में शामिल हैं। गोपनीय जांच के बाद आरोपों के सही मिलने पर कार्रवाई की गई।</p>
      <p>
        <b>बिना पक्ष जाने की कार्रवाई</b>
      </p>
      <p>पूर्व एमएलसी सुनील कुमार चित्तौड़ का कहना है कि उन्होंने कोई अनुशासनहीनता नहीं की है। उनका पक्ष जाने बिना यह कार्रवाई की गई है। किसी ने पार्टी सुप्रीमो को गुमराह किया है। हालांकि पार्टी अध्यक्ष का आदेश उन्हें स्वीकार है। वहीं भारतेंदु अरुण का कहना है कि उन्हें मालूम ही नहीं है कि अपराध क्या है। उनका पक्ष भी जानना चाहिए था। वह जल्दी पार्टी सुप्रीमो के सामने बात रखेंगे।</p>
      <p>
        <b>टूंडला से थे प्रत्याशी चित्तौड़</b>
      </p>
      <p>मायावती ने सुनील चित्तौड़ को टूंडला विधानसभा क्षेत्र से प्रत्याशी घोषित किया था। हालांकि टूंडला में उपचुनाव नहीं हो सका। चुनाव आयोग ने इस क्षेत्र के लिए कोई कार्यक्रम जारी नहीं किया था। प्रत्याशी बनने के बाद वह इस क्षेत्र में सक्रिय हो गए थे। </p>
      <p>
        <b>बसपा शासन में उद्यान मंत्री थे सुमन</b>
      </p>
      <p>प्रदेश में बसपा सरकार में नारायण सिंह सुमन उद्यान मंत्री रहे थे। वह आगरा से लोकसभा का चुनाव भी लड़ चुके हैं। बाद में उन्होंने पार्टी छोड़ दी थी। उन्हें रालोद ने आगरा ग्रामीण विधानसभा क्षेत्र से प्रत्याशी बनाया था। वह चुनाव हार गए थे। उसके बाद बसपा में चले गए। स्वदेश कुमार उर्फ वीरू सुमन उनके पुत्र हैं। वह एमएलसी रह चुके हैं।</p>
      <p>
        <b>बसपा का बड़ा नुकसान</b>
      </p>
      <p>लोकसभा चुनाव में एत्मादपुर के पूर्व विधायक डॉ. धर्मपाल सिंह, फतेहपुरसीकरी के पूर्व विधायक सूरजपाल सिंह और खेरागढ़ के पूर्व विधायक भगवान सिंह कुशवाहा ने पार्टी से नाता तोड़ दिया था। तीनों नेता कांग्रेस में आ गए थे। आगरा छावनी से विधायक रहे गुटियारी लाल दुबेश पार्टी छोड़ चुके हैं। वह भाजपा में शामिल हो चुके हैं। </p>
      <p>
        <b>कभी जिले में थे छह विधायक</b>
      </p>
      <p>वर्ष 2012 और 2007 में हुए विधानसभा चुनाव में आगरा में बसपा का परचम लहराया था। नौ विधानसभा क्षेत्रों में से छह पर बसपा ने कब्जा किया था। अब लगभग पुराने सभी नेता पार्टी से बाहर हो चुके हैं। अब बसपा को अपना जनाधार मजबूत करने में खासी दिक्कतों का सामना करना पड़ेगा।</p>
      <p>-वीरू सुमन, पूर्व एमएलसी ने कहा कि मैं पार्टी का निष्ठावान कार्यकर्ता हूं। कुछ लोग साजिश के तहत पार्टी नेतृत्व को गुमराह कर रहे हैं। जल्दी मैं पार्टी मुखिया के समक्ष अपना पक्ष रखूंगा।</p>
      <p>-नारायन सिंह सुमन, पूर्व मंत्री ने कहा कि पार्टी की नीतियों के साथ ही सदैव पार्टी का हित ध्यान में रखा है। उसके बाद भी कुछ लोग पार्टी मुखिया को भ्रमित कर रहे हैं। पार्टी सुप्रीमो के समक्ष अपनी बात रखूंगा।</p>
    </article>
  </body>
</html>