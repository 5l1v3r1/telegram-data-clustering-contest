<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140543/%D8%A8%D8%B1%D8%A2%D9%88%D8%B1%D8%AF-%D8%B3%D9%88%D8%AF-%DB%B2%DB%B0%DB%B0-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C-%D8%B4%D8%B1%DA%A9%D8%AA-%D9%87%D8%A7-%D9%88-%D9%85%D8%B9%D8%B1%D9%81%DB%8C-%DA%86%D9%86%D8%AF-%D8%B1%DB%8C%D8%B3%DA%A9-%D9%81%D8%B9%D9%84%DB%8C-%D8%A8%D9%88%D8%B1%D8%B3"/>
    <meta property="og:site_name" content="boursepress.ir"/>
    <meta property="article:published_time" content="2019-11-10T12:01:00+00:00"/>
    <meta property="og:title" content="برآورد سود ۲۰۰ هزار میلیارد تومانی شرکت ها و معرفی چند ریسک فعلی بورس"/>
    <meta property="og:description" content="مدیرعامل تامین سرمایه نوین با برآورد سود بیش از ۲۰۰ هزار میلیارد تومانی شرکت ها در سال جاری ، چند ریسک فعلی که ممکن است در آینده بر روند بورس اثر گذار باشد را معرفی کرد."/>
  </head>
  <body>
    <article>
      <h1>برآورد سود ۲۰۰ هزار میلیارد تومانی شرکت ها و معرفی چند ریسک فعلی بورس</h1>
      <h2>مدیرعامل تامین سرمایه نوین اعلام کرد:</h2>
      <address>
        <time datetime="2019-11-10T12:01:00+00:00">10 Nov 2019, 12:01</time>
      </address>
      <p>
        <i>مدیرعامل تامین سرمایه نوین با برآورد سود بیش از ۲۰۰ هزار میلیارد تومانی شرکت ها در سال جاری ، چند ریسک فعلی که ممکن است در آینده بر روند بورس اثر گذار باشد را معرفی کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، ولی نادی قمی با اشاره به بازدهی ۳.۵ برابری بازار سهام از اول پاییز ۹۶ تاکنون به سنا گفت: اگرچه رونق بورس ایران عمدتا در نتیجه تکانه های اقتصادی ناشی از ورود یا حذف جریان درآمدهای نفتی رخ می دهد با این حال گسترش این بازار در بین مردم و توسعه ابزارها و نهادهای مالی جدید آن از روند رو به رشد بازار سرمایه حکایت دارد.</p>
      <p>وی افزود: البته طی ماه های اخیر، تورم حاد ، شرایط ناپایداری را در اقتصاد حاکم و توجه فعالان را به عوامل بنیادی حرکت دهنده بازار و ریسکهای سیاسی و اقتصادی پیش رو کاهش داده است. یکی از این عوامل بنیادی ، قدرت سودآوری شرکت ها است که در گزارش های فصلی و ماهانه شرکت ها منعکس شده طبق عملکرد دو فصل بهار و تابستان ، سود شرکت ها با رشد ۶۰ درصدی نسبت به مدت مشابه سال قبل به ۸۳.۲ هزار میلیارد تومان رسیده و پیش بینی می‌شود در پایان به بیش از ۲۰۰ هزار میلیارد تومان برسد که رقم قابل دفاعی است .</p>
      <p>این کارشناس ادامه داد: از سوی دیگر مقایسه عملکرد تابستان با بهار نشان از رشد ۱۷.۵درصدی سود شرکت ها دارد و اگرچه آهنگ رشد سود شرکت ها نسبت به فصل های گذشته، کندتر شده اما اعداد و ارقام گزارش مهرماه حکایت از تداوم رشد فصلی درآمد و سود شرکت ها دارد.</p>
      <p>نادی قمی افزود: هر چند ریسک هایی مانند ناآرامی های عراق و لبنان، اخطار مجدد و ظاهرا نهایی FATF به ایران، کاهش قیمت جهانی برخی محصولات ، افت شدید صادرات نفت ، افزایش کسری بودجه دولت و تامین مالی از بازار سرمایه در قالب انتشار اوراق بدهی ، وزن کافی برای تغییر نظر فعالان و گرایش به بدبینی را ندارند اما تجربه نشان داده ممکن است در برخی شرایط نقش جدی در تغییر روند بازار داشته باشند .</p>
      <p>وی توضیح داد: با این اوصاف ، قدرت سودآوری فعلی و جریان های نقدی شرکت ها ، وابستگی زیادی به عوامل بیرونی نظیر نرخ های جهانی مواد و قیمت دلار دارد و عوامل پایداری و موفقیت درون سازمانی شرکت ها نظیر بهره وری، جذب تکنولوژی، کاهش بهای تمام شده محصول ، توسعه بازار فروش محصولات و قدرت مدیریتی چندان در موفقیت شرکت ها نقش ندارد. این موضوع در باطن برای بازار سهام ریسک محسوب می شود که باید تدبیری اندیشیده شود .</p>
      <p>انتهای پیام</p>
    </article>
  </body>
</html>