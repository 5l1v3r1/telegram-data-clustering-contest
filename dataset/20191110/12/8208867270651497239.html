<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/10/news/basket_nba_settima_meraviglia_celtics_ma_hayward_va_ko-240757016/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T12:26:00+00:00"/>
    <meta property="og:title" content="Basket, Nba: settima meraviglia Celtics, ma Hayward va ko"/>
    <meta property="og:description" content="Boston conquista la vittoria di fila numero 7 piegando gli Spurs di Belinelli, ma perde l'ala piccola per un infortunio alla mano. Vittorie esterne"/>
  </head>
  <body>
    <article>
      <h1>Basket, Nba: settima meraviglia Celtics, ma Hayward va ko</h1>
      <h2>Boston conquista la vittoria di fila numero 7 piegando gli Spurs di Belinelli, ma perde l'ala piccola per un infortunio alla mano. Vittorie esterne anche per Houston (117-94 sui Chicago Bulls) e Dallas (138-122 sui Memphis Grizzlies). Melli a secco nel successo dei Pelicans a Charlotte</h2>
      <address><time datetime="2019-11-10T12:26:00+00:00">10 Nov 2019, 12:26</time> by <a rel="author">FEDERICO SALA</a></address>
      <p><b>ROMA</b> -  Tre azzurri in campo nella notte italiana della regular-season dell'Nba. Danilo Gallinari guida alla vittoria Oklahoma City Thunder contro Golden State Warriors, mentre Nicolò Melli gioca meno di 5 minuti senza fare punti nell'affermazione esterna dei New Orleans Pelicans, a segno per 115-110 sul campo dei Charlotte Hornets. Battuta d'arresto casalinga per i San Antonio Spurs di Marco Belinelli, messi al tappeto per 135-115 dai Boston Celtics che conquistano la settima vittoria di fila ma perdono Hayward per infortunio. Vittorie esterne per Houston Rockets (117-94 sui Chicago Bulls) e Dallas Mavericks (138-122 sui Memphis Grizzlies).</p>
      <h3>Boston trova la settima vittoria con gli Spurs</h3>
      <p>Grande prova di forza di Boston (7-1), che vince la settima partita consecutiva frantumando la difesa degli Spurs di Belinelli. Brown imperversa con 30 punti, massimo stagionale, Walker non si marca, Robert Williams sui due lati del campo da stoppatore e schiacciatore dimostra di poter fare il centro che possa sostituire degnamente Horford da titolare. Alla fine i Celtics trionfano 135 a 115, ma c'è una nota negativa. Hayward infatti subisce un altro infortunio significativo: mano sinistra fratturata dopo un colpo subito da Aldridge con 1'34" da giocare nel secondo quarto. Era appena tornato a esprimersi ai suoi massimi livelli, due anni dopo l'infortunio crudele che il 17 ottobre 2017 gli aveva rotto tibia e caviglia sinistra. Tempi di recupero da valutare, ma significativi.</p>
      <h3>Gallinari guida Oklahoma contro i Warriors</h3>
      <p>Ottima prova per Danilo Gallinari che guida alla vittoria Oklahoma City Thunder contro Golden State Warriors: di fronte agli oltre 18.000 spettatori della Chesapeake Energy Arena, la 31enne ala piccola di Sant'Angelo Lodigiano trascina i suoi al successo per 114-108, contribuendo con un bottino personale di 21 punti in 31 minuti di impiego, impreziositi da 5 rimbalzi e 3 assist. I due bomber di Golden State sono Bill Russell e Alec Burks, a referto con 53 punti complessivi. Casella immacolata per Nicolò Melli, che gioca meno di 5 minuti nell'affermazione esterna dei New Orleans Pelicans, a segno per 115-110 sul campo dei Charlotte Hornets. Top-scorer è il suo compagno di squadra Brandon Ingram, autore di 25 punti. Battuta d'arresto casalinga per i San Antonio Spurs di Marco Belinelli, messi al tappeto per 135-115 dai Boston Celtics: la 33enne guardia di San Giovanni in Persiceto colleziona 9 punti in 19 minuti, incidendo poco in un match caratterizzato dai 30 punti di Jaylen Brown.</p>
      <h3>Harden trascina i Rockets, i Mavs ripartono</h3>
      <p>James Harden e Luka Doncic ancora protagonisti. Il primo fa 42 punti in casa dei Bulls, regalando ai suoi Rockets la terza vittoria consecutiva. I problemi non sono ancora del tutto risolti, ma i Rockets dimostrano di esserci ancora. E c'è soprattutto James Harden che realizza 42 punti, aiutato dai 26 di Russell Westbrook che contribuiscono al terzo successo di fila, soprattutto grazie a un grande secondo tempo a Chicago (3-7) per il 117-94 finale. Doncic invece, orfano di Kristaps Porzingis, tenuto a riposo, incanta per tre quarti a Memphis, dove Dallas torna a vincere 138-122. Trascinati dai 24 punti, 14 rimbalzi e 8 assist in 29′ del loro fenomeno sloveno, i Mavs (6-3) passano a Memphis (2-7) dimenticando la brutta figura di 24 ore prima con New York e vincendo la quarta gara esterna stagionale su 4. Mancava Kristaps Porzingis, ancora non autorizzato a giocare i back-to-back, ma non se n'è accorto nessuno.</p>
    </article>
  </body>
</html>