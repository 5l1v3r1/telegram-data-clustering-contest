<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1985036/irakl%C4%B1-g%C3%B6stericilerin-kalesi-%E2%80%8Bt%C3%BCrk-lokantas%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-10T12:00:00+00:00"/>
    <meta property="og:title" content="Iraklı göstericilerin kalesi ​Türk Lokantası"/>
    <meta property="og:description" content="Gufran Yunus Irak’ın başkenti Bağdat’ta 2003 yılında ülkedeki ABD işgali sırasında bombalanan ve günümüze iskeleti kalan Türk Lokantası bugün göstericiler tarafından ‘Uhud Dağı’ olarak isimlendiriliyor. Daha önce karanlıklar içindeki bina iskeleti 25"/>
  </head>
  <body>
    <article>
      <h1>Iraklı göstericilerin kalesi ​Türk Lokantası</h1>
      <address>
        <time datetime="2019-11-10T12:00:00+00:00">10 Nov 2019, 12:00</time>
      </address>
      <p><b>Gufran Yunus</b><br/><br/>Irak’ın başkenti Bağdat’ta 2003 yılında ülkedeki ABD işgali sırasında bombalanan ve günümüze iskeleti kalan Türk Lokantası bugün göstericiler tarafından ‘Uhud Dağı’ olarak isimlendiriliyor.<br/><br/>Daha önce karanlıklar içindeki bina iskeleti 25 Ekim sonrasında bambaşka bir görünüme kavuştu. Tahrir Meydan’ının hangi noktasından bakarsanız bakın, ışıkları yanan ve yıkık dökük duvarların üzerine asılan şehitlerin fotoğrafları ve çeşitli sloganların bulunduğu afişleri görmeniz mümkün. Bu sloganlardan bazıları şöyle: ‘Hakimiyet Milletindir’ , ‘Partiler varsa gösteriler var, partiler yoksa gösteriler de yok’, ‘Birleşmiş Milletler’in derhal ve acilen müdahale etmesini talep ediyoruz’. Bazı sloganlar da kaçırılan göstericilerin akıbetinin ortaya çıkarılması yönündeydi.<br/><br/>‘Uhud Dağı’na çıkarken buranın güvenliğinden sorumlu bir ekip, kesici alet taşıyan ajanlardan olmadığımızdan emin olmak için bizi durdurdu.<br/><br/>İsimlerini açıklamak istemeyenler<br/><br/>‘Uhud Dağı’nda röportaj yaptığımız protestocular, güvenlik endişeleri sebebiyle isimlerinin açıklanmamasını talep ettiler.<br/><br/>Tikrit ve Musu’da DEAŞ’a yönelik askeri operasyonlarda bulunan bir gösterici, şunları söyledi;<br/><br/>“25 Ekim’den beri bu binadayız. Burayı kendimizi güvende hissetmemizi sağlayacak şekilde örgütledik. Örgütlenmemizde birden çok ekip bulunuyor: Göz yaşartıcı gaz bombasına karşı bir ekip, yaralıların tedavisi için bir sağlık ekibi, Cumhuriyet Köprüsü altında ilk yardım ekibi, temizlik ekibi ve yemekleri hazırlayan bir ekibimiz mevcut. Tüm bunlar tek bir hedef için burada: Hükümetin düşürülmesi. Bizi holiganlar olarak göstermelerini kabul etmiyoruz. Gösterilerimiz barışçıl.”<br/><br/>Kapıda bizi karşılayan güvenlik ekibine de değinen gösterici, buraya birçok turistin ziyaret ettiğini işaret ederek, daha önce kalabalıktan istifade eden ve binaya sızmaya çalışan bıçaklı ajanları yakaladıklarını söyledi.<br/><br/>Şarku’l Avsat’ın Indepedent Arabia’da aktardığı habere göre, Turistlerin ziyaretiyle ilgili bilgi veren gösterici, saat 17.00’den sonra güvenlik güçlerinin binaya ses ve gaz bombası atması nedeniyle ‘Uhud Dağı’na ailelerin girişlerinin yasak olduğunu belirtti.<br/><br/>Burada konuştuğumuz üniversite öğrencilerinden gönüllü bir genç kız, ‘devrimin gençlerine’ destek olmak adına sabah saatlerinden öğleye kadar binada temizlik yaptığını, duvarları boyamaya yardım ettiğini ve ilk yardım desteği vermeye çalıştığını belirtti. Genç kız tüm bunları görev olarak nitelediğini kaydetti.<br/><br/><b>Tahrir tüneli</b><br/><br/>Türk Lokantası’ndan ayrılarak, Tahrir Meydanı tüneline doğru hareket ettik. 2003 sonrasında birbirini takip eden hükümetlerce yalnızlığa terk edilen tünelde bulunan 24 yaşındaki Zafir, buranın temizliğini üstlendiğini söylüyor. Zafir, “Mesajımız açık. Biz, bozguncu değiliz. Devrimimizin gerçek fotoğrafını yani imarı sunmak istiyoruz” diye konuştu.<br/><br/>Gençlerin tünelin duvarlarını temizleme ve güzelleştirme amacıyla başlattıkları girişim birçok kişinin beğenisini kazandı. 60 yaşındaki Ebu Akil, “Gençler organize olduklarını ve istekli olduklarını kanıtladılar. Hükümet, Tahrir Meydanı tünelini temizlemekten aciz kaldı ve hiçbir ağaç dikemedi. Devrimin gençleri bize tekrar umut vermeye geldiler” dedi.<br/><br/>Bu devrimi, Irak’ta 1920’li yıllarda İngilizlere karşı başlatılan ’20 Devrimi’ne benzettiğini söyleyen Ebu Akil, “Irak, tek kaygıları makam ve kaynakları paylaşmak olan siyasi partiler tarafından işgal edilmiş” diyerek, burada ısrarla kalmasının şehitlerin kanına olan bir vefa borcu olarak gördüğünü ifade etti.<br/><br/>Tünele hayat verme çalışmaları sadece temizlikle sınırlı değil. Aynı zamanda burada tünelin duvarları renkli tablolarla süsleniyor. Üniversite öğrencisi Umame Rıda, “Resim yeteneği olan herkesi buraya tünelin duvarlarını süslemeye çağırdık” diyor.<br/><br/>Tünelin sadece içinde değil, dışındaki duvarlarda da resimlerle süsleme uğraşı var. Üniversite öğrencisi Fatma Hussam, dikkat çekici bir şevkle anlatıyor, “Sadece bir günde çizimde iyi olan 75 kişi topladık. Gösterilerin barışçıllığını vurgulamak, kültürümüzü ve medeniyetimizi yansıtmak istiyoruz.<br/><br/>Hayallerin duvarına da umutlar çizildi. Tahrir Meydanı’na gelenler küçük renkli not kâğıdına hayallerini yazıyor. Onlardan biri olan 35 yaşındaki Reşa Aşur, not kağıdına, “Partilerin olmadığı bir ülke istiyorum. Ülkemiz, hayallerimizi ve ülkemizi çalan partilerin gitmesiyle yeniden ayağa kalkacak” diye yazdı.<br/><br/><b>Mezhepçi engellerin kırılması</b><br/><br/>‘Devrimcilerin’ dinlenme yerinde şöyle bir ifade geçti, “Bu devrim, siyasi partilerin getirdiği mezhepçiliğe sona verdi. “Bu, Irak halkının tüm kesimleriyle ilk defa bir araya geldiği gösterilerdir” diyen üniversite öğrencisi Ahmed Muhammed, DEAŞ’a karşı savaşta yer alan arkadaşının Tahrir’de neden hayatını kaybettiğini sorusunu yöneltiyor. Elinde Irak bayrağından başka bir şey olmayan Muhammed, “Bu hükümetin gerçek yüzü ve vahşeti ortaya çıktı. Çevik kuvvet polisi, ses bombalarını göstericileri öldürmek kastıyla kafatasını hedef alarak barışçıl protestocuları öldürdü” dedi.<br/><br/>Üniversite öğrencisi Casım Muhammed, Tahrir Meydanı’ndaki varlıklarının bütün mezhepçi engelleri kırdığını ifade etti. Muhammed, hükümetin istifası ve egemenliğin sağlanması yönündeki taleplerine bağlı olduklarını vurguladı.</p>
    </article>
  </body>
</html>