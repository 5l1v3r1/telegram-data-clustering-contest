<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1985056/irak-meydanlar%C4%B1na-s%C3%BCk%C3%BBnet-hakim-oldu"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-10T12:15:00+00:00"/>
    <meta property="og:title" content="Irak meydanlarına sükûnet hakim oldu"/>
    <meta property="og:description" content="Irak’ın başkenti Bağdat'taki Tahrir Meydanı ve bazı illerde gösteri düzenleyen protestocular, bu sabah meydanlarda sükûnetin hakim olduğunu söylerken, ülkedeki okullar da iki haftalık bir aradan sonra yeniden açıldı. İran Büyükelçiliği’nin yer aldığı"/>
  </head>
  <body>
    <article>
      <h1>Irak meydanlarına sükûnet hakim oldu</h1>
      <address>
        <time datetime="2019-11-10T12:15:00+00:00">10 Nov 2019, 12:15</time>
      </address>
      <p>Irak’ın başkenti Bağdat'taki Tahrir Meydanı ve bazı illerde gösteri düzenleyen protestocular, bu sabah meydanlarda sükûnetin hakim olduğunu söylerken, ülkedeki okullar da iki haftalık bir aradan sonra yeniden açıldı.<br/><br/>İran Büyükelçiliği’nin yer aldığı mahalle ile devlet binalarının bulunduğu Yeşil Bölge’ye açılan Sinek Köprüsü'nden göstericileri uzaklaştırmak için güvenlik güçlerinin ateş açması ve göz yaşartıcı gaz kullanması nedeniyle yaşanan huzursuzluğun ardından Bağdat’ta bugün sükûnet hakim.<br/><br/>Alman haber ajansı DPA’ya göre görgü tanıkları, güvenlik güçlerinin müdahalesi nedeniyle 4 kişinin öldüğünü, onlarca kişinin de yaralandığını bildirdi.<br/><br/>Güvenlik kameraları ise göstericilerin güvenlik güçlerine saldırdığı anları kaydetti.<br/><br/>Kerbela şehrinde de, güvenlik güçleri göstericileri dağıtmak ve valilik binası önündeki kalabalığın artmasını önlemek için göz yaşartıcı gaz kullandı.<br/><br/>Güvenlik güçleri ayrıca, Basra, Maysan, Nasiriye, Necef, Babil, ve Divaniye valiliklerinde gösteri alanlarındaki güvenlik önlemlerini artırdı.<br/><br/>Öte yandan, Öğretmenler Sendikası'nın iki haftalık grevin sona erdiğini açıklamasının ardından ülkedeki okullar kapılarını öğrencilere açtı.<br/><br/>Irak Başbakanı Adil Abdulmehdi'nin, göstericilerin taleplerine cevap verme sözüne ve gösterilere son verme çağrısına rağmen, göstericiler hükümetin görevden alınması ve parlamentonun feshedilmesi talebiyle meydanları terk etmiyor.</p>
    </article>
  </body>
</html>