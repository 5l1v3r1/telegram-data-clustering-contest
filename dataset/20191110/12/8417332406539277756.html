<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/10/Kongekrabben-sp%C3%A5s-til-Tr%C3%B8ndelag-i-2050-20358554.ece"/>
    <meta property="og:site_name" content="adressa.no"/>
    <meta property="article:published_time" content="2019-11-10T12:38:52+00:00"/>
    <meta property="og:title" content="Kongekrabben spås til Trøndelag i 2050"/>
    <meta property="og:description" content="Bestanden av kongekrabbe brer seg stadig vestover. Innen ti år vil bestanden ha nådd Svalbard, og innen 2050 når den Trøndelag, spår forskningssjef."/>
  </head>
  <body>
    <article>
      <h1>Kongekrabben spås til Trøndelag i 2050</h1>
      <address><time datetime="2019-11-10T12:38:52+00:00">10 Nov 2019, 12:38</time> by <a rel="author">(NTB) NTB</a></address>
      <p>Bestanden av kongekrabbe brer seg stadig vestover. Innen ti år vil bestanden ha nådd Svalbard, og innen 2050 når den Trøndelag, spår forskningssjef.</p>
      <aside><a href="https://www.adressa.no/nyheter/innenriks/2019/11/10/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/10/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/10/javascript:void(0);">Del denne artikkelen på e-post</a></aside>
      <p>Bestanden lever nå så langt vest som like sør for Tromsø, skriver <a href="https://www.hi.no/hi/nyheter/2019/november/forventer-kongekrabbe-ved-svalbard-om-ti-ar">Havforskningsinstituttet.</a></p>
      <p>Kongekrabben vandrer stadig lenger sørover langs norskekysten. Kongekrabbens larver driver med strømmen, og de atlantiske havstrømmene fører dermed larvene nordover i retning Svalbard.</p>
      <p>– Derfor er det sannsynlig at krabben kan etablere seg ved Bjørnøya i 2025 og ved Svalbard i 2030, sier forskningssjef Carsten Hvingel ved instituttet.</p>
      <p>Hvingel har også regnet ut at kongekrabben vil være å finne utenfor Trøndelag innen 30 år.</p>
      <p>– Sørgrensen for reproduktive bestander kommer til å gå ved 65. breddegrad. Lenger sør blir det for varmt i vannet for kongekrabben. Likevel må vi regne med at det kommer ett og annet streifdyr lenger sør enn Trøndelagskysten, sier forskningssjefen.</p>
      <p>Kongekrabben kommer opprinnelig fra det nordlige Stillehavet, men ble satt ut i Murmanskfjorden av russiske forskere på 1960-tallet. Siden har den spredd seg både østover og vestover i Barentshavet. Rundt 1990 passerte den grensen mot Norge, og det har vært kommersiell fangst av kongekrabbe i norske farvann siden 2002.</p>
      <p>(©NTB)</p>
    </article>
  </body>
</html>