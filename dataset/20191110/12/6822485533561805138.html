<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818149.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T12:30:00+00:00"/>
    <meta property="og:title" content="سی ان ان: ترامپ تصور می‌کرد ایران برای مذاکره منت خواهد کشید اما برعکس شد !"/>
    <meta property="og:description" content="به گزارش"/>
  </head>
  <body>
    <article>
      <h1>سی ان ان: ترامپ تصور می‌کرد ایران برای مذاکره منت خواهد کشید اما برعکس شد !</h1>
      <address>
        <time datetime="2019-11-10T12:30:00+00:00">10 Nov 2019, 12:30</time>
      </address>
      <p>شبکه خبری سی ان ان با اشاره به گام چهارم ایران در خصوص تعهدات هسته ای تهران نوشت: مساله این نیست که طرح ترامپ قرار بود چگونه عمل کند. ترامپ تصور می کرد ایران برای مذاکره منت خواهد کشید، اما اوضاع کاملا برعکس شده است زیرا این رئیس جمهور آمریکا است که بارها پیشنهاد مذاکره با ایران داده و هر بار هم این پیشنهاد رد شده است</p>
      <p>به گزارش <b>الف</b> سایت سی ان ان در بخش دیدگاه خود با اشاره به اعلام ایران در تزریق اورانیوم به سانتریفوژها در فورود، ادعا کرد این امر در خصوص نیات ایران در تولید سلاح اتمی سوال برانگیز است؛ از طرفی از زمان اعلام خروج ترامپ از برجام در می 2018 ایران هم تعهدات خود را نسبت به آن کاهش داده است و اعلام اخیر تهران شاهدی است که نشان می دهد سیاست ترامپ در قبال ایران به یک فاجعه تبدیل می شود. </p>
      <p>این گزارش با ادعای تسلیحاتی بودن برنامه هسته ای ایران می افزاید سیاست های ایران خطر بروز جنگ را در بی ثبات ترین منطقه دنیا افزایش می دهد و به رقبای عرب ایران بیشتر انگیزه می دهد تا رقابت تسلیحات اتمی را دنبال کنند. </p>
      <p>سی ان ان پیش بینی سال گذشته وزیر خارجه آمریکا را درباره رفتار هسته ای ایران نادرست خواند و افزود مایک پمپئو با اطمینان گفته بود تحریم ها باعث تغییر رفتار ایران خواهد شد اما وی اشتباه کرد از طرفی تهران رویکرد مورد نظر ترامپ را هم پیش نگرفت، و البته عجیب نیست زیرا شیوه خاص ترامپ در تهدید، توهین، بلوف و دروغ گویی یک دلیل است که نشان می دهد چرا طرح هایش تاحد امکان بد پیش رفته است. </p>
      <p>در این دیدگاه آمده است: "تنها یک روز قبل از اعلام حسن روحانی رئیس جمهور ایران در خصوص غنی سازی اورانیوم در بیش از هزار سانتریفیوژ در فردو، رئیس سازمان انرژی اتمی ایران از فعالیت سانتریفوژهای پیشرفته IR6  خبر داد که فناوری آن مسیر غنی سازی به سمت تولید احتمالی بمب اتمی را تسریع می کند."  </p>
      <p>در این گزارش با اشاره به ادعای سفیر سابق اسرائیل در آمریکا مبنی بر آمادگی تل آویو برای جنگ با ایران تصریح شده است هر گونه حادثه ای می تواند به یک توفان آتش منجر شود به ویژه اگر ایران و گروه های نیابتی اش به دنبال خروج نیروهای آمریکایی از سوریه، مواضع قوی تری داشته باشند. </p>
      <p>سی ان ان می افزاید: " مساله این نیست که طرح ترامپ قرار بود چگونه عمل کند. ترامپ تصور می کرد ایران برای مذاکره منت خواهد کشید، اما اوضاع کاملا برعکس شده است زیرا این رئیس جمهور آمریکا است که بارها پیشنهاد مذاکره با ایران داده و هر بار هم این پیشنهاد رد شده است. تمام دنیا شاهد تهدید ترامپ در خصوص "خشم و آتش بی سابقه در جهان" علیه کره شمالی بودند، کوتاه زمانی پس از آن بود که ترامپ دیکتاتور کره را در آغوش گرفت. و زمانی هم که ایران یک پهباد آمریکایی را سرنگون کرد و پس از آن به (تاسیاست نفتی) عربستان حمله کرد، ترامپ فقط نفس نفس زد و خود را عصبانی نشان داد و گفت آمریکا آماده حمله نظامی است؛ و پس از آن هیچ کاری نکرد." </p>
      <p>این گزارش با اشاره به پیشنهاد آمریکا برای ازسرگیری مذاکره با ایران می افزاید: "ترامپ این مساله را در شیوه غیرقابل وصف خود مدیریت کرد؛ به گونه ای که نه تنها به ایران بلکه به متحدان آمریکا نیز بی احترامی کرد. با آن رفتار بود که رهبران ایران دریافتند پذیرش مذاکره به معنای از دست دادن آبرو است، و اینگونه بود که آمریکا در تلاش برای یک توافق قوی تر با ایران تنها ماند. اکنون پومپئو از جامعه جهانی تقاضا می کند برای توقف ایران کمک کنند. در حالی که ترامپ متحدان آمریکا را تضعیف کرده است. به گونه ای که امانوئل ماکرون رئیس جمهور فرانسه گفته است بی تفاوتی ترامپ نسبت به متحداش باعث "مرگ مغزی ناتو" می شود."</p>
    </article>
  </body>
</html>