<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/inozemni-investori-ocinyuyut-bazovi-faktori-yaki-formuyut-investiciyniy-klimat-u-krayini-predstavnicya-sb-328941_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T12:13:00+00:00"/>
    <meta property="og:title" content="Іноземні інвестори оцінюють базові фактори, які формують інвестиційний клімат у країні — представниця СБ"/>
    <meta property="og:description" content="Якщо умови не рівні, якщо певні сектори монополізовані, якщо для іноземних компаній є якісь обмеження, це може відлякувати будь-якого інвестора."/>
  </head>
  <body>
    <article>
      <h1>Іноземні інвестори оцінюють базові фактори, які формують інвестиційний клімат у країні — представниця СБ</h1>
      <h2>Якщо умови не рівні, якщо певні сектори монополізовані, якщо для іноземних компаній є якісь обмеження, це може відлякувати будь-якого інвестора.</h2>
      <address>
        <time datetime="2019-11-10T12:13:00+00:00">10 Nov 2019, 12:13</time>
      </address>
      <p>Іноземні інвестори оцінюють базові фактори, які формують інвестиційний клімат у країні. Вони шукають економічної та політичної стабільності, яка гарантувала б їм тривалу роботу. Вони розраховують на певний рівень передбачуваності, тобто шукають країни із верховенством права, гідним захистом прав власників, стабільним виконанням контрактів, а не з практиками вирішення будь-якого питання у ручному режимі. Звичайно, вони шукають країни, де корупція не є значною проблемою. І, безперечно, вони оцінюють саму можливість економічного зростання в умовах тієї чи іншої країни.</p>
      <p>Про це у інтерв'ю для <a href="https://dt.ua/">DT.UA</a> заявила Сату Кахконен, директорка Світового банку у справах України, Білорусі та Молдови. За її словами, якщо умови не рівні, якщо певні сектори монополізовані, якщо для іноземних компаній є якісь обмеження, це може відлякувати будь-якого інвестора.</p>
      <p>"Саме ці речі є основними для прийняття рішень про будь-які інвестиції. Окрім, звичайно, потенційного прибутку, який очікують отримати інвестори", — зазначає директорка представництва СБ.</p>
      <p>На думку Світового банку, держава повинна гарантувати бізнесу невтручання у його роботу. По суті, якщо інвестор приходить в Україну і працює в межах законодавства, нічого не порушуючи, владі просто потрібно дати можливість спокійно вести бізнес цьому інвесторові, не втручатися. Усвідомлення цього — ключова відповідь на питання, як утримати інвестора.</p>
      <p>Детальніше про проблеми української економіки читайте в статті Юлії Самаєвої "<a href="https://dt.ua/interview/satu-kahkonen-derzhava-povinna-garantuvati-biznesu-nevtruchannya-u-yogo-robotu-329019_.html"><b>Сату Кахконен: "Держава повинна гарантувати бізнесу невтручання у його роботу"</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>