<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/honour-killing-wayand-relatives-asked-re-investigation-111.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T12:32:00+00:00"/>
    <meta property="og:title" content="വയനാട്ടില്‍ രണ്ട് വര്‍ഷം മുന്‍പ് മരിച്ച യുവാവിന്റേത് ദുരഭിമാനക്കൊലയെന്ന ആരോപണവുമായി ബന്ധുക്കള്‍; പൊലീസ് അപകടമരണമായി അവസാനിപ്പിച്ചെന്ന് ആരോപണം"/>
    <meta property="og:description" content="Death Honour Kiling Kerala Police Keralanews Wayanad Kerala മീനങ്ങാടി: വയനാട് മീനങ്ങാടിയില്‍ രണ്ട് വര്‍ഷം മുന്‍പ് അപകടത്തെ തുടര്‍ന്ന് യുവാവ് മരിച്ച സംഭവം ദുരഭിമാനക്കൊലയാണ"/>
  </head>
  <body>
    <article>
      <h1>വയനാട്ടില്‍ രണ്ട് വര്‍ഷം മുന്‍പ് മരിച്ച യുവാവിന്റേത് ദുരഭിമാനക്കൊലയെന്ന ആരോപണവുമായി ബന്ധുക്കള്‍; പൊലീസ് അപകടമരണമായി അവസാനിപ്പിച്ചെന്ന് ആരോപണം</h1>
      <address><time datetime="2019-11-10T12:32:00+00:00">10 Nov 2019, 12:32</time> by <a rel="author">ന്യൂസ് ഡെസ്‌ക്</a></address>
      <p>മീനങ്ങാടി: വയനാട് മീനങ്ങാടിയില്‍ രണ്ട് വര്‍ഷം മുന്‍പ് അപകടത്തെ തുടര്‍ന്ന് യുവാവ് മരിച്ച സംഭവം ദുരഭിമാനക്കൊലയാണെന്ന ആരോപണവുമായി ബന്ധുക്കള്‍. 24 ന്യൂസാണ് വാര്‍ത്ത റിപ്പോര്‍ട്ട് ചെയ്തത്.</p>
      <p>മീനങ്ങാടി ദാസനക്കരയിലെ അബിന്റെ മരണം അപകടമരണമല്ല എന്നും സുഹൃത്തിനും കാമുകിയുടെ വീട്ടുകാര്‍ക്കും അബിന്റെ മരണത്തില്‍ പങ്കുണ്ടെന്നുമാണ് അബിന്റെ ബന്ധുക്കള്‍ പറയുന്നത്.</p>
      <p>2016 ജൂണ്‍ ആറിനാണ് സംഭവം നടക്കുന്നത്. അബിനെ സുഹൃത്ത് ബന്ധുവീട്ടില്‍ നിന്ന് വിളിച്ചു കൊണ്ടുപോകുകയായിരുന്നു. പിന്നീട് ബൈക്ക് അപകടത്തില്‍പ്പെട്ടെന്നും കോഴിക്കോട്ടേക്ക് വിദഗ്ധ ചികിത്സക്ക് കൊണ്ടുപോകണമെന്നുമുള്ള വിവരമാണ് ബന്ധുക്കള്‍ക്ക് ലഭിച്ചത്.</p>
      <related>
        <a href="https://www.doolnews.com/mullappally-ramachandran-s-article-in-veekshanam928.html?utm_source=doolnews&amp;utm_medium=related"/>
      </related>
      <p>മെഡിക്കല്‍ കോളേജില്‍ ചികിത്സയിലിരിക്കെ പതിനാറാം ദിവസം അബിന്‍ മരണപ്പെട്ടു. മരിക്കുന്നതിന് മുന്‍പ് സുഹൃത്ത് തന്നെ ചതിച്ചെന്ന് സഹോദരിയോട് അബിന്‍ പറഞ്ഞെങ്കിലും പൊലീസ് മുഖവിലക്കെടുത്തില്ലെന്ന് സഹോദരി പറഞ്ഞതായി 24 ന്യൂസ് റിപ്പോര്‍ട്ട് ചെയ്തു.</p>
      <p>പേര്യവരയാലിലെ പെണ്‍കുട്ടിയുമായുണ്ടായിരുന്ന അടുപ്പമാണ് അബിന്റെ മരണത്തിനു പിന്നിലെ കാരണമെന്നാണ് അബിന്റെ അച്ഛന്‍ പറയുന്നത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>സഹോദരിയുമായുള്ള ബന്ധത്തില്‍ നിന്ന് പിന്മാറിയില്ലെങ്കില്‍ തലകൊയ്യുമെന്ന് അബിനെ യുവതിയുടെ സഹോദരന്‍ ഭീഷണിപ്പെടുത്തിയതായി ആരോപണമുണ്ട്. അബിന്‍ വഴങ്ങാതിരുന്നതോടെ സുഹൃത്തിന്റെ സഹായത്തോടെ അപകടത്തില്‍പ്പെടുത്തിയെന്നാണ് ബന്ധുക്കള്‍ ആരോപിക്കുന്നത്.</p>
      <p>എന്നാല്‍, അബിന്റേത്  അപകട മരണമാണെന്ന് പറഞ്ഞാണ് പൊലീസ് കേസ് അവസാനിപ്പിച്ചത്.<br/>പെണ്‍കുട്ടിയുടെ ബന്ധു പൊലീസില്‍ ഉണ്ടായിരുന്നെന്നും ആ ബന്ധം ഉപയോഗിച്ച് കേസ് അപകടമരണമാക്കി തീര്‍ത്തെന്നാണ് അബിന്റെ ബന്ധുക്കള്‍ പറയുന്നത്.</p>
      <p>അബിന് ഹൃദയ സംബന്ധമായ ഒരു അസുഖമുണ്ടായിരുന്നുവെന്നും അപകടം പറ്റിയില്ലെങ്കിലും അബിന്‍ മരിക്കുമായിരുന്നു എന്നും പൊലീസ് പറഞ്ഞതായി അബിന്റെ അമ്മ പറഞ്ഞു.<br/>കേസില്‍ പുനരന്വേഷണം വേണമെന്നാണ് ബന്ധുക്കള്‍ ആവശ്യപ്പെടുന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>&amp;</p>
      <figure>
        <iframe src="https://www.youtube.com/embed/9OUbs66OduM" width="500" height="281" data-service="Youtube" scrolling="no"/>
      </figure>
    </article>
  </body>
</html>