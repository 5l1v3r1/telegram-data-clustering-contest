<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546149.html/%D9%85%D8%AC%D9%84%D8%B3-%D8%AF%D8%B1-%D9%86%D8%B8%D8%A7%D8%B1%D8%AA-%D9%87%D8%A7-%D9%86%D8%A7%DA%A9%D8%A7%D8%B1%D8%A2%D9%85%D8%AF-%D8%B9%D9%85%D9%84-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T12:52:00+00:00"/>
    <meta property="og:title" content="مجلس در نظارت‌ها ناکارآمد عمل کرده است"/>
    <meta property="og:description" content="عضو کمیسیون اجتماعی مجلس شورای اسلامی گفت: مجلس شورای اسلامی در زمینه نظارت عملکرد خوبی نداشته و این موضوع به عنوان یکی از ضعف های آن محسوب می شود."/>
  </head>
  <body>
    <article>
      <h1>مجلس در نظارت‌ها ناکارآمد عمل کرده است</h1>
      <h2>عضو کمیسیون اجتماعی مجلس شورای اسلامی:</h2>
      <address>
        <time datetime="2019-11-10T12:52:00+00:00">10 Nov 2019, 12:52</time>
      </address>
      <p>عضو کمیسیون اجتماعی مجلس شورای اسلامی گفت: مجلس شورای اسلامی در زمینه نظارت عملکرد خوبی نداشته و این موضوع به عنوان یکی از ضعف های آن محسوب می شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ احمد بیگدلی امروز در گفت و گو با خبرنگار <a href="http://www.mojerasa.ir/">موج رسا;</a> اظهار داشت: مجلس شورای اسلامی همواره در زمینه نظارت های لازم دچار ضعف بوده است.</p>
      <p>وی با بیان اینکه در کل کشور این نظارت ها ضعیف است،بیان داشت: این ضعف نظارت ها موجب شده تا مردم نیز گاهی با مشکلات ریز و درشت دست و پنجه نرم کنند.</p>
      <p>عضو کمیسیون اجتماعی مجلس شورای اسلامی یکی دیگر از نقاط ضعف مجلس شورای اسلامی را قانونگذاری بیش از حد عنوان کرد و گفت: زمان بسیاری در مجلس صرف قانونگذاری می شود در حالی که به این تعداد قانونگذاری در کشور نیاز نیست.</p>
      <p>بیگدلی با بیان اینکه کشورهای پیشرفته از جمله فرانسه که دارای تاریخ و تمدن بیشتری از ما هستند،زمان کمتری به قانونگذاری اختصاص می دهند، افزود: ما هر روز در حال قانونگذاری هستیم.</p>
      <p>وی با اشاره به وجود قوانین موازی و قوانین متعدد در کشور، تصریح کرد: این نوع قانونگذاری موجب سردرگمی و ایجاد مشکلات برای مردم می شود.</p>
      <p>عضو کمیسیون اجتماعی مجلس شورای اسلامی ادامه داد: ضروری است مجلس به جای برگزاری هر هفته سه جلسه و هر جلسه 4 ساعت برای قانونگذاری،در زمینه نظارت جدی تر گام بردارد.</p>
      <p>بیگدلی با بیان اینکه مجلس شورای اسلامی مباحث بیشتری را کمیسیون ها پیگیری کند، خاطرنشان کرد: باید فقط در مواقع ضروری و نیاز قانونگذاری انجام شود.</p>
      <p>وی خاطرنشان کرد: ضروری است مجلس شورای اسلامی قوانین مشکل دار را حل کرده و به قانونگذاری بیش از حد روی نیاورد.</p>
      <p>این نماینده ادامه داد: مجلس شورای اسلامی در سیاست خارجی همراه با منویات مقام معظم رهبری حرکت کرد و  از انسجام خوبی برخوردار بود.</p>
      <p>انتهای پیام/</p>
    </article>
  </body>
</html>