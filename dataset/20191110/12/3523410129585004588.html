<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639215/%D8%A7%D8%B9%D8%B7%D8%A7%DB%8C-%D9%85%D8%B9%D8%A7%D9%81%DB%8C%D8%AA-%D8%AF%D8%B1-%D9%85%D9%86%D8%A7%D8%B7%D9%82-%D8%A2%D8%B2%D8%A7%D8%AF-%D9%82%D8%A7%DA%86%D8%A7%D9%82-%DA%A9%D8%A7%D9%84%D8%A7-%D8%B1%D8%A7-%D8%AA%D8%B4%D8%AF%DB%8C%D8%AF-%D9%85%DB%8C-%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T12:36:00+00:00"/>
    <meta property="og:title" content="اعطای معافیت در مناطق آزاد، قاچاق کالا را تشدید می کند"/>
    <meta property="og:description" content="عضو کمیسیون اقتصادی مجلس گفت: تمدید معافیت مناطق آزاد موجب تشدید قاچاق کالا به کشور می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/639215/%D8%A7%D8%B9%D8%B7%D8%A7%DB%8C-%D9%85%D8%B9%D8%A7%D9%81%DB%8C%D8%AA-%D8%AF%D8%B1-%D9%85%D9%86%D8%A7%D8%B7%D9%82-%D8%A2%D8%B2%D8%A7%D8%AF-%D9%82%D8%A7%DA%86%D8%A7%D9%82-%DA%A9%D8%A7%D9%84%D8%A7-%D8%B1%D8%A7-%D8%AA%D8%B4%D8%AF%DB%8C%D8%AF-%D9%85%DB%8C-%DA%A9%D9%86%D8%AF">اعطای معافیت در مناطق آزاد، قاچاق کالا را تشدید می کند</a>
      </h1>
      <h2>عضو کمیسیون اقتصادی مجلس گفت: تمدید معافیت مناطق آزاد موجب تشدید قاچاق کالا به کشور می‌شود.</h2>
      <address><time datetime="2019-11-10T12:36:00+00:00">10 Nov 2019, 12:36</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سید ناصر موسوی لارگانی با اشاره به <b>معافیت‌ مالیات بر ارزش افزوده</b> در <b>مناطق آزاد،</b> اظهار داشت: در صورتی که این مناطق در جهت اهداف از پیش تعیین شده خود در حرکت بوده و نقش اساسی خود را برای رشد و توسعه صادرات غیر نفتی ایفا کنند، می‌باید مشمول معافیت مالیات بر ارزش افزوده شوند اما آنچه که تاکنون در این مناطق رخ داده بر خلاف اهداف اصلی آنها بوده است.</p>
      <p>وی افزود: فعالان اقتصادی در مناطق آزاد باید کالاهای تولیدی خود را به خارج از کشور صادر کرده و به هیچ وجه کالاهای خود را به سرزمین اصلی وارد نکنند اما در حال حاضر این مناطق بستری برای واردات کالاهای خارجی شده‌اند که در صورت ادامه یافتن این روند، تولیدکنندگان داخلی در سرزمین اصلی دچار مشکلات و آسیب‌های جبران ناپذیر خواهند شد چرا که معافیت از پرداخت مالیات بر ارزش افزوده در این مناطق، رقابت را برای تولیدکنندگان در سرزمین اصلی سخت می‌کند.</p>
      <p>عضو کمیسیون اقتصادی مجلس با بیان اینکه مناطق آزاد یکی از معابر مهم قاچاق کالا در کشور هستند، گفت: هرچند این ادعا توسط مسئولان این مناطق رد می‌شود اما متاسفانه بررسی‌های انجام شده نشان می‌دهد، مناطق آزاد یکی از راه‌های موجود برای واردات کالای قاچاق به کشور هستند و تمدید معافیت مالیات بر ارزش افزوده در این مناطق باعث تشدید این معضل خواهد شد.</p>
      <p>وی وضعیت فعلی مناطق آزاد را بر خلاف رسالت اصلی این مناطق دانست و افزود: اهداف اصلی پیش‌بینی شده برای این مناطق افزایش تولید و توسعه صادرات غیرنفتی بوده اما در شرایط فعلی، معافیت پایه‌های مالیاتی در این مناطق، سیاستگذاری غلطی است.</p>
      <p>امکان حذف معافیت مالیات بر ارزش افزوده در مناطق آزاد وجود دارد</p>
      <p>لارگانی با اشاره به نحوه بررسی لایحه اصلاح قانون مالیات بر ارزش افزوده در کمیسیون اقتصادی گفت: علی رغم اینکه در بررسی اولیه کمیسیون اقتصادی، معافیت این پایه مالیاتی در مناطق آزاد حذف شد اما قبل از ارسال این لایحه به صحن علنی، هیئت رئیسه جدید کمیسیون اقتصادی، جلسه‌ای غیر رسمی تشکیل داد و به دنبال آن، مجددا معافیت مالیات بر ارزش افزوده در مناطق آزاد در این لایحه گنجانده شد.</p>
      <p>عضو کمیسیون اقتصادی مجلس حذف معافیت مالیات بر ارزش افزوده در مناطق آزاد را محتمل دانست و اظهار داشت: در حال حاضر بعضی از مواد لایحه اصلاح قانون مالیات بر ارزش افزوده به کمیسیون اقتصادی ارجاع داده شده است و با توجه به حضور نمایندگان سازمان امور مالیاتی و همچنین بخش خصوصی در جلسات کمیسیون اقتصادی ، هنوز هم امکان حذف معافیت‌ مالیات بر ارزش افزوده در مناطق آزاد وجود دارد.</p>
    </article>
  </body>
</html>