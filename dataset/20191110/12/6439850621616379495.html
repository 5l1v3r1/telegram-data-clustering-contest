<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459949/%E0%A6%85%E0%A6%B8%E0%A7%8D%E0%A6%9F%E0%A7%8D%E0%A6%B0%E0%A7%87%E0%A6%B2%E0%A6%BF%E0%A7%9F%E0%A6%BE%E0%A7%9F-%E0%A6%A6%E0%A6%BE%E0%A6%AC%E0%A6%BE%E0%A6%A8%E0%A6%B2%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A9-%E0%A6%A8%E0%A6%BF%E0%A6%96%E0%A7%8B%E0%A6%81%E0%A6%9C-%E0%A7%AD"/>
    <meta property="og:site_name" content="Daily Janakantha"/>
    <meta property="article:published_time" content="2019-11-10T12:00:00+00:00"/>
    <meta property="og:title" content="অস্ট্রেলিয়ায় দাবানলে নিহত ৩ ॥ নিখোঁজ ৭"/>
    <meta property="og:description" content="অনলাইন ডেস্ক ॥ অস্ট্রেলিয়ায় ভয়াবহ দাবানলে তিনজন নিহত হয়েছেন, নিখোঁজ অন্তত সাতজন। আগুন থেকে বাঁচতে ঘর ছেড়েছে হাজারও মানুষ। আজ রবিবার আন্তর্জাতিক সংবাদমাধ্যম এ তথ্য জানায়। ৮ নভেম্বর অস্ট্রেলিয়ার দক্ষিণ-পূর্বাঞ্চলীয় রাজ্য নিউ সাউথ ওয়েলস এবং উত্তর-পূর্বাঞ্চলীয় রাজ্য কুইন্সল্যান্ডের বিভিন্ন এলাকায় ছড়িয়ে পড়া এ দাবানল এখনো ..."/>
  </head>
  <body>
    <article>
      <h1>অস্ট্রেলিয়ায় দাবানলে নিহত ৩ ॥ নিখোঁজ ৭</h1>
      <address>
        <time datetime="2019-11-10T12:00:00+00:00">10 Nov 2019, 12:00</time>
      </address>
      <figure>
        <img src="http://www.dailyjanakantha.com/files/201911/1573390800_13.jpg"/>
      </figure>
      <p>অনলাইন ডেস্ক ॥ অস্ট্রেলিয়ায় ভয়াবহ দাবানলে তিনজন নিহত হয়েছেন, নিখোঁজ অন্তত সাতজন। আগুন থেকে বাঁচতে ঘর ছেড়েছে হাজারও মানুষ।</p>
      <p>আজ রবিবার আন্তর্জাতিক সংবাদমাধ্যম এ তথ্য জানায়। ৮ নভেম্বর অস্ট্রেলিয়ার দক্ষিণ-পূর্বাঞ্চলীয় রাজ্য নিউ সাউথ ওয়েলস এবং উত্তর-পূর্বাঞ্চলীয় রাজ্য কুইন্সল্যান্ডের বিভিন্ন এলাকায় ছড়িয়ে পড়া এ দাবানল এখনো নিয়ন্ত্রণে আসেনি।</p>
      <p>শনিবার দাবানলের দ্বিতীয় দিনে কর্মকর্তারা জানান, মৃতের সংখ্যা আরও বাড়তে পারে।</p>
      <p>প্রধানমন্ত্রী স্কট মরিসন বলেন, দাবানলে একশ’ স্থানের আগুন নিয়ন্ত্রণে আনতে ১৩শ’ দমকলকর্মীকে সহযোগিতা করতে প্রয়োজনে সেনাবাহিনী নামানো হবে। আগুনে যাদের পরিবারের সদস্য প্রাণ হারিয়েছেন, তাদের প্রতি আমি শোকপ্রকাশ করছি।</p>
      <p>এদিকে, আগুন নেভাতে স্বেচ্ছাসেবকের কাজ করছেন হাজারও বেসামরিক নাগরিক। এছাড়া, কুইন্সল্যান্ডে হাজারও মানুষ রাত কাটিয়েছেন আশ্রয়কেন্দ্রে।</p>
      <p>নিউ সাউথ ওয়েলসে ১৫০টির বেশি বাড়ি ভস্মীভূত হয়েছে বলে জানিয়েছেন দমকলকর্মীরা। ঝড়ো বাতাস ও ৩৫ ডিগ্রি সেলসিয়াস তাপমাত্রায় বিশেষ করে খরা কবলিত এলাকায় দাবানল দ্রুত ছড়িয়ে পড়ছে।</p>
      <p>শনিবার নিউ সাউথ ওয়েলসের রুরাল ফায়ারসার্ভিস কমিশনার শেন ফিজসিমন্স বলেন, আগামী সপ্তাহেও দাবানল খুব একটা কমবে না। ডিসেম্বর, জানুয়ারি ও ফেব্রুয়ারি মাস জুড়ে গ্রীষ্মকালে দাবানল অব্যাহত থাকতে পারে।</p>
      <p>দাবানল ছড়িয়ে পড়েছে অস্ট্রেলিয়ার উপকূলে এক হাজার কিলোমিটার এলাকায়। ইতোমধ্যে এলাকা ছাড়ার সময় পেরিয়ে যাওয়ায় আশ্রয়কেন্দ্রে যেতে বলা হয়েছে স্থানীয়দের।</p>
      <p>নিউ সাউথ ওয়েলসে গত মাস থেকে এখন পর্যন্ত হাজার খানেক অগ্নিকাণ্ডের ঘটনা ঘটেছে। সেসময় বাড়ি রক্ষা করতে গিয়ে মারা গেছেন দু’জন।</p>
      <p>গত সপ্তাহে এক দাবানলে প্রায় দুই হাজার হেক্টর জমি পুড়ে গেছে। এতে হাজার হাজার বন্যপ্রাণী- বিশেষ করে অসংখ্য কোয়ালা মারা গেছে বলে আশঙ্কা করা হচ্ছে।</p>
      <p>দাবানল নিয়ন্ত্রণে প্লেন ব্যবহার করা হচ্ছে। তবে, বৃষ্টি না থাকায় খরাপ্রবণ এলাকায় আগুন সহজেই নিয়ন্ত্রণে আসছে না।</p>
    </article>
  </body>
</html>