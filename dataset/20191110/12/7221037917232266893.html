<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/fatih-erbakandan-cumhurbaskani-erdogana-cagri/926655"/>
    <meta property="og:site_name" content="medya faresi"/>
    <meta property="article:published_time" content="2019-11-10T12:38:00+00:00"/>
    <meta property="og:title" content="Fatih Erbakan'dan Cumhurbaşkanı Erdoğan'a çağrı"/>
    <meta property="og:description" content="Yeniden Refah Partisi Genel Başkanı Fatih Erbakan, Cumhurbaşkanı Recep Tayyip Erdoğan'ın 13 Kasım'da ABD'ye gideceğini açıklaması sonrası Türkiye'nin âli çıkarları gereği bu ziyaretin yeniden gözden geçirilmesi gerektiğini söyledi."/>
  </head>
  <body>
    <article>
      <h1>Fatih Erbakan'dan Cumhurbaşkanı Erdoğan'a çağrı</h1>
      <h2>Yeniden Refah Partisi Genel Başkanı Fatih Erbakan, Cumhurbaşkanı Recep Tayyip Erdoğan'ın 13 Kasım'da ABD'ye gideceğini açıklaması sonrası Türkiye'nin âli çıkarları gereği bu ziyaretin yeniden gözden geçirilmesi gerektiğini söyledi.</h2>
      <address>
        <time datetime="2019-11-10T12:38:00+00:00">10 Nov 2019, 12:38</time>
      </address>
      <p>Yeniden Refah Partisi Genel Başkanı Fatih Erbakan, ABD gezisine çıkmaya hazırlanan Cumhurbaşkanı Recep Tayyip Erdoğan'a, "Trump özür dilemediği müddetçe, Cumhurbaşkanımızın ABD'ye ziyaret yapmasının asla uygun olmayacağını ve Türkiye'nin çıkarlarıyla bağdaşmayacağını altını çizerek ifade etmek isteriz" çağrısında bulundu.</p>
      <p><a href="https://www.sozcu.com.tr/2019/gundem/erbakandan-erdogana-cagri-5442044/">Sözcü'den Veli Toprak'ın haberine göre</a>, Yeniden Refah Partisi Genel Başkanı Fatih Erbakan, Cumhurbaşkanı Recep Tayyip Erdoğan'ın 13 Kasım'da ABD'ye gideceğini açıklaması sonrası Türkiye'nin âli çıkarları gereği bu ziyaretin yeniden gözden geçirilmesi gerektiğini söyledi.</p>
      <p>"ABD yıllarca Suriye'nin kuzeyindeki teröristleri eğitip binlerce TIR dolusu ağır silahla donattı" diyen Erbakan, "ABD yönetimi bununla da kalmayıp, sözde Ermeni Soykırımı iftirasını yeniden gündeme taşıyarak Türkiye'yi zor durumda bırakmaya çalışmıştır" ifadesini kullandı. </p>
      <p>Trump'ın "Türkiye sözümüzden çıkacak olursa, ekonomisini mahvederiz" şeklindeki tehditkâr açıklamalarının da hafızalardaki tazeliğini koruduğunu belirten Erbakan, şöyle konuştu:</p>
      <p>"Geçtiğimiz ay içerisinde, bizzat ABD'nin beslediği ve büyüttüğü terör unsurlarına karşı ülkemizi korumak, sınır güvenliğimizi temin etmek maksadıyla, Suriye'nin kuzeyinde TSK tarafından gerçekleştirilen Barış Pınarı Harekatı ile ilgili olarak ‘sözde stratejik ortağımız' ABD'nin Türkiye'ye karşı takındığı olumsuz tavrı da unutmamamız gerekir."</p>
      <h3>'Mektup bardağı taşıran son damla'</h3>
      <p>ABD başkanının diplomatik teamüllere uymayan mektubuna değinen Erbakan şunları söyledi:</p>
      <p>"Bütün bunlar yetmezmiş gibi ABD'nin son marifeti de 9 Ekim 2019'da ABD Başkanı Donald Trump tarafından kaleme alınan ve yakın tarihimizdeki ‘Johnson Mektubu’nu çağrıştıran mektup olmuştur. Bu mektup, özelde Sayın Erdoğan'a, ama esasta Türkiye'ye yönelik olarak yazılmış, diplomatik nezaket kuralları ve siyasi teamüllerle uyuşmayan, hakaretvâri ve küçümseyici ifadeleri içeren, son derece talihsiz bir belgedir.</p>
      <p>Erbakan, "Ne yazık ki, aynen geçmişte askerlerimizin başına çuval geçirilmesi olayında olduğu gibi, bu mektupla ilgili olarak da diplomatik nota vererek gerekeni yapmak yerine, palyatif çözümlerle konu örtbas edilmeye çalışılmıştır. ABD yönetiminin bu kadar pervasız ve haddi aşan tavrına karşılık mevcut iktidar tarafından böyle bir yolun seçilmiş olmasını Türk dış politikası açısından büyük bir kayıp olarak değerlendiriyoruz.</p>
      <p>Bizler, mektup krizi uluslararası diplomatik teamüllere uygun biçimde ve milletimizi tatmin edecek şekilde çözümlenmedikçe, Trump Sayın Cumhurbaşkanımızdan ve milletimizden özür dilemediği müddetçe, Sayın Cumhurbaşkanı'nın ABD'ye ziyaret yapmasının asla uygun olmayacağını ve Türkiye'nin çıkarlarıyla bağdaşmayacağını altını çizerek ifade etmek isteriz."</p>
    </article>
  </body>
</html>