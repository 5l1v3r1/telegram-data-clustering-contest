<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620790/%D8%B3%D9%84%D8%A8%D8%B1%DB%8C%D8%AA%DB%8C%E2%80%8C%D9%87%D8%A7-%D8%B4%D8%AE%D8%B5%D8%A7-%D8%A8%D8%B1%D8%A7%DB%8C-%D8%B2%D9%84%D8%B2%D9%84%D9%87%E2%80%8C%D8%B2%D8%AF%DA%AF%D8%A7%D9%86-%D9%BE%D9%88%D9%84-%D8%AC%D9%85%D8%B9%E2%80%8C%D8%A2%D9%88%D8%B1%DB%8C-%D9%86%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T12:40:00+00:00"/>
    <meta property="og:title" content="سلبریتی‌ها شخصا برای زلزله‌زدگان پول جمع‌آوری نکنند"/>
    <meta property="og:description" content="رئیس جمعیت هلال احمر کشورمان از افراد و چهره‌های شناخته شده خواست تا اگر چنانچه قصد جمع آوری کمک برای زلزله‌زدگان را دارند، این اقدام را با محوریت هلال احمر و به حساب این جمعیت انجام دهند."/>
  </head>
  <body>
    <article>
      <h1>سلبریتی‌ها شخصا برای زلزله‌زدگان پول جمع‌آوری نکنند</h1>
      <h2>رییس جمعیت هلال احمر:</h2>
      <address>
        <time datetime="2019-11-10T12:40:00+00:00">10 Nov 2019, 12:40</time>
      </address>
      <p>
        <i>رئیس جمعیت هلال احمر کشورمان از افراد و چهره‌های شناخته شده خواست تا اگر چنانچه قصد جمع آوری کمک برای زلزله‌زدگان را دارند، این اقدام را با محوریت هلال احمر و به حساب این جمعیت انجام دهند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>جمع‌آوری کمک‌های مردمی از سوی چهره های شناخته شده در زمان حوادث و بلایا موضوع تازه ای نیست اما در یکی دو سال اخیر این روند به دلیل عدم شفافیت مالی و بی اطلاعی کمک کنندگان از نحوه هزینه‌کرد، منجر به حساسیت‌هایی شده است تا جایی که با دستور مقام قضایی حساب بانکی برخی از افرادی که اقدام به جمع‌آوری کمک کرده بودند، بسته شد و برخی از این افراد با ارائه گزارش‌های مالی موفق به بازگشایی مجدد حساب‌شان شدند.</p>
      <p>علی اصغر پیوندی - رئیس جمعیت هلال احمر ایران در گفت‌وگو با ایسنا، درباره جمع آوری کمک های مردمی برای کمک به زلزله زدگان آذربایجان شرقی اظهار کرد: ما یک کد دستوری را در هلال احمر برای کمک به زلزله زدگان انتخاب کردیم که بر اساس این کد تمام مبلغ کمک شده صرفاً به حساب زلزله زدگان آذربایجان شرقی منظور شده و برای آنان هزینه خواهد شد.</p>
      <p>پیوندی در مورد ورود سلبریتی‌ها و چهره‌های شناخته شده برای جمع‌آوری کمک نیز گفت: واقعیت این است که مردم ما مردمی نوع دوست و مهربان هستند که قطعاً به همنوعان شان کمک می‌کنند بنابراین درخواست ما از افرادی که قصد دارند به هر طریقی اقدام به جمع‌آوری کمک کنند این است که شخصا به این مسائل ورود نکرده و با توجه به مقرراتی که وجود دارد، تلاش کنند تا جمع آوری کمک ها از سوی هلال احمر انجام شود.</p>
      <p>وی ادامه داد: درخواست ما از مردم نیز این است که کمک های نقدی خود را به حساب هلال احمر واریز کنند و از پرداخت این مبالغ به افراد غیر خودداری شود.</p>
      <p>رئیس جمعیت هلال احمر با اشاره به اقدامات انجام شده از سوی دادستانی در موارد پیشین اظهار کرد: جمعیت هلال احمر با اشرافی که بر یک منطقه و بحران دارد، بهتر از هر نهاد دیگری می‌تواند نسبت به هزینه‌کرد کمک‌های مردمی اقدام کند؛ چرا که ما با اطلاع از شرایط تمام افراد اقدام به توزیع کمک‌های مردمی خواهیم کرد.</p>
      <p>وی در مورد افرادی که ممکن است با خودروی شخصی برای کمک به زلزله زدگان به این مناطق بروند، گفت: خوشبختانه در همان روزهای نخست زلزله اقدامات خوبی صورت گرفته و امور مربوط به اسکان اضطراری به طور کامل انجام شده است؛ در همین راستا نیز لازم است تاکید کنم که هیچ نیازی به حضور شهروندان در مناطق زلزله‌زده نیست.</p>
      <p>وی در پایان درباره اینکه هلال احمر تا چه زمانی در کنار زلزله زدگان خواهد بود، خاطرنشان کرد: تا هر زمانی که نیاز باشد ما در مناطق زلزله زده حضور خواهیم داشت؛ امیدوارم دیگر دستگاه‌ها همچون بنیاد مسکن استانداری نیز فرایند بازسازی را زودتر آغاز کنند تا مردم به خانه‌های خود بازگردند.</p>
    </article>
  </body>
</html>