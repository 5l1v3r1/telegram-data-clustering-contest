<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231542/"/>
    <meta property="og:site_name" content="Українська правда"/>
    <meta property="article:published_time" content="2019-11-10T12:25:13+00:00"/>
    <meta property="og:title" content="У МВС розповіли про хитрий хід РФ щодо Мазура й попередили інших"/>
    <meta property="og:description" content="На затриманого в Польщі українського ветерана Ігоря Мазура Росією було виставлено не червону картку Інтерполу, а спеціальне циркулярне повідомлення, розповсюдження якого було обмежено певними країнами."/>
  </head>
  <body>
    <article>
      <h1>У МВС розповіли про хитрий хід РФ щодо Мазура й попередили інших</h1>
      <address>
        <time datetime="2019-11-10T12:25:13+00:00">10 Nov 2019, 12:25</time>
      </address>
      <p>На затриманого в Польщі українського ветерана Ігоря Мазура Росією було виставлено не червону картку Інтерполу, а спеціальне циркулярне повідомлення, розповсюдження якого було обмежено певними країнами.</p>
      <p><b>Джерело</b>: Директор департаменту комунікацій МВС Артем Шевченко в <a href="https://www.facebook.com/artem.shevchenko.9?__tn__=lC-R&amp;eid=ARA2CR2rin2lkeF0-4B8Sq2rKLLjBMu61gc4X2yHqAeJQWS9IcoUnkq46M79WvmWnT-utGILu7Zkb4ng&amp;hc_ref=ARST6iN8LmyYVPhA71F5gg68p9-H7oAGa7GKsucwqK3GzNQpiQl5aFdRFczrvS57C30">Facebook</a></p>
      <p><b>Пряма мова:</b> "На затриманого у Польщі українського ветерана війни з РФ унсовця Ігоря Мазура "Тополю" було виставлено не червону картку Інтерполу, яка одразу кидається в очі нашим поліцейським і прикордонникам під час перетину кордону, а спеціальне циркулярне повідомлення, щось на кшталт оперативного орієнтування про затримання, розповсюдження якого було обмежено певними країнами.</p>
      <p>З огляду на механізм оголошення у розшук Росією нашого ветерана, є ознаки зловживання Статутом Інтерполу".</p>
      <p><b>Деталі</b>: Шевченко також не виключив спецоперації за участю російської агентури.</p>
      <p>Він нагадав, що період, коли сталися "злочини", за які в РФ хочуть судити "Тополю" охоплює 1994-2000 роки, тобто перша-початок другої чеченських війн. "Розслідування" кримінального провадження за цими фактами датоване у росіян аж 2014 роком.</p>
      <p><b>Пряма мова</b>: "А саме циркулярне орієнтування було прислане полякам вже 2019 року. Тобто не виключено, що хтось із тих осіб, які могли знати, що Ігор "Тополя" запрошений чи збирається у листопаді їхати у Польщу, дали знати про це росіянам, а ті швидко прислали туди саме таке повідомлення про затримання, яке мінімізовувало обізнаність про це поліцейських українського бюро Інтерполу".</p>
      <p><b>Деталі</b>: За словами Шевченка, представникам українського бюро Інтерполу раніше вдавалося вчасно виявляти подібні, більш помітні у базах даних, сфальсифіковані повідомлення про розшук у випадках із політиками Арсенієм Яценюком, Рефатом Чубаровим, Анатолієм Гриценком та воєначальниками Степаном Полтораком, Віктором Муженком і вчасно роз’яснювати Генеральному секретаріату Інтерполу безглуздість таких звинувачень росіян.</p>
      <p>Він зазначив, що ризик збільшується, якщо особа не дуже відома і використовуються приховані механізми оголошення у розшук, як у випадку із "Тополею".</p>
      <p><b>Пряма мова</b>: "Відтак МВС України наполегливо радить тим українським громадянам, зокрема ветеранам війни з РФ, які відчувають ризик бути затриманими у третіх країнах за псевдозвинуваченнями для подальшої видачі у Мордор, ретельно та уважно ставитися до планування закордонних подорожей та розповсюдження інформації про них".</p>
      <p><b>Передісторія</b>:</p>
      <ul>
        <li>У суботу в Польщі за запитом РФ <a href="https://www.pravda.com.ua/news/2019/11/9/7231476/">затримали </a>одного з лідерів "УНА-УНСО", ветерана війни на Донбасі Ігоря Мазура з позивним "Тополя".</li>
        <li>Пізніше з ним <a href="https://www.pravda.com.ua/news/2019/11/9/7231479/">зустрівся </a>український консул. </li>
        <li>МВС України у зв'язку з затриманням Мазура <a href="https://www.pravda.com.ua/news/2019/11/9/7231484/">привернуло </a>увагу Інтерполу до спроби РФ неправомірно використати його інструменти для політично вмотивованих переслідувань українців.</li>
        <li>У Києві під посольством Польщі пройшла <a href="https://www.pravda.com.ua/news/2019/11/9/7231490/">акція </a>на підтримку Мазура.</li>
        <li>Віцеспікер Сейму Польщі Малґожата Ґошєвська <a href="https://www.pravda.com.ua/news/2019/11/9/7231501/">запевнила</a>, що затримання Мазура в Польщі є "виключно технічним" кроком і що вона гарантує невинність затриманого.</li>
        <li>Засідання суду з обрання запобіжного заходу Мазуру <a href="https://www.pravda.com.ua/news/2019/11/10/7231539/">призначено </a>на 16:00 в м.Люблін.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/10/7231539/"/>
        <a href="https://www.pravda.com.ua/news/2019/11/9/7231508/"/>
        <a href="https://www.pravda.com.ua/news/2019/11/9/7231501/"/>
      </related>
    </article>
  </body>
</html>