<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ne-viklyuchena-i-specoperaciya-za-uchastyu-rosiyskoyi-agenturi-mvs-pro-zatrimannya-mazura-329129_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T12:26:00+00:00"/>
    <meta property="og:title" content="Не виключена і спецоперація за участю російської агентури — МВС про затримання Мазура"/>
    <meta property="og:description" content="Українця затримали за спеціальним циркуляром.  "/>
  </head>
  <body>
    <article>
      <h1>Не виключена і спецоперація за участю російської агентури — МВС про затримання Мазура</h1>
      <h2>Українця затримали за "спеціальним циркуляром".  </h2>
      <address>
        <time datetime="2019-11-10T12:26:00+00:00">10 Nov 2019, 12:26</time>
      </address>
      <p>На затриманого у Польщі українського ветерана війни Ігоря Мазура "Тополю" було виставлено не червону картку Інтерполу, а спеціальне циркулярне повідомлення, розповсюдження якого було обмежено певними країнами, що прямо вказує на зловживання Росією Статутом Інтерполу, заявив речник Міністерства внутрішніх справ України Артем Шевченко.</p>
      <p>За його словами "червона картка" Інтерполу одразу кидається в очі під час перетину кордону українським поліцейським і прикордонникам, а спеціальне циркулярне повідомлення - це щось на кшталт оперативного орієнтування про затримання, розповсюдження якого було обмежено певними країнами.</p>
      <p>"Але не виключена і спецоперація за участю російської агентури. Судіть самі. Період, коли сталися "злочини", за які москалі хочуть судити "Тополю" охоплює 1994-2000 роки, тобто перша-початок другої чеченських війн. "Розслідування" кримінального провадження, за цими фактами датоване у росіян аж 2014 роком, тобто періодом, коли вони вже затримали унсовця Карпюка, якого звинувачували у тому самому. А саме циркулярне орієнтування було прислане полякам вже 2019 року. Тобто не виключено, що хтось із тих осіб, які могли знати, що Ігор "Тополя" запрошений чи збирається у листопаді їхати у Польщу, дали знати про це росіянам, а ті швидко прислали туди саме таке повідомлення про затримання, яке мінімізовувало обізнаність про це поліцейських українського бюро Інтерполу", - написав Шевченко.</p>
      <p>Водночас МВС України наполегливо радить українським громадянам, зокрема ветеранам війни з РФ, які відчувають ризик бути затриманими у третіх країнах за псевдозвинуваченнями для подальшої видачі у Росію, ретельно та уважно ставитися до планування закордонних подорожей та розповсюдження інформації про них.</p>
      <p>Нагадаємо, що <a href="https://zn.ua/UKRAINE/v-polshe-po-zaprosu-rossii-zaderzhali-ukrainskogo-boyca-mazura-335479_.html"><b>Ігоря Мазура затримали на прикордонному пункті Дорогуськ</b></a> в Польщі за запитом Росії. У понеділок, 11 листопада, у місті Холм суд буде розглядати питання про взяття громадянина України під варту з метою екстрадиції в Російську Федерацію.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>