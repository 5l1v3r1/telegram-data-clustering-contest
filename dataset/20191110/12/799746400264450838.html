<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/10/7102860/"/>
    <meta property="og:site_name" content="Європейська правда"/>
    <meta property="article:published_time" content="2019-11-10T12:06:36+00:00"/>
    <meta property="og:title" content="Глава МЗС Німеччини застеріг Францію від підриву НАТО"/>
    <meta property="og:description" content="Міністр закордонних справ Німеччини Гайко Маас в неділю застеріг Францію від підриву Північноатлантичного альянсу."/>
  </head>
  <body>
    <article>
      <h1>Глава МЗС Німеччини застеріг Францію від підриву НАТО</h1>
      <address>
        <time datetime="2019-11-10T12:06:36+00:00">10 Nov 2019, 12:06</time>
      </address>
      <p>Міністр закордонних справ Німеччини Гайко Маас в неділю застеріг Францію від підриву Північноатлантичного альянсу.</p>
      <p>Свою позицію глава дипломатії Німеччини висловив у колонці для видання <a href="https://www.spiegel.de/">Der Spiegel</a> під назвою "Ми хочемо і потребуємо НАТО", повідомляє "Європейська правда".</p>
      <p>Маас зазначив, що події останнього часу, такі як виведення США своїх військ із Сирії без участі найближчих партнерів, вторгнення Туреччини у Сирію без попередження Європи і США і заява президента Франції про "смерть мозку" НАТО, піднімають питання надійності партнерів.</p>
      <p>"В останні роки неодноразово говорилося: Німеччина повинна взяти на себе більше відповідальності за мир  і безпеку у всьому світі. В цей історичний момент ми бачимо, що крім цього завдання є ще одне, ще більш нагальне: ми повинні взяти на себе відповідальність за збереження нашої власної безпеки в Європі і Німеччині взагалі", - зауважив міністр.</p>
      <p>Він наголосив, що Німеччина, прагнучи досягнути сильної Європи, повинна об'єднатися з  "французькими друзями" на цьому шляху.</p>
      <p>"Для Німеччини це зрозуміло: було б помилкою, якби ми підірвали НАТО. Без Сполучених Штатів ні Німеччина, ні Європа не зможуть ефективно захистити себе", - заявив глава МЗС Німеччини.</p>
      <p>"В майбутньому ми, європейці, повинні будемо взяти на себе набагато більше відповідальності за нашу безпеку. Ось чому разом з Францією ми докладаємо всіх зусиль, щоб побудувати Європу, яка набагато тісніше співпрацює в політиці безпеки", - додав він.</p>
      <p>Маас також підкреслив, що не можна допустити розколу європейців у сфері безпеки.</p>
      <p>Цього тижня активізувалась дискусія серед союзників у Альянсу після заяви президента Франції Макрона про <b><a href="https://www.eurointegration.com.ua/news/2019/11/7/7102758/">смерть мозку НАТО</a>.</b> У інтерв’ю журналу The Economist Макрон поскаржився на відсутність координації у прийнятті стратегічних рішень між Сполученими Штатами і їхніми союзниками по НАТО. </p>
      <p>Канцлерка Німеччини Ангела Меркель заявила, що <b><a href="https://www.eurointegration.com.ua/news/2019/11/7/7102775/">не поділяє</a></b> думку Макрона про ситуацію в Альянсі.</p>
      <related>
        <a href="https://www.eurointegration.com.ua/news/2019/11/8/7102810/"/>
        <a href="https://www.eurointegration.com.ua/news/2019/11/8/7102791/"/>
      </related>
    </article>
  </body>
</html>