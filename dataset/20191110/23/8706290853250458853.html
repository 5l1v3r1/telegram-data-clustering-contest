<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683439/to-minyma-tou-proedrou-tis-kinas-me-tin-afixi-tou-stin-ellada-tha"/>
    <meta property="og:site_name" content="enikos.gr"/>
    <meta property="article:published_time" content="2019-11-10T23:53:00+00:00"/>
    <meta property="og:title" content="Το μήνυμα του Προέδρου της Κίνας με την άφιξη του στην Ελλάδα: Θα χαράξουμε ένα σχέδιο διμερούς συνεργασίας"/>
    <meta property="og:description" content="Το μήνυμα πως με τις συναντήσεις του στην Ελλάδα θα ανοίξει ένα νέο κεφάλαιο στην ολοκληρωμένη στρατηγική εταιρική σχέση Ελλάδας και Κίνας...."/>
  </head>
  <body>
    <article>
      <h1>Το μήνυμα του Προέδρου της Κίνας με την άφιξη του στην Ελλάδα: Θα χαράξουμε ένα σχέδιο διμερούς συνεργασίας</h1>
      <address>
        <time datetime="2019-11-10T23:53:00+00:00">10 Nov 2019, 23:53</time>
      </address>
      <p>Το μήνυμα πως με τις συναντήσεις του στην Ελλάδα θα ανοίξει ένα νέο κεφάλαιο στην ολοκληρωμένη στρατηγική εταιρική σχέση Ελλάδας και Κίνας, έστειλε απόψε από την Αθήνα <a href="http://www.enikos.gr/international/683416/eftase-stin-athina-o-kinezos-proedros">ο Κινέζος Πρόεδρος Σι Τζινπίνγκ</a>, με γραπτή του δήλωση, αμέσως μετά την άφιξη του στη χώρα μας.</p>
      <p>Αναφερόμενος <a href="http://www.enikos.gr/international/683437/tin-triti-i-synantisi-tsipra-si-tzinpingk">στις επαφές του που θα έχει στην Αθήνα</a> με την ελληνική πολιτειακή και πολιτική ηγεσία, είπε πως «θα έχουμε σε βάθος συνομιλίες για την περαιτέρω ενίσχυση των δεσμών Κίνας-Ελλάδας κάτω από τις νέες συνθήκες, θα χαράξουμε ένα σχέδιο διμερούς συνεργασίας και θα ανοίξουμε ένα νέο κεφάλαιο στην ολοκληρωμένη στρατηγική εταιρική μας σχέση». Σε αυτό το πλαίσιο, εξέφρασε την πεποίθησή του «οι συντονισμένες προσπάθειες και από τις δύο πλευρές» θα καταστήσουν την επίσκεψή του πλήρως επιτυχημένη. Περαιτέρω σημείωσε πως οι ισχυρότεροι δεσμοί Ελλάδας και Κίνας και η ευρύτερη συνεργασία είναι προς το συμφέρον των δύο χωρών.</p>
      <p>«Έχω φέρει μαζί μου τη βαθιά φιλία του λαού μου προς τον λαό της Ελλάδας. Αυτή είναι ο πρώτος σταθμός του ταξιδιού μου στην Ευρώπη και τη Λατινική Αμερική. Μετά από μια ενδιάμεση στάση στη Ρόδο πριν από πέντε χρόνια, μου προκαλεί θετικά συναισθήματα το να έλθω ξανά στη χώρα αυτή, όπου το αρχαίο και το σύγχρονο συνδυάζονται τέλεια μεταξύ τους. Επιτρέψτε μου να επωφεληθώ αυτής της ευκαιρίας για να επεκτείνω, εξ ονόματος της κυβέρνησης και του λαού της Κίνας, να στείλω θερμούς χαιρετισμούς και τις καλύτερες ευχές προς την κυβέρνηση και τον λαό της Ελλάδας» ανέφερε εισαγωγικά ο Σι Τζινπίνγκ.</p>
      <p>Στη συνέχεια, μεταξύ άλλων, ο πρόεδρος της Κίνας ανέδειξε τα κοινά χαρακτηριστικά της ελληνικής και της κινέζικης κουλτούρας και έκανε λόγο για μια μακρά ιστορία φιλικών και αμοιβαία επωφελών ανταλλαγών.</p>
      <p>Εστιάζοντας στις διμερείς σχέσεις, επισημαίνει πως έχουν ισχυροποιηθεί τα τελευταία χρόνια, αναφέροντας ενδεικτικά τις «στενές ανταλλαγές υψηλού επιπέδου, την εμβάθυνση της πολιτικής εμπιστοσύνης και τη γόνιμη συνεργασία» στο πλαίσιο της κινεζικής πρωτοβουλίας «Μία Ζώνη, ένας Δρόμος», αλλά κυρίως με το πρότζεκτ στον Πειραιά. «Η στενή επικοινωνία και ο συντονισμός μας σε σημαντικά περιφερειακά και διεθνή ζητήματα όχι μόνο έχουν εξυπηρετήσει τα κοινά μας συμφέροντα, αλλά συνέβαλαν και στην ειρήνη, τη σταθερότητα, την ανάπτυξη και την ευημερία του κόσμου» προσέθεσε.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/683256/pavlopoulos-i-ellada-borei-na-leitourgisei-os-gefyra-metaxy-anato%0A%20%20%20%20%0A"/>
        <a href="http://www.enikos.gr/politics/683235/pavlopoulos-i-episkepsi-tou-proedrou-tis-kinas-stin-ellada-simato%0A%20%20%20%20%0A"/>
        <a href="http://www.enikos.gr/politics/683153/staikouras-stin-poiotita-prepei-na-estiasei-i-ellada%0A%20%20%20%20%0A"/>
        <a href="http://www.enikos.gr/politics/682949/tin-voulisi-tou-gia-tin-tonosi-tis-amyntikis-viomichanias-tis-cho%0A%20%20%20%20%0A"/>
        <a href="http://www.enikos.gr/politics/682692/piges-ypex-nea-selida-stis-ellinorosikes-scheseis%0A%20%20%20%20%0A"/>
        <a href="http://www.enikos.gr/politics/682700/mitsotakis-exi-simantika-ellinika-proionta-sti-symfonia-ee-kinas-%0A%20%20%20%20%0A"/>
        <a href="http://www.enikos.gr/politics/682716/dendias-meta-ti-synantisi-me-ton-lavrof-aparchi-enos-neou-kefalai%0A%20%20%20%20%0A"/>
        <a href="http://www.enikos.gr/politics/682567/i-selfie-tou-kyriakou-mitsotaki-me-tous-pilotous-meta-tin-epistro%0A%20%20%20%20%0A"/>
        <a href="http://www.enikos.gr/politics/682477/synentefxi-dendia-sto-praktoreio-ria-novosti-ti-eipe-gia-tis-elli%0A%20%20%20%20%0A"/>
      </related>
    </article>
  </body>
</html>