<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231574/"/>
    <meta property="og:site_name" content="Українська правда"/>
    <meta property="article:published_time" content="2019-11-10T23:29:48+00:00"/>
    <meta property="og:title" content="&quot;Шахтар&quot; та &quot;Динамо&quot; відреагували на расизм під час матчу"/>
    <meta property="og:description" content="Футбольний клуб “Шахтар” заявив, що засуджує будь-які прояви расизму, натомість у “Динамо” чекають розслідування інциденту та не поспішають звинувачувати вболівальників у нетерпимості щодо гравців “Шахтаря”."/>
  </head>
  <body>
    <article>
      <h1>"Шахтар" та "Динамо" відреагували на расизм під час матчу</h1>
      <address>
        <time datetime="2019-11-10T23:29:48+00:00">10 Nov 2019, 23:29</time>
      </address>
      <p>Футбольний клуб "Шахтар" заявив, що засуджує будь-які прояви расизму, натомість у "Динамо" чекають розслідування інциденту та не поспішають звинувачувати вболівальників у нетерпимості щодо гравців "Шахтаря".</p>
      <p><b>Джерело:</b> заяви ФК "<a href="https://shakhtar.com/uk-ua/news/2019/november/10_news/10_fc-shakhtar-statement/?fbclid=IwAR2pyCuW9lHV9t31rHfUuAqgkqGL9c9m3N5pCnAY1FZktkQmqfyDPHX1L9U">Шахтар</a>" та "<a href="http://www.fcdynamo.kiev.ua/allnews/news/zayava_fk_dinamo_kiiv_stosovno_podiy_pid_chas_matchu_shakhtar_dinamo_kiiv/">Динамо</a>"</p>
      <p><b>Дослівно</b> "Шахтар": "Не може бути жодного виправдання тим, хто заподіює образи, ґрунтуючись на кольорі шкіри, релігійних і політичних переконаннях. Така поведінка є неприпустимою в цивілізованих країнах і футбольних чемпіонатах."</p>
      <p><b>Дослівно</b> "Динамо": "Поділяючи занепокоєність наших донецьких колег у питаннях щодо дотримання норм людської моралі на спортивних аренах, вважаємо поспішним твердження про заздалегідь визначену провину вболівальників, в той час коли розслідування обставин цієї справи ще навіть не розпочалось.</p>
      <p>Ми з нетерпінням чекаємо початку слідства, готові всебічно допомагати у ньому та, у разі доведення провини, будемо вживати всіх можливих заходів для подальшої ізоляції даних осіб не лише від футболу, а і від суспільства."</p>
      <p><b>Деталі:</b> Кияни підкреслили, що проблема нетерпимості актуальна для багатьох фан-секторів. </p>
      <p>Відповідно до їх заяви, Асоціація футболу, окрім грошових штрафів, не ініціювала жодного заходу для боротьби із футбольним хуліганством.</p>
      <p>"Гірняки" ж закликали футбольні органи зупинити расизм на стадіонах.</p>
      <p><b>Що було раніше: </b>Під час матчу між донецьким "Шахтарем" і київським "Динамо" у Харкові в неділю гру зупиняли через <a href="https://www.pravda.com.ua/news/2019/11/10/7231561/">расистські вигуки</a> фанатів киян на адресу гравців клубу "Шахтар" Тайсона та Дентіньо.</p>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/10/7231561/"/>
        <a href="https://www.pravda.com.ua/news/2019/11/9/7231463/"/>
        <a href="https://www.pravda.com.ua/news/2019/11/8/7231322/"/>
      </related>
    </article>
  </body>
</html>