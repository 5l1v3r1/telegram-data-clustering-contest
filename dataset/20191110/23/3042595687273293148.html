<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/disse-snur-ryggen-til-trump/71801503"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T23:51:31+00:00"/>
    <meta property="og:title" content="Disse snur ryggen til Trump"/>
    <meta property="og:description" content="Tre republikanske senatorer holder muligheten åpen for å stemme for å avsette den amerikanske presidenten, skriver NBC News."/>
  </head>
  <body>
    <article>
      <h1>Disse snur ryggen til Trump</h1>
      <h2>Tre republikanske senatorer holder muligheten åpen for å stemme for å avsette den amerikanske presidenten, skriver NBC News.</h2>
      <address><time datetime="2019-11-10T23:51:31+00:00">10 Nov 2019, 23:51</time> by <a rel="author">Amanda Nordhagen Walnum</a></address>
      <p>Mitt Romney, Susan Collins og Lisa Murkowski er de eneste av 53 republikanske senatorer som ikke har skrevet under på en resolusjon som fordømmer demokratenes etterforskning av president Donald Trump.</p>
      <p>
        <b>Etterforskningen kan lede hele veien til riksrett, og kan bety slutten for Trumps presidentkarriere.</b>
      </p>
      <p>De tre senatorene er de eneste som ikke tar Trump i forsvar, og lar døra stå åpen for at de kan stemme for å dømme presidenten hvis han blir framstilt for riksrett i Senatet, skriver <a href="https://www.nbcnews.com/politics/trump-impeachment-inquiry/only-3-senate-republicans-aren-t-defending-trump-impeachment-inquiry-n1078906">NBC News.</a></p>
      <h4>Riksrettsprosessen i USA</h4>
      <ul>
        <li>Den amerikanske riksretten er en domstolsaktig prosess som har til oppgave å behandle anklager mot høytstående tjenestemenn, statsråder, dommere og presidenter.</li>
        <li>USAs grunnlov slår fast at en president kan stilles for riksrett for forræderi, bestikkelser eller kriminalitet eller forseelser knyttet til misbruk av politisk makt.</li>
        <li>Med et enkelt flertall kan Representantenes hus bringe tiltaler mot en president. For øyeblikket er det demokratisk flertall i Huset.</li>
        <li>Så skal det to tredelers flertall til i Senatet for å dømme presidenten. Sikres flertallet, blir presidenten avsatt. For øyeblikket er det Republikanerne som har flertall i Senatet.</li>
        <li>I 1974 trakk president Richard Nixon seg før han ble stilt for riksrett etter Watergate-saken.</li>
        <li>I 1999 ble president Bill Clinton frifunnet i riksretten for mened i forbindelse med hans forhold til Monica Lewinsky.<br/><br/><i>Kilder: Wikipedia, CNN</i></li>
      </ul>
      <p>
        <a href="https://www.dagbladet.no/nyheter/disse-snur-ryggen-til-trump/71801503#">Vis resten</a>
      </p>
      <h3>- Uriktig og rystende</h3>
      <p>Den tidligere presidentkandidaten Mitt Romney har tidligere gått hardt ut mot Trump og <a href="https://www.dagbladet.no/nyheter/trump-er-en-svindler-og-bedrager/60422244">kalt ham en «svindler og bedrager»</a>. Han uttalte under presidentvalget i 2016 at «uærlighet er Trumps varemerke», med henvisning til det han kalte «mobbingen, grådigheten, selvskrytet, kvinnehatet, de absurde tredjeklassefaktene».</p>
      <p>72-åringen er nå senator i Utah, men er heller ikke nå nådig i sin kritikk mot presidenten. I en Twittermelding har han kommentert Trumps appell til Kina og Ukraina om å etterforske Joe Biden:</p>
      <p>
        <b>- Presidentens freidige og uhørte oppfordring til Kina og Ukraina om å etterforske Joe Biden er uriktig og rystende, <a href="https://twitter.com/mittromney/status/1180151213993730049?lang=en">skrev Romney.</a></b>
      </p>
      <p>Ifølge NBC News har ikke dette blitt godt mottatt av de republikanske velgerne i Utah, som reagerer på Romneys angrep på presidenten. Det samme gjør mange av hans republikanske senatorkolleger.</p>
      <figure>
        <img src="https://dbstatic.no/71801810.jpg?imageId=71801810&amp;width=1024&amp;height=615"/>
        <figcaption><b>SENATOR:</b> Mitt Romney avbildet i slutten av oktober i år. Foto: AP Photo/J. Scott Applewhite / NTB Scanpix Vis mer</figcaption>
      </figure>
      <h3>- Ikke Senatets rolle</h3>
      <p>Lisa Murkowski selv har sagt at hun ikke ville støtte resolusjonen fordi «det ikke er Senatets rolle å diktere hvordan Representantenes hus skal bestemme sine egne regler».</p>
      <p><b>Hennes rolle i dette lille opprøret kan bli omfavnet av velgere i hennes stat, Alaska, skriver NBC</b> <b>News</b><b>.</b></p>
      <p>- Vi støtter individualisme og vi støtter individuell frihet til å uttrykke seg. Det gjelder for politikerne våre også, uansett hvilket parti de tilhører, sier Tuckerman Babcock, tidligere leder Det republikanske partiet i Alaska.</p>
      <p>Murkowski drar også fordel av at hun ikke skal opp til gjenvalg på tre år og at hun har sterk økonomisk støtte.</p>
      <p>- Disse tingene gir henne spillerommet til å stemme med hjertet så ofte, sier Chanda Meek, professor i statsvitenskap ved universitetet i Alaska-Fairbanks til NBC News.</p>
      <figure>
        <img src="https://dbstatic.no/71801816.jpg?imageId=71801816&amp;width=1024&amp;height=615"/>
        <figcaption><b>SENATOR:</b> Lisa Murkowski avbildet mens hun snakker med journalister i mai i år. Foto: REUTERS/James Lawler Duggan / NTB Scanpix Vis mer</figcaption>
      </figure>
      <h3>Mulig juryleder</h3>
      <p>Susan Collins har vært senator i Maine siden 1997. Hun skal stille til gjenvalg neste år, og står i fare for å miste velgere ved å ikke støtte Trump.</p>
      <p>Forrige måned kalte 66-åringen Trumps utspill for å få etterforsket Biden «fullstendig upassende». Hun bemerket at hun ikke ønsket å ta stilling til riksrettsprosessen fordi hun kan bli bedt om å være juryleder i en mulig rettssak.</p>
      <p>
        <b>- Det er upassende for meg å konkludere om bevis eller kommentere saksgangen, sa hun.</b>
      </p>
      <p>At Collins ikke offentlig går ut med støtte til presidenten, har ført til at hennes popularitet har falt, skriver NBC News.</p>
      <figure>
        <img src="https://dbstatic.no/71801814.jpg?imageId=71801814&amp;width=1024&amp;height=615"/>
        <figcaption><b>SENATOR:</b> Susan Collins står rett bak president Trump mens han signerer en lov som skal senke prisen på reseptbelagte medisiner 10. oktober 2018. Foto: SAUL LOEB / AFP / NTB Scanpix Vis mer</figcaption>
      </figure>
      <h3>Telefonsamtalen</h3>
      <p>Neste uke starter offentlige høringer, og hvis Representantenes hus stemmer for riksrett, vil en rettssak kunne begynne allerede neste måned.</p>
      <p>Det var 24. september at ordstyrer i Representantenes hus, Nancy Pelosi, kunngjorde at Det demokratiske partiet vil stille USAs president Donald Trump for riksrett.</p>
      <p>Demokratene etterforsker hvorvidt Trumps forsøk på å presse Ukraina til å etterforske tidligere visepresident Joe Biden og hans sønn, var ulovlig. Kjernen i granskingen er en telefonsamtale 25. juli der Trump blant annet ber Ukrainas president Volodymyr Zelenskyj om å granske Biden.</p>
      <p>
        <b>Hittil har et titall vitner tilsynelatende bygget opp under Demokratenes anklager, som blant annet består i at Trump holdt igjen militærhjelp for å tvinge Ukraina til å granske politiske rivaler.</b>
      </p>
      <p>Trump nekter for å ha gjort noe galt og anklager demokraten Biden og hans sønn Hunter for korrupsjon. Bakgrunnen er at Hunter Biden satt i styret i det ukrainske energiselskapet Burisma mens faren, som nå er blant favorittene til å bli Demokratenes presidentkandidat, var visepresident.</p>
    </article>
  </body>
</html>