<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/dibala-smeni-nacupenija-ronaldo-i-poseche-milan.html"/>
    <meta property="og:site_name" content="bTV Новините"/>
    <meta property="article:published_time" content="2019-11-10T23:47:00+00:00"/>
    <meta property="og:title" content="Дибала смени нацупения Роналдо и посече &quot;Милан&quot;"/>
    <meta property="og:description" content="&quot;Ювентус&quot; спечели дербито и отново е на върха в Италия"/>
  </head>
  <body>
    <article>
      <h1>Дибала смени нацупения Роналдо и посече "Милан"</h1>
      <h2>"Ювентус" спечели дербито и отново е на върха в Италия</h2>
      <address>
        <time datetime="2019-11-10T23:47:00+00:00">10 Nov 2019, 23:47</time>
      </address>
      <p>Шампионът "Ювентус" победи трудно "Милан" с 1:0 като домакин в дербито от 12-ия кръг на италианската Серия "А".</p>
      <p>Въпреки че фенове и специалисти очакват успехите във важни мачове да носи голямата звезда на "бианконерите" Кристиано Роналдо, тази вечер героят бе Пауло Дибала. Аржентинският национал смени именно португалския си колега, при това в 55', преди да отбележи победния гол в 77'.</p>
      <figure>
        <img src="https://img.bg.sof.cmestatic.com/media/images/640x/Nov2019/2112019588.jpg"/>
        <figcaption>Снимка: БГНЕС</figcaption>
      </figure>
      <p>При излизането си Роналдо бе видимо недоволен от решението на треньора Маурицио Сари и се отправи директно към съблекалните. Петкратният носител на "Златната топка" не довършва втори пореден мач, след като бе сменен и в двубоя с "Локомотив" Москва в Шампионската лига през седмицата. Версията на Сари е, че Кристиано има лека контузия.</p>
      <p>Случващото се с Роналдо обаче не пречи на резултатите на "Ювентус". След тазвечершния успех "Старата госпожа" отново е на върха в Серия "А", който окупира с актив от 32 точки - една повече от основния съперник за Скудетото "Интер".</p>
    </article>
  </body>
</html>