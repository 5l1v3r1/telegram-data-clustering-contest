<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639339/%D8%A2%D9%85%D8%B1%DB%8C%DA%A9%D8%A7-%D8%AF%D9%86%D8%A8%D8%A7%D9%84-%D9%81%D8%AA%D9%86%D9%87-%D8%AF%D8%B1-%D9%84%D8%A8%D9%86%D8%A7%D9%86-%D8%A7%D8%B3%D8%AA-%D8%AA%D8%A7-%D8%A8%D9%87-%D8%A7%D9%87%D8%AF%D8%A7%D9%81%D8%B4-%D8%A8%D8%B1%D8%B3%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T23:52:00+00:00"/>
    <meta property="og:title" content="آمریکا دنبال فتنه در لبنان است تا به اهدافش برسد"/>
    <meta property="og:description" content="عضو شورای اجرایی حزب‌الله اعلام کرد، هدف واقعی آمریکا ایجاد فتنه و آشوب در لبنان است تا در آن فضا به دستاوردهای سیاسی خود برسد اما حزب‌الله چنین..."/>
  </head>
  <body>
    <article>
      <h1>
        <a href="https://www.bultannews.com/fa/news/639339/%D8%A2%D9%85%D8%B1%DB%8C%DA%A9%D8%A7-%D8%AF%D9%86%D8%A8%D8%A7%D9%84-%D9%81%D8%AA%D9%86%D9%87-%D8%AF%D8%B1-%D9%84%D8%A8%D9%86%D8%A7%D9%86-%D8%A7%D8%B3%D8%AA-%D8%AA%D8%A7-%D8%A8%D9%87-%D8%A7%D9%87%D8%AF%D8%A7%D9%81%D8%B4-%D8%A8%D8%B1%D8%B3%D8%AF">آمریکا دنبال فتنه در لبنان است تا به اهدافش برسد</a>
      </h1>
      <h2>عضو شورای اجرایی حزب‌الله اعلام کرد، هدف واقعی آمریکا ایجاد فتنه و آشوب در لبنان است تا در آن فضا به دستاوردهای سیاسی خود برسد اما حزب‌الله چنین...</h2>
      <address><time datetime="2019-11-10T23:52:00+00:00">10 Nov 2019, 23:52</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «نبیل قاووق» عضو شورای اجرایی حزب‌الله امروز (یکشنبه) اعلام کرد، لبنان ۲۵ سال است که با بحران اقتصادی روبروست و امروز در نتیجه تراکم ۳۰ سال سیاست اقتصادی اشتباه، وضعیت کشور بدتر شده و تحرکات مردمی رخ داده که مطالبات آن بر حق است</p>
      <p>بر اساس گزارش شبکه «المنار»، قاووق در مراسمی که «علی حسن خلیل» وزیر دارایی و تعدادی دیگر از شخصیت‌های دینی و سیاسی در آن حضور داشتند، افزود، کشور تحمل ماجراجویی‌های محاسبه نشده و اشتباهات بیشتر را ندارد.</p>
      <p>وی ادامه داد: اظهارات «مایک پامپئو» وزیر خارجه آمریکا برای ما کفایت می‌کند، او به شکلی واضح به هدف آمریکا در اتفاقات لبنان اشاره کرد و این دال بر تلاش دولت آمریکا برای بهره‌برداری و استفاده از تحرکات مردمی برای تسویه حساب‌های سیاسی است زیرا مطالبات معیشتی، اقتصادی و اجتماعی تحرکات مردمی برای وزیر خارجه آمریکا مهم نیست، هدف واقعی پامپئو سوق دادن لبنانی‌ها به سمت فتنه و تحریک برخی از آنها علیه یکدیگر است تا آشوب به پا کند و به دستاوردهای سیاسی خود برسد اما حزب‌الله اجازه نمی‌دهد دولت آمریکا هیچ دستاوردی به حساب مقاومت کسب کند.</p>
      <p>شیخ قاووق در ادامه از اصرار حزب‌الله برای تشکیل هر چه سریعتر دولت خبر داد و گفت، لبنان مقاوم به آمریکا اجازه نمی‌دهد به لبنان بیاید و در راستای خدمت به دشمن صهیونیستی، به دستاوردهای مقاومت ضربه بزند.</p>
      <p>پامپئو هفته جاری گفته بود، باید به مردم لبنان و عراق در تحقق خواسته‌هایشان کمک شود.</p>
      <p>اعتراضات در لبنان امروز یکشنبه (بیست و پنجمین روز) نیز در برخی مناطق این کشور ادامه پیدا کرد و معترضان خواستار تشکیل دولت مستقل برای مقابله با فساد و حل بحران اقتصادی شدند</p>
    </article>
  </body>
</html>