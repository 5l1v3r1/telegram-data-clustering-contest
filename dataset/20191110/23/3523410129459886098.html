<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639333/%D9%85%D8%B1%D8%AF%DB%8C-%D8%AE%D9%88%D8%AF-%D8%B1%D8%A7-%D8%AF%D8%B1-%DB%8C%DA%A9-%D8%AF%D8%A7%D8%AF%DA%AF%D8%A7%D9%87-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A8%D9%87-%D8%A2%D8%AA%D8%B4-%DA%A9%D8%B4%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T23:18:00+00:00"/>
    <meta property="og:title" content="مردی خود را در یک دادگاه رژیم صهیونیستی به آتش کشید"/>
    <meta property="og:description" content="رسانه‌های صهیونیستی می‌گویند امروز یک مرد میانسال خود را در جریان جلسه دادگاهی در جنوب فلسطین اشغالی به آتش کشیده است."/>
  </head>
  <body>
    <article>
      <h1>
        <a href="https://www.bultannews.com/fa/news/639333/%D9%85%D8%B1%D8%AF%DB%8C-%D8%AE%D9%88%D8%AF-%D8%B1%D8%A7-%D8%AF%D8%B1-%DB%8C%DA%A9-%D8%AF%D8%A7%D8%AF%DA%AF%D8%A7%D9%87-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A8%D9%87-%D8%A2%D8%AA%D8%B4-%DA%A9%D8%B4%DB%8C%D8%AF">مردی خود را در یک دادگاه رژیم صهیونیستی به آتش کشید</a>
      </h1>
      <h2>رسانه‌های صهیونیستی می‌گویند امروز یک مرد میانسال خود را در جریان جلسه دادگاهی در جنوب فلسطین اشغالی به آتش کشیده است.</h2>
      <address><time datetime="2019-11-10T23:18:00+00:00">10 Nov 2019, 23:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، روز یکشنبه یک مرد ۴۸ ساله در داخل دادگاهی در جنوب فلسطین اشغالی اقدام به خودسوزی کرد.</p>
      <p>وی که به اتهام طرح اظهارات تهدیدآمیز علیه پرسنل یک مرکز پزشکی در حال محاکمه بوده، در جریان جلسه دادگاه منطقه‌ای «بئر شوا» بر روی خود مواد آتش‌زا ریخته و اقدام به خودسوزی کرده است.</p>
      <p>بر اساس اعلام مقامات بیمارستانی، این فرد از ناحیه نیم‌تنه فوقانی دچار سوختگی شده و به بیمارستان انتقال یافته است.</p>
      <p>افراد حاضر در دادگاه تلاش کرده‌اند آتش را خاموش کنند، اما بر اساس گفته شاهدان عینی، هیچکدام از نیروهای امنیتی در نزدیکی محل وقوع حادثه حضور نداشتند تا مانع از این اقدام وی شوند.</p>
      <p>یکی از شاهدان گفت: «فرد یک بطری را خارج کرد و آن را بر روی خود ریخت و آتش زد. هیچگونه نیروی امنیتی در آنجا حضور نداشت و فقط شاهد داد و فریاد و بلند شدن دود بودیم. تمام این روند طی چند ثانیه روی داد.»</p>
      <p>هنوز دلیل اقدام این فرد مشخص نشده است.</p>
      <p>در سال ۲۰۱۲ میلادی، رژیم صهیونیستی با خودسوزی‌های زنجیره‌ای معترضان به مشکلات مالی روبرو بود. در جریان آن حوادث، چند نفر خود را به آتش کشیدند و دستکم دو نفر از آن‌ها بر اثر شدت سوختگی، جان خود را از دست دادند.</p>
    </article>
  </body>
</html>