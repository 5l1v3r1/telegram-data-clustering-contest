<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819205.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T23:34:00+00:00"/>
    <meta property="og:title" content="آل اسحاق: FATF حضور ایران در منطقه را با مشکل مواجه خواهد کرد"/>
    <meta property="og:description" content="یحیی آل اسحاق، کارشناس اقتصادی عضو حزب موتلفه اسلامی در گفت‌وگو با خبرنگار احزاب و تشکل‌های گروه سیاسی باشگاه خبرنگاران جوان، گفت: FATF هم مانند سایر طرح‌ها و لوایح، نقاط مثبت و منفی بسیاری را دارد، اما اینکه این نقاط مثبت با آرمان‌ها و ارزش‌های انقلاب اسلامی همخوانی داشته باشند بحث مهمی است؛ صرف اینکه بگوییم، چون کشور‌های دیگر این لایحه را به تصویب رساندند و به آن پیوستند، ما هم به آن بپیوندیم، نباید اینگونه باشد؛ تنها حدود ۴۰ کشور این ضوابط و قوانین را پذیرفتند و آن را در خود به اجرا در آورده اند و این گونه نیست که بگوییم تنها ما هستیم که آن را به اجرا در نیاورده ایم."/>
  </head>
  <body>
    <article>
      <h1>آل اسحاق: FATF حضور ایران در منطقه را با مشکل مواجه خواهد کرد</h1>
      <address>
        <time datetime="2019-11-10T23:34:00+00:00">10 Nov 2019, 23:34</time>
      </address>
      <p>عضو حزب موتلفه اسلامی گفت: FATF نقاط قوت ایران که همان نحوه حضور در منطقه است را با مشکل مواجه خواهد کرد.</p>
      <p>یحیی آل اسحاق، کارشناس اقتصادی عضو حزب موتلفه اسلامی در گفت‌وگو با خبرنگار احزاب و تشکل‌های گروه سیاسی باشگاه خبرنگاران جوان، گفت: FATF هم مانند سایر طرح‌ها و لوایح، نقاط مثبت و منفی بسیاری را دارد، اما اینکه این نقاط مثبت با آرمان‌ها و ارزش‌های انقلاب اسلامی همخوانی داشته باشند بحث مهمی است؛ صرف اینکه بگوییم، چون کشور‌های دیگر این لایحه را به تصویب رساندند و به آن پیوستند، ما هم به آن بپیوندیم، نباید اینگونه باشد؛ تنها حدود ۴۰ کشور این ضوابط و قوانین را پذیرفتند و آن را در خود به اجرا در آورده اند و این گونه نیست که بگوییم تنها ما هستیم که آن را به اجرا در نیاورده ایم.</p>
      <p>او در خصوص تاثیر این لایحه در منافع ملی گفت: عده‌ای منافع ملی را با منافع آرمانی و منافع انقلاب یکسان می‌دادند و می‌گویند منافع ملی با منافع آرمانی اجین شده است؛ عده‌ای دیگر منافع ملی را در منافع مالی می‌دانند؛ اگر منافع ملی را مترادف با آرمان‌های انقلاب بدانیم، این موضوعات با هم تداخل دارند و نقاط قوت جمهوری اسلامی که همان نوع حضور و فعالیت ما در منطقه و نحوه کمک رسانی ما به محور مقاومت است با مشکل مواجه خواهد شد و با اجرای این طرح نمی‌توانیم آزادی عمل لازم را داشته باشیم.</p>
      <p>آل اسحاق افزود: این طرح با سختگیری تمام، همه فعالان اقتصادی و بانک‌ها را مورد بررسی قرار می‌دهد و اجزای آن را مطالعه خواهد کرد که این موضوع با منافع آرمانی ما تداخل دارد؛ برخی با ایجاد شک در این بین می‌گویند که اینطور نیست و ما میتوانیم تنها بخشی از این طرح را با شروط مختلف به اجرا در بیاوریم و بخشی از آن را قبول نکنیم، ولی این مورد قبول کشور‌های دیگر نیست.<br/> </p>
      <p>عضو حزب موتلفه اسلامی همچنین گفت: تشخیص این مسئله با نهاد‌های قانونی کشور است، ولی تاکنون بخشی از بند‌های این لایحه توسط شورای امنیت ملی رد شده است و تصویب یا عدم تصویب این طرح به مجمع تشخیص مصلحت واگذار شده است که باید منتظر بررسی این نهاد باشیم.</p>
      <p>او در پایان عنوان کرد: افراد می‌توانند نظرات خود را در این خصوص بیان کنند، اما نباید شرایطی ایجاد شود که با اظهار نظرات افراد، مجمع تشخیص مصلحت نظام تحت فشار قرار بگیرد؛ باید منتظر تصمیمات مجمع تشخیص مصلحت نظام در این خصوص باشیم و به تصمیماتی که در این مجمع گرفته می‌شود، احترام بگذاریم.</p>
    </article>
  </body>
</html>