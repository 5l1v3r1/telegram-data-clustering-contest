<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819203.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T23:21:00+00:00"/>
    <meta property="og:title" content="نامه وزرای کار و فرهنگ به رئیس جمهور/امنیت شغلی اهالی هنر و رسانه"/>
    <meta property="og:description" content="به گزارش مهر به نقل از وزارت تعاون، کار و رفاه اجتماعی، وزیر تعاون، کار و رفاه اجتماعی و وزیر فرهنگ و ارشاد اسلامی با ارسال نامه ای مشترک به رییس جمهوری از تصویب دستورالعمل نحوه تشکیل و فعالیت انجمن های فرهنگ، هنر و رسانه کشور» از سوی هیئت وزیران قدردانی کردند.  متن کامل نامه شریعتمداری و صالحی بدین شرح است:"/>
  </head>
  <body>
    <article>
      <h1>نامه وزرای کار و فرهنگ به رئیس جمهور/امنیت شغلی اهالی هنر و رسانه</h1>
      <address>
        <time datetime="2019-11-10T23:21:00+00:00">10 Nov 2019, 23:21</time>
      </address>
      <p>وزرای کاروفرهنگ با ارسال نامه به رییس جمهور اعلام کردند:با تصویب دستورالعمل تشکیل انجمنهای فرهنگ، هنر و رسانه،اهالی فرهنگ،هنر و رسانه‌ می‌توانند دربستر تشکل‌ رسمی‌،مطالبات خود را دنبال کنند.</p>
      <p>به گزارش مهر به نقل از وزارت تعاون، کار و رفاه اجتماعی، وزیر تعاون، کار و رفاه اجتماعی و وزیر فرهنگ و ارشاد اسلامی با ارسال نامه ای مشترک به رییس جمهوری از تصویب دستورالعمل نحوه تشکیل و فعالیت انجمن های فرهنگ، هنر و رسانه کشور» از سوی هیئت وزیران قدردانی کردند.  متن کامل نامه شریعتمداری و صالحی بدین شرح است:</p>
      <p>حضرت حجت الاسلام و المسلمین جناب آقای دکتر حسن روحانی</p>
      <p>ریاست محترم جمهوری اسلامی ایران</p>
      <p>با اهدای سلام</p>
      <p>اکنون که در نخستین روز هفته وحدت و ایام میلاد پیامبر مهر و رحمت، حضرت محمد مصطفی(ص)، با تصویب «دستور العمل نحوه تشکیل و فعالیت انجمن های فرهنگ، هنر و رسانه کشور» از سوی هیئت محترم وزیران، امکان تشکیل کانون فراگیر و سراسری فرهنگ، هنر و رسانه و کانون انجمن های صنفی همگن برای اولین بار پس از انقلاب شکوهمند اسلامی ایران فراهم آمده است، ضمن تبریک برداشتن این گام بلند برای بهبود کسب و کار پدیدآورندگان آثار فرهنگی و هنری، وظیفه خود می دانیم مراتب قدردانی از حسن نظر جنابعالی و اعضای محترم هیئت دولت را ابراز داریم. </p>
      <p>این مصوبه حاصل همفکری و مشورت نمایندگان تشکل ها و انجمن های فرهنگی و هنری و رسانه ای است که با برگزاری ده ها جلسه عمومی و تخصصی، موجب همگرایی و اجماع مثال زدنی دولت خدمتگزار و صنوف فرهنگی و هنری گردید.</p>
      <p>از خداوند متعال تداوم توفیقات دولت تدبیر و امید و  سرافرازی ایران اسلامی و نشاط و عزّت روزافزون مردم عزیز ایران را خواستاریم.</p>
      <p>بر اساس ‌این گزارش با تصویب دستورالعمل  نحوه تشکیل و فعالیت انجمن های فرهنگ، هنر و رسانه کشور» از سوی هیئت  وزیران ، برای اولین بار در تاریخ هنر کشور، کلیه پدیدآورندگان آثار فرهنگی و هنری و رسانه‌ای می‌توانند ذیل تبصره (٥) ماده (١٣١) قانون کار، انجمن صنفی سراسری تشکیل دهند. به موجب همین تصویب‌نامه هر یک از حوزه‌های فرهنگی، هنری و رسانه‌ای می‌توانند یک کانون ملی تشکیل دهند و در نهایت از به هم پیوستن آنها کانون فراگیر فرهنگ و هنر، تشکیل خواهد شد.</p>
      <p>گفتنی است از یک سال گذشته به منظور تدوین پیش‌نویس دستورالعمل نحوه تشکیل فعالیت‌ انجمن‌های صنفی فرهنگ، هنر، رسانه و کانون‌های مربوطه جلساتی با حضور نمایندگان صنوف مختلف فرهنگی و هنری و وزارت‌خانه‌های فرهنگ و ارشاد اسلامی‌ و تعاون، کار و رفاه اجتماعی برگزار شده است.‌این جلسات به منظور تدوین آئین‌نامه‌های ماده ٩٢ برنامه ششم توسعه که یکی از بندهای ذیل‌این ماده به بحث نظام صنفی مرتبط بود با حضور نمایندگان صنوف مختلف برگزار شد. ‌</p>
      <p>‌این تصویب‌نامه، حاصل همفکری و مشورت نمایندگان ١٤ تشکل و انجمن فرهنگی، هنری و رسانه‌ای است که طی بیش از یکسال و در خلال برگزاری ده‌ها جلسه عمومی‌ و تخصصی تهیه شده و با تایید و امضای دو وزیر کابینه دولت تدبیر و امید (وزیر فرهنگ و ارشاد اسلامی‌و وزیر تعاون، کار و رفاه اجتماعی)، جهت تصویب تقدیم هیئت وزیران شد.</p>
      <p>با  تصویب‌ این دستورالعمل، کلیه پدیدآورندگان آثار فرهنگی، هنری و رسانه‌ای می‌توانند در بستر تشکل‌های رسمی‌ و تخصصی روابط کار، مطالبات خود را از طریق گفت‌وگوهای سه جانبه ملی دنبال کرده و امنیت شغلی پایدار را محقق سازند. </p>
    </article>
  </body>
</html>