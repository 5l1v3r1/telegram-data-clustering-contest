<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/oleksandr-korniyenko-obraniy-golovoyu-partiji-sluga-narodu-novini-ukrajini-50052666.html"/>
    <meta property="og:site_name" content="НВ"/>
    <meta property="article:published_time" content="2019-11-10T11:21:00+00:00"/>
    <meta property="og:title" content="Корнієнка обрано головою партії Слуга народу"/>
    <meta property="og:description" content="Першого заступника голови фракції Слуга народу Олександра Корнієнка одноголосно обрано головою партії Слуга народу до 2023 року."/>
  </head>
  <body>
    <article>
      <h1>Корнієнка обрано головою партії Слуга народу</h1>
      <h2>Першого заступника голови фракції Слуга народу Олександра Корнієнка одноголосно обрано головою партії Слуга народу до 2023 року.</h2>
      <address>
        <time datetime="2019-11-10T11:21:00+00:00">10 Nov 2019, 11:21</time>
      </address>
      <p>Рішення підтримали делегати з'їзду партії.</p>
      <p>Виступаючи на з'їзді, Корнієнко запропонував створити Аналітичний центр партії, Центр законотворчої ініціативи, Центр навчання і розвитку, а також анонсував відкриття школи мерів і громад.</p>
      <p>«Можете готувати людей», — сказав Корнієнко.</p>
      <p>Ці структури партія планує побудувати за державні кошти.</p>
      <p>Також у Конгресово-виставковому центрі Парковий відкривається партійний хаб для вільного обговорення ініціатив партійців СН. Його зможе використовувати кожен, зазначив Корнієнко.</p>
      <p>Корнієнко озвучив <b>три ключові пріоритети для політичної сили на найближчі чотири роки:</b></p>
      <ul>
        <li>якісна зміна політики на місцевому рівні,</li>
        <li>якісно новий підхід до партійного будівництва,</li>
        <li>перетворення партії на центр прийняття головних політичних рішень у країні, підготовка нової політичної еліти для України.</li>
      </ul>
      <p>Олександру Корнієнку 35 років. Він має диплом магістра хімічної технології та інженерії і кваліфікацію консультанта з позитивної психотерапії.</p>
      <p>З 2006 року він консультував на виборчих компаніях.</p>
      <p>На виборах президента 2019 року Корнієнко координував штаб Володимира Зеленського, а на парламентських — очолював виборчий штаб партії.</p>
      <p>29 серпня Корнієнко був призначений першим заступником голови Слуги народу в Раді.</p>
      <p>Раніше спікер Верховної Ради <a href="https://nv.ua/ukr/ukraine/politics/dmitro-razumkov-sklav-povnovazhennya-lidera-partiji-sluga-narodu-novini-ukrajini-50052661.html">Дмитро Разумков склав повноваження лідера партії Слуга народу</a>. Він пояснював своє рішення тим, що як у спікера парламенту у нього багато роботи і поєднувати її з роботою голови партії неможливо.</p>
      <p>З'їзд партії Слуга народу проходить в Конгресово-виставковому центрі Парковий у Києві.</p>
      <p>Делегати з'їзду розглянуть кадрові та організаційні питання, а також вибори в об'єднані територіальні громади, які повинні відбутися 22 і 29 грудня. У програмі з'їзду також річний звіт про роботу партії.</p>
    </article>
  </body>
</html>