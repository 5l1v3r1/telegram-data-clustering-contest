<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3322674?utm_source=Generalshare&amp;utm_medium=sharebuttonapp&amp;utm_term=social&amp;utm_content=general&amp;utm_campaign=socialbutton"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-10T11:26:00+00:00"/>
    <meta property="og:title" content="בשורה לסובלים מכאב כרוני: חולי פיברומיאלגיה יהיו זכאים לקצבת נכות"/>
    <meta property="og:description" content="הביטוח הלאומי הודיע על הצעד, אשר יהפוך את ישראל למדינה הראשונה בעולם שמכירה בפיברומיאלגיה כמחלה מוכרת המקנה שיעורי נכות..."/>
  </head>
  <body>
    <article>
      <h1>בשורה לסובלים מכאב כרוני: חולי פיברומיאלגיה יהיו זכאים לקצבת נכות</h1>
      <address><time datetime="2019-11-10T11:26:00+00:00">10 Nov 2019, 11:26</time> by <a rel="author">דנה ירקצי</a></address>
      <figure>
        <img src="https://img.wcdn.co.il/f_auto,w_700/1/6/7/4/1674293-46.jpg"/>
        <figcaption>כ-225 אלף מאובחנים בישראל כסובלים מפיברומיאלגיה, רובם נשים (צילום: ShutterStock)</figcaption>
      </figure>
      <p>מדינת ישראל והביטוח לאומי הודיעו כי חולי הפיברומיאלגיה יהיו זכאים לקצבת נכות. בכך, מדינת ישראל תהיה הראשונה בעולם שתכיר בפיברומיאלגיה - שמתבטאת בכאבים כרוניים עזים שמשפיעים על התפקוד היומיומי - כמחלה מוכרת המקנה שיעורי נכות וקצבאות מטעם המדינה.</p>
      <p>תקנות הביטוח הלאומי קובעות את שיעורי הנכות הניתנים בעבור מחלות וליקויים שונים לצורך קצבאות הביטוח הלאומי במסגרת נכות כללית או נפגעי עבודה. עד היום, מחלת הפיברומיאלגיה לא הופיעה ברשימת הליקויים המזכים בקצבה ובשל כך הוועדות הרפואיות של הביטוח הלאומי ניסו לפתור את הקושי באמצעות קביעת אחוזי נכות חליפיים המתאימים לסימפטומים השונים של המחלה. כעת, ההכרה תקנה זכאות לקצבת נכות כללית מקסימלית של עד 50% ללא תלות בליקויים נוספים - סכום שיכול להגיע עד 6,400 שקלים, בכפוף לגובה הנכות.</p>
      <p>בביטוח הלאומי הסבירו כי הסיבה שעדיין אין הכרה גורפת במחלה היא בשל כך שרופאים רבים בעולם סבורים כי מדובר בליקוי נפשי. הביטוח הלאומי מתנגד לקביעה זו, ובסיום בחינה מקצועית של רופאי המוסד, הלשכה המשפטית ואגף הגמלאות הוחלט כי יש מקום להוסיף את התסמונת אל ספר הליקויים, על פיו עובדות כלל הוועדות הרפואיות של הביטוח הלאומי. יצוין כי בארצות הברית מכירים במחלה זו אך ורק עבור חיילים, בעוד בישראל ההכרה וזכאות הקצבה מיועדת לכלל האזרחים שסובלים ממנה.</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3321930">בכיר לשעבר בג'ול: ידענו בשלב מוקדם שצעירים מתמכרים לסיגריות האלקטרוניות </a>
        <a href="https://news.walla.co.il/item/3321860"> שבועיים אחרי החתונה: צעיר בן 28 מת לאחר שלקה בלבו בחדר כושר </a>
        <a href="https://news.walla.co.il/item/3321863"> דיון חירום בעקבות המשבר במערכת הבריאות: "חייבת להיות מהפכה" </a>
        <a href="https://tld.walla.co.il/item/3235504?lm_supplier=16893&amp;lm_bc=18500"> מעסיקים? זוהי רשימת הציוד שלכם לאתר מוצלח ומקצועי תוכן מקודם</a>
      </p>
      <figure>
        <img src="https://img.wcdn.co.il/f_auto,w_700/1/9/1/3/1913407-46.jpg"/>
        <figcaption>החליטו להכיר בתסמונת. המוסד לביטוח לאומי (צילום: ראובן קסטרו)</figcaption>
      </figure>
      <p>כ-225 אלף בני אדם אובחנו בישראל כסובלים מהמחלה, וכ-202 אלף מתוכם הן נשים. הגילאים שמאפיינים את המחלה הם בין 20 ל-50, אך היא יכולה גם לתקוף ילדים. הביטוח הלאומי יפרסם את התיקון המוצע לידיעת הציבור והערותיו למשך 21 ימים ולאחריו יעבירו אותו לשר הבריאות, למשרד המשפטים ולשר הרווחה על מנת לקבוע אותו בתקנות. התהליך צפוי להסתיים בתוך חודשים ספורים.</p>
      <p>עדי מאזור השרון, חולת פיברומיאלגיה ומטפלת בהידרותרפיה, בין השאר בנשים שסובלות מהמחלה, אמרה בשיחה עם וואלה! NEWS כי עצם ההכרה במחלה הוא "דבר מאוד מעודד". לדבריה, "האישור של המדינה בדבר מתן הקצבה משמעותי מאוד. נשים רבות פונות לרפואה המשלימה על מנת לשפר את איכות חייהן ולהפחית מרמת הכאב ממנה סובלות, אך הטיפולים הללו עולים לא מעט כסף".</p>
      <p>היא מציינת כי כעת, עם אישור הקצבה, הדבר יסייע להן במימון אותם טיפולים, כדוגמת הידרותרפיה. "הטיפול במים תורם רבות לחולות במחלה", אמרה. "המים החמים משככים את הכאב ומאפשרים מקום לחופש תנועה מיטבי. כתוצאה מכך, ניתן לעבוד על הפעלה ועל חיזוק כללי של הגוף, לצורך שיפור תסמיני המחלה".</p>
    </article>
  </body>
</html>