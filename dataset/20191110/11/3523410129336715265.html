<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639186/%D9%81%D8%B1%D8%B3%D8%AA%D8%A7%D8%AF%D9%87-%D8%A7%D9%85%DB%8C%D8%B1-%DA%A9%D9%88%DB%8C%D8%AA-%D8%B9%D8%A7%D8%B2%D9%85-%D8%B1%DB%8C%D8%A7%D8%B6-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T11:08:00+00:00"/>
    <meta property="og:title" content="فرستاده امیر کویت عازم ریاض شد"/>
    <meta property="og:description" content="فرستاده امیر کویت در حالی که حامل پیامی برای پادشاه سعودی است، عازم ریاض شد."/>
  </head>
  <body>
    <article>
      <h1>
        <a href="https://www.bultannews.com/fa/news/639186/%D9%81%D8%B1%D8%B3%D8%AA%D8%A7%D8%AF%D9%87-%D8%A7%D9%85%DB%8C%D8%B1-%DA%A9%D9%88%DB%8C%D8%AA-%D8%B9%D8%A7%D8%B2%D9%85-%D8%B1%DB%8C%D8%A7%D8%B6-%D8%B4%D8%AF">فرستاده امیر کویت عازم ریاض شد</a>
      </h1>
      <h2>فرستاده امیر کویت در حالی که حامل پیامی برای پادشاه سعودی است، عازم ریاض شد.</h2>
      <address><time datetime="2019-11-10T11:08:00+00:00">10 Nov 2019, 11:08</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>صباح الخالد</b> الحمد الصباح» معاون نخست‌وزیر و وزیر خارجه <b>کویت</b> به عنوان فرستاده امیر کویت صبح امروز یکشنبه عازم<b> ریاض</b> شد.</p>
      <p>خبرگزاری کویت(کونا) با اعلام این خبر گزارش کرد که صباح الخالد حامل پیام مکتوب از جانب امیر کویت برای شاه سعودی است اما به محتوای پیام اشاره‌ای نکرد.</p>
      <p>سه‌شنبه گذشته «خالد الجارالله» معاون وزیر خارجه کویت در حاشیه همایشی در سفارت آلمان در کویت از انتقال پیام‌های ایران به عربستان و بحرین خبر داد و گفت: «کویت در حقیقت، این پیام‌ها را به برادران (سعودی و بحرینی) فرستاده است ولی تا به این لحظه هنوز جواب‌هایی در این خصوص دریافت نکرده‌ است.» </p>
      <p>امیر کویت همچنین از خرداد سال ۱۳۹۶ به دنبال بروز بحران در روابط بین قطر و چهار کشور عربی(عربستان، مصر، بحرین و امارات) و محاصره قطر از سوی این کشورها، میانجی‌گری برای آشتی دادن این کشورها را آغاز کرده اما تا کنون نتیجه‌ای حاصل نکرده است.</p>
      <p>اخیرا امیر کویت بر ضرورت کنار گذاشتن اختلافات بین اعضای شورای همکاری خلیج‌فارس تأکید کرد و گفت که اختلافات اعضا دیگر پذیرفتنی نیست. </p>
    </article>
  </body>
</html>