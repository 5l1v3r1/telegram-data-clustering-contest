<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/10/news/danimarca_profanate_80_lapidi_in_un_cimitero_ebraico-240753946/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T11:07:00+00:00"/>
    <meta property="og:title" content="Danimarca: profanate 80 lapidi in un cimitero ebraico"/>
    <meta property="og:description" content="Intanto il presidente israeliano Reuven Rivlin invia una lettera a Liliana Segre: &quot;Inorridito dalle minacce&quot;"/>
  </head>
  <body>
    <article>
      <h1>Danimarca: profanate 80 lapidi in un cimitero ebraico</h1>
      <h2>Intanto il presidente israeliano Reuven Rivlin invia una lettera a Liliana Segre: "Inorridito dalle minacce"</h2>
      <address>
        <time datetime="2019-11-10T11:07:00+00:00">10 Nov 2019, 11:07</time>
      </address>
      <p>Oltre 80 lapidi sono state vandalizzate in un cimitero ebraico risalente al 1807 a Randers, una cittadina danese dello Jutland.<br/><br/>Lo riporta il giornale locale Randers Amtsavis. Le lapidi sono state dipinte con graffiti verdi e alcune sono state rovesciate. Sono in corso le indagini della polizia. "Abbiamo uno dei più antichi siti di sepoltura ebraici e lo custodiremo sempre", ha denunciato il sindaco della cittadina Torben Hansen.<br/><br/>La profanazione è avvenuta nel giorno in cui il presidente israeliano Reuven Rivlin ha inviato oggi una lettera a Liliana Segre nella quale si dice "inorridito di aver sentito la notizia che minacce antisemite abbiano reso necessario ricevere protezione per assicurare la sua incolumità". "Rimpiango profondamente che le circostanze della mia lettera siano così dolorose. Non ci sono parole per esprimere adeguatamente il mio orrore e il mio disgusto che tu debba essere esposta a tale comportamento criminale. Come sopravvissuta alla Shoah hai visto le conseguenze terribili e tragiche dell'antisemitismo se non fermato".<br/><br/>Rivlin ha poi sottolineato che il caso di Liliana Segre "è solo un altro terribile esempio della realtà per gli ebrei in Europa oggi. Ma credo che la risposta più appropriata - ha proseguito - sia continuare a fare quello in cui credi". "Eguaglianza, diritti umani, accettazione dell'altro e tolleranza sono - ha concluso - valori chiave dell'ebraismo e universali, sono le fondamenta su cui sono basate le nostre vite e senza di loro saremmo persone senza valore".<br/> <br/>E ancora: "Sarebbe un grande onore mio personale e per lo Stato di Israele, accoglierti a Gerusalemme e in Israele". "La tua missione personale, la tua forza e il tuo coraggio sono modello per noi in Israele e per le comunità ebraiche in tutto il mondo", ha aggiunto il capo dello Stato ebraico.</p>
    </article>
  </body>
</html>