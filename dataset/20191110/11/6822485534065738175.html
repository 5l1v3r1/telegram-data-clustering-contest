<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819071.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T11:12:00+00:00"/>
    <meta property="og:title" content="روحانی: هر کسی که به فساد آلوده است باید با او برخورد شود/ در این دولت یک ریال یا یک دلار گم نخواهد شد"/>
    <meta property="og:description" content="به گزارش الف به نقل از پایگاه اطلاع رسانی رياست جمهوري، حجت الاسلام و المسلمین حسن روحانی روز یکشنبه در اجتماع پرشور مردم یزد در حسینیه امیر چخماق ، با بیان اینکه مردم عزیز یزد در تمام مراحل انقلاب از دفاع مقدس تا سازندگی کشور، در صف مقدم بودند، اظهارداشت: اختلاف و فاصله خواست آمریکا است؛ نگذاریم خواست آمریکا از حنجره عده ای معدود بلند شود."/>
  </head>
  <body>
    <article>
      <h1>روحانی: هر کسی که به فساد آلوده است باید با او برخورد شود/ در این دولت یک ریال یا یک دلار گم نخواهد شد</h1>
      <address>
        <time datetime="2019-11-10T11:12:00+00:00">10 Nov 2019, 11:12</time>
      </address>
      <p>رئیس جمهور با تاکید بر اینکه همه باید با شفافیت و عزمی راسخ با فساد در جامعه مبارزه کنیم، گفت: دست هر کس که در این کشور به فساد آلوده باشد باید با او برخورد شود و مبارزه با فساد، جناح و حزب نمی شناسد و همه مردم و جناح ها خواستار مبارزه با فساد به صورت شفاف هستند.</p>
      <p>به گزارش الف به نقل از پایگاه اطلاع رسانی رياست جمهوري، حجت الاسلام و المسلمین حسن روحانی روز یکشنبه در اجتماع پرشور مردم یزد در حسینیه امیر چخماق ، با بیان اینکه مردم عزیز یزد در تمام مراحل انقلاب از دفاع مقدس تا سازندگی کشور، در صف مقدم بودند، اظهارداشت: اختلاف و فاصله خواست آمریکا است؛ نگذاریم خواست آمریکا از حنجره عده ای معدود بلند شود.</p>
      <p>رئیس جمهور با تاکید بر اینکه امروز در شرایط تاریخی بسیار مهمی قرار داریم، گفت: ملت ایران در برابر فشار بیگانگان، یکپارچه ایستاده است و علیرغم همه تلاش هایی که آمریکا و دشمنان علیه ملت ایران انجام می دهند این ملت از هر زمان دیگری برای فداکاری نسبت به کشور خود آماده تر است.</p>
      <p>روحانی با بیان اینکه ملت ایران در طول یک سال گذشته در برابر فشار بیگانگان ایستادگی کرده است، اظهار داشت: در طول سال 97 ، ملت ایران به واسطه فشار اقتصادی دشمنان روزهای سختی را از لحاظ اقتصادی داشتند اما در عین حال امروز با ایستادگی ، وحدت و تلاش پیگیر مردم به جایی رسیده ایم که آمریکا مایوس شده و به خوبی می داند که ملت بزرگ ایران در برابر فشار دشمنان ایستادگی و مقاومت می کند.</p>
      <p>رئیس جمهور آمار و ارقام اقتصادی از اردیبهشت ماه امسال را مورد اشاره قرار داد و گفت: از اردیبهشت ماه امسال ، در هر ماه شرایط کشور بهتر شده است .</p>
      <p>روحانی اضافه کرد: علیرغم فشار دشمن ملت ایران توانسته است فشار تورم را از اردیبهشت ماه تا مهر ماه ، هر ماه کنترل کند و بر اساس آمار بانک مرکزی، نرخ رشد تورم در خرداد 3/2درصد،  در تیر ماه 2/2 درصد ، در مرداد 8/0 درصد و در شهریور نیز 8/0 درصد بوده است و این بدان معناست که کارآفرینان،  کشاورزان، کارگران و مهندسین در سراسر کشور بر تلاش خود افزوده اند.</p>
      <p>رئیس جمهور خاطرنشان کرد: اینکه علیرغم همه فشارها صادرات غیرنفتی در کشور رونق دارد به معنای تلاش و کوشش در کشور است و امروز باید در کنار هم برای آبادانی کشور تلاش خود را مضاعف کنیم تا در این شرایط بتوانیم در برابر دنیا در زمینه علم ، دانش و فعال نمودن شرکت های دانش بنیان شاهد تحول بزرگی در کشور باشیم و در این صورت به خوبی می توانیم دشمنان خود را منکوب کنیم.</p>
      <p>روحانی در ادامه سخنان خود تلاش و فعالیت دولت در مبارزه با فساد را مورد اشاره قرار داد و گفت: دولت در این زمینه در سه لایحه مهم راه های اساسی مبارزه با فساد را روشن کرده است که دو لایحه آن به مجلس شورای اسلامی تقدیم شده است.</p>
      <p>رئیس جمهور تصریح کرد: مهم ترین مساله در مبارزه با فساد شفافیت است لذا همه مردم ، مسوولین، شرکت های دولتی و دستگاه ها باید در نهایت شفافیت کاری را که انجام می دهند برای مردم تشریح کنند و بایستی درآمد و فعالیت شرکت ها و نهادها برای مردم روشن باشد که چه مقدار از بودجه و بیت المال استفاده می کنند و این مبلغ را در چه راهی و برای انجام چه کاری به کار می برند.</p>
      <p>روحانی با اشاره به اینکه لایحه شفافیت یکی از لوایح بسیار مهمی است که دولت تقدیم مجلس شورای اسلامی کرده است، گفت: امیدواریم نمایندگان مجلس در آینده نزدیک بتوانند این لایحه را به تصویب برسانند.</p>
      <p>رئیس جمهور اضافه کرد: دولت همچنین لایحه مبارزه با فساد را نیز تقدیم مجلس شورای اسلامی کرده است و لایحه تعارض منافع در دولت در حال بررسی است و در آینده تقدیم مجلس خواهد شد.</p>
      <p>روحانی با تاکید بر اینکه همه باید با شفافیت و عزمی راسخ با فساد در جامعه مبارزه کنیم، اظهار داشت: دست هر کس که در این کشور به فساد آلوده باشد باید با او برخورد شود و مبارزه با فساد، جناح و حزب نمی شناسد و همه مردم و جناح ها خواستار مبارزه با فساد به صورت شفاف هستند.</p>
      <p>رئیس جمهور خاطرنشان کرد: از قوه قضاییه که با فسادهای میلیونی و میلیارد تومانی برخورد می کند می خواهم که مبارزه با فساد میلیارد دلاری را هم برای مردم توضیح دهد.</p>
      <p>روحانی گفت : اینکه هنوز بعد از گذشت چند سال برای ما روشن نیست آقایی که 2 میلیارد و 700 میلیون پول مردم را خورد و او را دستگیر کرده و حتی حکم اعدام هم برایش صادر شد و اکنون در زندان است الان، این پول کجاست و چه کسانی مسوول هستند و چرا آنهایی که در این زمینه نقش داشتند برای مردم توضیح داده نمی شود.</p>
      <p>رئیس جمهور تصریح کرد: از همه مسوولین می خواهم که جریان 2 میلیارد و 700 میلیون دلار را برای مردم شفاف کنند چرا که این پول، پول نفت، بیت المال و خزانه بوده است.</p>
      <p>روحانی خاطرنشان کرد: همچنین از همه مسوولین و ارگان ها می خواهم درباره 2 میلیارد دلار پولی که به حلقوم آمریکا ریخته شد و دولت قبل 10 ماه فرصت داشت که آن پول را از حلقوم آمریکا درآورد اما دست روی دست گذاشت به مردم توضیح دهند. چند سال پیش شورای عالی امنیت ملی اعلام کرد که باید به سرعت به این پرونده رسیدگی شود اما تا امروز رسیدگی نشده است لذا می خواهم پرونده 2 میلیارد دلاری برای مردم روشن شود تا مردم خوشحال شوند و بدانند که عزمی که برای مبارزه با فساد وجود دارد، راسخ است.</p>
      <p>رئیس جمهور اضافه کرد: همچنین باید 947 میلیون دلار و آنهایی که در این زمینه مسوول بودند که یک نهادی است که آن را گرفته و پس نداده به مردم توضیح داده شود و بایستی حسابرسی شده و این مبلغ پس گرفته شود.</p>
      <p>روحانی گفت: می خواهم نهادهایی که بیش از 700 میلیون دلار بدهکارند به مردم توضیح داده شود و در همه این زمینه ها از وزیر نفت می خواهم که این آمار و ارقام را برای مردم روشن کند همچنین رییس بانک مرکزی را مسوول می کنم تا پرونده 2 میلیارد دلاری را به مردم گزارش کند و از دستگاه های نظارتی نیز می خواهم که سرنوشت 947 میلیون دلار را برای مردم روشن کنند.</p>
      <p>رئیس جمهور تصریح کرد: مبارزه با فساد دانه درشت ها کجاست و چرا به این فسادها و پول ها رسیدگی نمی شود اینکه چند نفر را به دادگاه کشانده و تبلیغ مبارزه با فساد شود، بدانید که سرِ مردم کلاه نمی رود مردم باید بدانند پولی که از بیت المال  پرداخت شده ، چگونه و کجا رفته و چه کسانی مسوول هستند و در این زمینه قضات و دادستان های شریف نباید از پیگیری این پرونده ها بترسند و سرنوشت این پول ها را برای مردم روشن کنند در غیر این صورت به مناسبت های مختلف و مورد به مورد این ارقام را به مردم توضیح خواهم داد.</p>
      <p>روحانی در بخش دیگری از سخنان خود از کشف یک میدان بزرگ نفتی به عنوان یک خبر خوش برای مردم اطلاع داد و گفت: شرکت ملی نفت ایران و بخش اکتشاف شرکت نفت در ادامه تلاش های خود به ویژه از سال 95 تا هفته گذشته توانستند یک میدان جدید نفتی بزرگ را کشف کنند و این یک هدیه کوچکی از دولت و وزارت نفت به ملت ایران است.</p>
      <p>رئیس جمهور افزود: ذخیره این میدان نفتی به اندازه 53 میلیارد بشکه نفت است و این میدان بزرگ نفتی از بستان تا امیدیه به طول 2400 کیلومتر مربع وسعت و 80 متر عمق دارد .</p>
      <p>روحانی خاطرنشان کرد: در ایامی که دشمنان فروش نفت کشورمان را تحریم کردند و ملت ایران را تحت فشار گذاشتند کارگران و مهندسین کشور ما توانستند این میدان بزرگ نفتی را کشف کنند.</p>
      <p>رئیس جمهور خاطرنشان کرد: در این میدان بزرگ نفتی موضوع مهم ضریب بازیافت است اینکه از 53 میلیارد بشکه نفت چه مقدار می توان استحصال کرد و به فروش رساند و در این زمینه با استفاده از دانش و تکنولوژی روز، یک درصد بازیافت بیشتر به معنای 32 میلیارد دلار درآمد بیشتر برای کشور است.</p>
      <p> روحانی گفت: آنهایی که در دو سه سال اخیر مرتبا مطرح می کنند که شرکت ها و فناوری های خارجی نباید وارد کشور شود، باید نسبت به این موضوع پاسخگو باشند لذا لازم است از فناوری های پیشرفته جهانی در هر کجایی که باشد، استفاده کنیم.</p>
      <p>رئیس جمهور افزود: اگر ضریب بازیافت از این میدان نفتی 10 درصد باشد این به معنای 320 هزار میلیارد درآمد است و چنانچه ضریب بیشتر باشد درآمد بیشتری نیز بدست می آوریم بنابراین بایستی با علم، دانش و تکنولوژی روز، رفاه و آسایش مردم را افزایش دهیم و با این روش راه و مسیر درست آینده را روشن سازیم.</p>
      <p>روحانی در ادامه سخنان خود خاطرنشان کرد: یک عده از افرادی که کمی بداخلاق هستند در طول ماه های گذشته در برخی از روزنامه ها چنین نوشته اند که این دولت در سال 97 و با ارز 4200 تومانی، 18 میلیارد دلار را به باد داده است در این راستا به رییس بانک مرکزی دستور دادم تا تمام پول هایی که در سال گذشته در 6 ماه اول پرداخت کرده را فهرست و اعلام کند و در این زمینه اخیرا نامه آن را به من داده است و از ایشان خواستم که این نامه را منتشر کند.</p>
      <p>رئیس جمهور گفت: یک عده آدمی که نه اخلاق و نه ایمان دارند و نه با منافع ملی آشنا هستند چنین می گویند که پارسال 18 میلیارد دلار گم شده است لذا بانک مرکزی امروز آمار مربوط به این موضوع را  منتشر کرد.</p>
      <p>روحانی خاطرنشان کرد: بر اساس گزارش بانک مرکزی از این رقم، 7 میلیارد و 300 میلیون دلار کالاهای اساسی و درمانی و پزشکی وارد شده است و تمام فهرست آن کاملا مشخص می باشد. 12 میلیارد دلار هم کالاهای دیگری وارد شده که لیست همه آنها مشخص است به جز یک میلیارد دلار که اختلاف حساب وجود دارد و در این زمینه به تعزیرات اعلام شده که بررسی های لازم را انجام دهد.</p>
      <p>رئیس جمهور تصریح کرد: مردم بدانند در این دولت یک ریال یا یک دلار گم نخواهد شد و آن در دوران دیگری بود که میلیاردها دلار گم می شد و هنوز هم پیدا نشده است. بنابراین راه را اشتباه نروید.</p>
      <p>روحانی در بخش دیگری از سخنان خود مردم استان یزد را مردمانی غیور، مومن و فداکار توصیف کرد و گفت: از سال 57 تا پیروزی انقلاب تقریبا هر سال یکی دو بار به این استان سفر می کردم و از فروردین 57 حرکت نهضت مردم غیور یزد آغاز شد و دقیقا دهم فروردین 57 بود که گام به گام ما را به 22 بهمن و در نهایت به پیروزی انقلاب اسلامی رساند.</p>
      <p>رئیس جمهور افزود: مردم یزد در تمام مراحل بعد از پیروزی انقلاب اسلامی از دفاع مقدس تا سازندگی کشور در صف مقدم حضور داشتند.</p>
      <p>روحانی اضافه کرد: فداکاری لشکر غدیر که آن زمان به تیپ الغدیر مشهور بود در میدان های نبرد به ویژه در عملیات خیبر فراموش نشدنی است و جوانان این دیار در آنجا با تمام سختی ها ایستادگی و مبارزه کردند.</p>
      <p>رئیس جمهور همچنین با گرامیداشت آغاز هفته وحدت گفت: امروز ما در آغاز هفته رسول خدا پیامبر اسلام و امام صادق(ع) قرار گرفتیم امروز به نقل برادران اهل سنت و برخی از علمای شیعه روز میلاد پیامبر عظیم الشان اسلام است و 17 ربیع الاول روز مشعوف برای میلاد رسول خدا و امام صادق(ع) می باشد.</p>
      <p>روحانی همچنین گفت: این هفته هفته وحدت، اتحاد، یگانگی  و قرب بیشتر به مسیر پیامبر عظیم الشان اسلام است.</p>
      <p>رئیس جمهور همچنین با اشاره به عده معدودی که شعارهایی سر می دادند خطاب به مردم گفت: بی تردید صدای شما مردم، صدای این چند نفر جوان نیست شما مردمانی بزرگ، مهربان و در خط انقلاب هستید و همه باید آگاه باشیم که اختلاف و فاصله خواست آمریکا است لذا نگذاریم خواست آمریکا از حنجره عده معدودی بلند شود گرچه آن عده بسیار کم و معدود هستند اما در عین حال آن گروه اندک و کوچک را هم به اسلام و وحدت و پیامبر رحمت دعوت می کنیم.</p>
      <p>روحانی با اظهار همدردی با مردم عزیز آذربایجان شرقی به خاطر حادثه زلزله گفت: همدردی خودم و همه مردم عزیز استان یزد را به مردم آذربایجان شرقی به خاطر حادثه زلزله اعلام می کنم و از همه دست اندرکاران و مردم به خاطر کمک به آسیب دیدگان تشکر و سپاسگزاری می کنم. اینکه در روزهای سخت مردم در مسیر همکاری و تعاون و یاری یکدیگر قرار می گیرند، ستودنی است.</p>
      <p>رئیس جمهور در بخش دیگری از سخنان خود از مردم یزد به عنوان مردمی بااستعداد و سختکوش نام برد و افزود: موفقیت جوانان یزدی در کنکور دانشگاه‌ها بیانگر استعداد آنهاست و همچنین قنات‌های یزد که مردم توسط آنها از دل زمین آب کشاورزی خود را تأمین می‌کنند، نشانه سختکوشی مردم یزد می‌باشد.</p>
      <p>روحانی با بیان اینکه استان یزد از سرمایه‌های خدادادی فراوانی برخوردار است، گفت:‌ برای این استان 2 کار بزرگ باید انجام شود که من امروز اعلام می‌کنم.</p>
      <p>رئیس جمهور مسأله آب استان را یکی از موضوعات مهم استان عنوان کرد و گفت: در شورای عالی آب تصویب کردیم آب آشامیدنی 30 سال آینده استان تأمین شود. تمام جزئیات مصوبه مربوط به آن روشن است که این آب از کدام حوضه آب‌ریز برای مردم تأمین خواهد شد.</p>
      <p>روحانی در مورد تأمین آب صنعتی و کشاورزی استان یزد نیز گفت: برای تأمین آب صنعتی استان، آب جنوب کشور شیرین‌سازی می‌شود و سال آینده 20 میلیون متر مکعب از خلیج فارس به استان وارد خواهد شد. تمام نیازمندی‌های آب صنعتی و کشاورزی استان یزد از خلیج فارس و دریای عمان تأمین می‌شود و هر سرمایه گذاری که علاقمند باشد می‌تواند برای اجرای این طرح انتقال آب سرمایه‌گذاری کند.</p>
      <p>رئیس جمهور افزود: اطمینان دارم که اگر آب کافی به استان برسد، شما که شهر جاذبه‌ها هستید، در صنعت، کشاورزی، گردشگری و تولید روز به روز بیشتر پیشرفت کرده و مردم دنیا را جذب خواهید کرد.</p>
      <p>روحانی با بیان اینکه با کمک شرکت‌های دانش‌بنیان و آب، باید بیکاری را در استان ریشه‌کن کنید، افزود: شما در کشت گلخانه‌ای محصولات کشاورزی پیشتاز هستید و تأمین آب استان می‌تواند موجب تحول بیشتری شود.</p>
      <p>رئیس جمهور راه‌آهن را مسأله دوم استان عنوان کرد و افزود: راه‌آهن یزد – اقلید جزو پروژه‌های مهم استان است که در این سفر پیش‌بینی‌های لازم برای تکمیل آن انجام خواهد شد و امیدواریم تا پایان سال آینده این پروژه تکمیل و موجب رونق بیشتر استان شود.</p>
      <p>روحانی در ادامه اظهار داشت: در سفر قبلی به استان یزد 46 طرح و پروژه به شما قول دادم با 970 میلیارد تومان اعتبار، تاکنون 1091 میلیارد تومان برای پیشرفت و تکمیل این پروژه‌ها پرداخت کرده‌ایم، اما برخی از این طرح‌ها هنوز تکمیل نشده است.</p>
      <p>رئیس جمهور با بیان اینکه 22 طرح از مصوبات سفر قبلی تکمیل شده، 16 طرح بالای 70 درصد پیشرفت داشته و پیشرفت 8 طرح زیر 70 درصد بوده است، گفت: 37 میلیارد تومان برای تکمیل این طرح‌ها مورد نیاز است که آن را تأمین و پرداخت خواهیم کرد. در این سفر هم بیش از 1000 میلیارد تومان برای 37 پروژه توسعه‌ای استان اختصاص خواهیم دادیم که جزئیات آن در جلسه شورای اداری امشب اعلام می‌شود.</p>
      <p>روحانی با بیان اینکه امروز 2 طرح بزرگ در استان افتتاح خواهد کرد، گفت: یک طرح بزرگ در چادرملو و یک طرح عظیم ساخت کمپرسورها در یزد افتتاح می‌شود و امیدوارم این سفر برای مردم یزد پرخیر و برکت باشد.</p>
      <p>رئیس جمهور در پایان سخنان خود یاد بزرگان و عالمان یزدی همچون سیدکاظم یزدی، آیت‌الله شیخ عبدالکریم حائری یزدی مؤسس حوزه علمیه قم، آیت‌الله العظمی محقق داماد، شیخ مرتضی حائری یزدی از اساتید فقه و اصول، شهید بزرگوار آیت‌الله صدوقی و فرزند گرامی‌اش شیخ محمدعلی صدوقی و همچنین مرحوم آیت‌الله روح الله خاتمی را گرامی داشت و گفت:‌ در جمع مردم یزد به سیدمحمد خاتمی افتخار این دیار و ایران نیز سلام می‌کنم.</p>
    </article>
  </body>
</html>