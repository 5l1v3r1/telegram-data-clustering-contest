<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/erdemes-idoben-felkesziteni-az-autonkat-a-telre/186213"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-10T11:30:00+00:00"/>
    <meta property="og:title" content="Érdemes időben felkészíteni az autónkat a télre"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Érdemes időben felkészíteni az autónkat a télre</mark>
      </h1>
      <address><time datetime="2019-11-10T11:30:00+00:00">10 Nov 2019, 11:30</time> by <a rel="author">Bors</a></address>
      <p>Az autósoknak érdemes előregondolkodni, és elkezdeni a felkészülést a zordabb, télies időjárásra. A szakértők szerint legkésőbb most, november elején érdemes gumiabroncsot cserélni gépjárművünkön, és egy alapos ellenőrzésnek alávetni a kocsit. A gumiabroncsok kiválasztásával, illetve cseréjével kapcsolatban érdemes megfogadni a szakemberek tanácsait.</p>
      <h3>1.</h3>
      <p>A nyári abroncs egyszerűen nem alkalmas a téli közlekedésre. Mindez a számok felől közelítve: ha a fenthagyott nyári abroncs miatt okozunk balesetet, a kár már egyetlen karosszériaelem sérülése esetén is nagyobb lesz, mintha vettünk volna négy téli abroncsot.</p>
      <figure>
        <img src="http://media.borsonline.hu/cikk/20/191780/gallery-picture/645w/2018294_shutterstock-1007587450.jpg"/>
        <figcaption>A kocsink hűtőfolyadékának fagyáspontjára figyelni kell © shutterstock</figcaption>
      </figure>
      <h3>2.</h3>
      <p>A széles méret-, ár- és minőségi kínálatból nem könnyű kiválasztani az adott felhasználó számára legideálisabb abroncsokat. Használt vásárlásánál legyünk alaposak, szemmel nem látható, rejtett hibái is le­hetnek, amelyek akár életveszélyes helyzetet eredményezhetnek.</p>
      <h3>3.</h3>
      <p>Vásárláskor érdemes kikérni a szervizes véleményét. Vegyük figyelembe az autó típusát, a gyártó cég méretre vonatkozó ajánlását, a közlekedési szokásokat, és azt, hogy milyen körülmények kö­zött, mennyit autózunk a téli időszakban!</p>
      <figure>
        <img src="http://media.borsonline.hu/cikk/20/191780/gallery-picture/645w/2018296_shutterstock-1483276541.jpg"/>
        <figcaption>A fényszórókat is jó ellenőrizni © shutterstock</figcaption>
      </figure>
      <h3>4.</h3>
      <p>A téli szettből minden kerékre azonos típusú és mintázatú abroncsot kell felhelyezni. Ha elkopott vagy sérült valamelyik, a vele azonos tengelyen forgó másikat is ki kell cserélni, ha annak kopottsága már jelentős. Ami végképp tilos: ne kombináljuk a téli abroncsot a nyárival, a fizikát nem lehet becsapni! Új abroncs választásánál segít a néhány éve kötelező matrica, erről néhány fontos paraméter leolvasható.</p>
      <h3>5.</h3>
      <p>Amennyiben valamiért csak az egyik tengelyre kerülnek új abroncsok, akkor a nagyobb profilmélységgel rendelkezőket mindig a hátsó kerekekre kell felszerelni, függetlenül attól, hogy első- vagy hátsókerék-hajtású autóról van-e szó.</p>
      <h3>6.</h3>
      <p>A legjobb megoldás az, ha mind a négy abroncsot egyszerre cseréljük le. Annak érdekében, hogy nagyjából egyszerre kopjanak „csereérettre”, 7-10 ezer kilométerenként érdemes új pozíciót választani az egyes abroncsoknak – erre kiváló alkalom a szezonális csere. Forgásirányos abroncsok esetében a forgásirány megtartására ilyenkor is figyelni kell.</p>
      <figure>
        <img src="http://media.borsonline.hu/cikk/20/191780/gallery-picture/645w/2018298_shutterstock-566547541.jpg"/>
        <figcaption>Elengedhetetlen a téli gumi © shutterstock</figcaption>
      </figure>
      <h3>7.</h3>
      <p>A hatósági előírások szerint a mintázati ároknak minimálisan 1,6 milliméternek kell lennie, ennél kopottabbal közlekedni szabálytalan és életveszélyes. Szakértők szerint azonban az igazán biztonságos érték téli abroncs esetében a minimum 4 milliméter.</p>
      <h3>8.</h3>
      <p>Minden felszerelés előtt alaposan nézessük át szakemberrel az abroncsainkat a lehetséges sérülések miatt! A leszerelt abroncsokat is nézzük át; ha újakat kell venni, van rá fél évünk, hogy kiválasszuk a megfelelőt. Persze a téli felkészítés nem csak az abroncsok cseréjéből áll. Mindenképpen ellenőriztessük a hűtőrendszerben a fagyálló fa­gyáspontját, nehogy meglepetés érjen a nagyobb hidegben! Az ablakmosó folyadékot is cserél­jük télire! Valamint a fényszórók és ködlámpák ellenőrzése, beállítása is fontos a korai sötétedés miatt.</p>
    </article>
  </body>
</html>