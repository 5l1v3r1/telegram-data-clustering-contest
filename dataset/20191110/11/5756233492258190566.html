<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620772/%D8%AA%D9%88%D8%B5%DB%8C%D9%87%E2%80%8C%D9%87%D8%A7%DB%8C-%D9%88%D8%B2%D8%A7%D8%B1%D8%AA-%D8%A8%D9%87%D8%AF%D8%A7%D8%B4%D8%AA-%D8%AF%D8%B1-%D9%BE%DB%8C-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7%DB%8C-%D8%AA%D9%87%D8%B1%D8%A7%D9%86-%DA%A9%D8%AF%D8%A7%D9%85-%D9%85%D8%A7%D8%B3%DA%A9%E2%80%8C%D9%87%D8%A7-%D9%85%D9%88%D8%AB%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T11:09:00+00:00"/>
    <meta property="og:title" content="توصیه‌های وزارت بهداشت در پی آلودگی هوای تهران / کدام ماسک‌ها موثرند؟"/>
    <meta property="og:description" content="رئیس گروه سلامت هوای مرکز سلامت محیط و کار وزارت بهداشت ضمن ارائه توصیه‌هایی به شهروندان تهرانی در پی افزایش شاخص آلودگی هوا، درباره میزان تاثیر استفاده از ماسک در این شرایط نیز توضیحاتی ارائه کرد."/>
  </head>
  <body>
    <article>
      <h1>توصیه‌های وزارت بهداشت در پی آلودگی هوای تهران / کدام ماسک‌ها موثرند؟</h1>
      <address>
        <time datetime="2019-11-10T11:09:00+00:00">10 Nov 2019, 11:09</time>
      </address>
      <p>
        <i>رئیس گروه سلامت هوای مرکز سلامت محیط و کار وزارت بهداشت ضمن ارائه توصیه‌هایی به شهروندان تهرانی در پی افزایش شاخص آلودگی هوا، درباره میزان تاثیر استفاده از ماسک در این شرایط نیز توضیحاتی ارائه کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر عباس شاهسونی با اشاره به تشکیل کمیته اضطرار آلودگی هوای استان تهران و حضور نماینده وزارت بهداشت در این جلسه، گفت: امروز در جلسه حضور داشتیم. از آنجایی که سلامت اولویت اول ما در وزارت بهداشت است و سلامت مردم باید حفظ شود، همواره تاکید داشتیم که راهکارهایی که برای آلودگی هوا دیده می‌شود، باید در راستای کاهش منابع آلودگی هوا و کاهش مواجهه مردم به خصوص گروه‌های حساس با آلودگی هوا باشد.</p>
      <p>
        <b>پایداری آلودگی هوا تا پایان هفته</b>
      </p>
      <p>وی با بیان اینکه در جلسه امروز برای کاهش منابع آلودگی هوا تصمیماتی گرفته و اعلام شد که رییس کمیته باید درباره آن‌ها اطلاع‌رسانی کند، افزود: در عین حال برای کاهش مواجهه مردم با آلودگی هوا هم تصمیم‌گیری شد. البته در حال حاضر شاخص آلودگی هوای تهران، ناسالم برای گروه‌های حساس است و با توجه به اینکه سازمان هواشناسی پیش‌بینی کرده است که تا پایان هفته با پایداری آلودگی مواجهیم و پایداری به نسبت شدید خواهد بود، به‌طوری که ممکن است شاهد افزایش غلظت آلاینده‌ها باشیم، تصمیماتی اتخاذ شد و قرار شد اگر شاخص‌ها به سمت ناسالم برای همه گروه‌ها رفت، تصمیماتی مبنی بر تعطیلی مدارس اتخاذ شود.</p>
      <p>
        <b>هوای تهران، ناسالم برای گروه‌های حساس</b>
      </p>
      <p>
        <b>توصیه وزارت بهداشت به بیماران</b>
      </p>
      <p>رئیس گروه سلامت هوای مرکز سلامت محیط و کار وزارت بهداشت ادامه داد: در شرایطی که هوا برای گروه‌های حساس ناسالم است، توصیه می‌شود که بیماران تنفسی، افرادی که مشکل ریوی، قلبی و عروقی دارند و زنان باردار، کودکان، به‌ویژه کودکانی که مبتلا به بیماری‌های تنفسی و ... هستند و کسانی که مشکل نقص ایمنی دارند، سالمندان و ... جزو گروه‌های حساس هستند و در این شرایط، در هوای آزاد حضور پیدا نکنند.</p>
      <p>شاهسونی با بیان اینکه سایر افراد هم حضور در فضای آزاد را به حداقل ممکن برسانند، گفت: در عین حال مردم خودشان هم باید همکاری کنند و در شرایطی که غلظت آلاینده‌ها بالا می‌رود، از بردن وسایل نقلیه به بیرون تا حد امکان خودداری کرده و فعالیت‌هایی را که منجر به آلودگی هوا می‌شود، کاهش دهند.</p>
      <p>رئیس گروه سلامت هوای مرکز سلامت محیط و کار وزارت بهداشت همچنین گفت: گروه‌های حساس فعالیت‌های ورزشی را تا حد امکان در فضای باز انجام ندهند و این فعالیت را به فضای بسته منتقل کنند. بنابراین برای فردا، پس فردا و در شرایط پایداری آلودگی در روز چهارشنبه، فعالیت‌های ورزشی را در فضای بسته انجام دهند. گاهی اوقات شاهدیم که برخی افراد در کنار بزرگراه‌ها و جاهایی که در نزدیکی منابع آلاینده است، ‌برخی فعالیت‌های ورزشی را انجام می‌دهند که توصیه می‌کنیم فعالیت‌های ورزشی را در این روزها در فضای بسته انجام دهند. زیرا خود فعالیت ورزشی باعث می‌شود که هوای بیشتری تنفس کنیم و نهایتا آلودگی بیشتری وارد بدن‌مان می‌شود.</p>
      <p>وی تاکید کرد: باید توجه کرد که غلظت در حد ناسالم برای گروه‌های حساس است و نهایتا هم پینی‌بینی شده با توجه به پایداری که وجود دارد، به سمت ناسالم برای همه گروه‌ها رود. حال برخی تصمیمات پیشگیرانه اتخاذ شد که اگر این تصمیمات رعایت شود و به به خوبی اجرا شود، حداقل به سمت هوای ناسالم برای همه نخواهیم رفت.</p>
      <p>
        <b>کدام‌ها ماسک‌ها در شرایط آلودگی هوا موثرند؟</b>
      </p>
      <p>شاهسونی درباره تاثیر ماسک بر جلوگیری از ورود آلاینده‌ها به دستگاه تنفسی، گفت: اگر ماسک استانداردی که مورد تایید وزارت بهداشت است، در این شرایط آلودگی مورد استفاده قرار گیرد، ‌موثر خواهد بود. ماسک‌های N۹۵ و P۲ که مورد تایید وزارت بوده، دارای فیلتر قابل شست‌وشو بوده و از مراکز مجاز خریداری می‌شوند و در وهله دوم اگر درست استفاده شوند، موثر هستند. باید توجه کرد که صرف وجود ماسک ورود آلاینده‌ها را کاهش نمی‌دهد، بلکه باید درست از ماسک استفاده کنیم و ماسک به خوبی بر روی صورت کیپ شود و از کناره‌های آن هوا وارد نشود. در صورتی که به درستی از این ماسک‌ها استفاده شود، موثرند. به‌طوری که ماسک‌های P۲ تا ۹۵ درصد از ورود ذرات زیر ۲.۵ میکرون به دستگاه تنفسی جلوگیری می‌کنند.</p>
      <p>وی ادامه داد: البته استفاده طولانی مدت از ماسک سخت است. بر این اساس توصیه می‌کنیم که در شرایطی که در فضای باز قرار می‌گیرند، به‌ویژه گروه‌های حساس از این ماسک‌ها استفاده کنند.</p>
    </article>
  </body>
</html>