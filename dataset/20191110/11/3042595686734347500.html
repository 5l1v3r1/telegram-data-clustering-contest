<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/frykter-liknende-scener-for-gigantkampen/71797232"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T11:19:21+00:00"/>
    <meta property="og:title" content="Frykter liknende scener før gigantkampen"/>
    <meta property="og:description" content="Det gikk hardt for seg da Manchester City gjestet Liverpool i Champions League med buss. Nå frykter City at det vil skje igjen."/>
  </head>
  <body>
    <article>
      <h1>Frykter liknende scener før gigantkampen</h1>
      <h2>Det gikk hardt for seg da Manchester City gjestet Liverpool i Champions League med buss. Nå frykter City at det vil skje igjen.</h2>
      <address><time datetime="2019-11-10T11:19:21+00:00">10 Nov 2019, 11:19</time> by <a rel="author">Christian M. Hugsted (I England)</a></address>
      <p>MANCHESTER (Dagbladet): Under Champions League-kampen mellom Liverpool og Manchester City tilbake i 2018 skjedde det noen stygge scener i opptakten til oppgjøret.</p>
      <p>En gruppe Liverpool-tilhengere <a href="https://www.dagbladet.no/sport/city-bussen-provde-a-komme-seg-gjennom-dette-folkehavet-det-ble-brastopp/69675299">angrep Manchester City-bussen</a> før kampen på Anfield. Det ble kastet flere gjenstander, deriblant flasker, samt brukt røykbomber og fyrverkeri for å ryste det tilreisende laget.</p>
      <p>
        <b>Kjøretøyet ble så ødelagt at Manchester-laget måtte finne seg en ny buss til hjemturen etter kampen. To politimenn skal også ha blitt skadet, mens ingen spillere pådro seg skader.</b>
      </p>
      <h3>Ikke bekymret</h3>
      <p>Nå frykter Manchester City-ledelsen at vi kan få liknende scener igjen. City-manager Pep Guardiola er derimot ikke bekymret.</p>
      <p>- Nei, forhåpentligvis vil det ikke skje igjen. Politiet visste om det før Champions League-kampen, men gjorde ikke noe med det. Jeg vet ikke hva de kommer til å gjøre, men forhåpentligvis vil det bli en fantastisk kamp på Anfield. Det er det vi ønsker. Forhåpentligvis skjer ikke det samme som for to år siden, sier Guardiola på fredagens pressekonferanse.</p>
      <p>- Jeg likte ikke det som skjedde med bussen, men inne på stadion er det bra, sier Guardiola om Liverpool-fansen, som får skryt for atmosfæren inne på Anfield.</p>
      <h3>Oppfordringer</h3>
      <p>Det sprer seg nå oppfordringer i sosiale medier fra fans som ønsker å mobilisere til nytt «angrep» når lagene møtes søndag.</p>
      <p>
        <b>Det hører med til historien at det ble oppfordret til det samme før lagene møttes i ligaen forrige sesong, uten at noe skjedde.</b>
      </p>
      <p>Engelske <a href="https://www.theguardian.com/football/2019/nov/07/manchester-city-repeat-bus-attack-message-liverpool-fans-social-media">The Guardian</a> skriver at City ønsker forsikringer fra Liverpool om at det ikke vil skje noe liknende før lagene barker sammen i storkampen søndag.</p>
      <p>Merseyside-politiet forventer på sin side ikke noe bråk og behandler kampen som en hvilken som helst annen kamp. Politiet oppfordrer også Liverpool-fansen til å ønske City velkomne på en fin måte.</p>
      <figure>
        <img src="https://dbstatic.no/71798439.jpg?imageId=71798439&amp;width=1024&amp;height=615"/>
        <figcaption>Foto: Jason Cairnduff / Reuters / NTB Scanpix Vis mer</figcaption>
      </figure>
      <h3>- Vår feil</h3>
      <p>Liverpool-manager Jürgen Klopp tok også opp temaet på fredagens pressekonferanse på Melwood.</p>
      <p>- Hvis noen i Manchester City fortsatt er bekymret, så er det vår feil. Alle kastet ikke flaska, men det var en av oss. Alle må sørge for at noe slikt ikke skjer igjen noensinne, sier Klopp.</p>
      <p>- Jeg skulle ønske jeg kunne si at det ikke vil skje igjen, men det kan jeg ikke. Men vi vil sørge for å gjøre alt for at det ikke skal skje igjen, sier tyskeren videre.</p>
      <p>
        <b>I en <a href="http://www.liverpoolfc.com/news/announcements/296502-liverpool-fc-statement">pressemelding</a> meldte Liverpool i 2018 at de tar avstand fra slik oppførsel.</b>
      </p>
      <p>«Klubben fordømmer dette på det sterkeste. Hendelsene førte til at det ble gjort skade på Manchester City-bussen. Vi gir en uforbeholden unnskyldning til Pep Guardiola, spillerne og støtteapparatet i klubben», skrev Liverpool.</p>
      <p>Guardiola var på sin side forundret over at noe slikt kunne skje.</p>
    </article>
  </body>
</html>