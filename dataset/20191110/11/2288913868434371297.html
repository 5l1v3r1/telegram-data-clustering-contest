<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191110_04709474"/>
    <meta property="og:site_name" content="De Standaard"/>
    <meta property="article:published_time" content="2019-11-10T11:28:00+00:00"/>
    <meta property="og:title" content="Nederland boven bij de junioren en beloften op het EK veldrijden"/>
    <meta property="og:description" content="De Nederlandse Puck Pieterse is de eerste Europees kampioene ooit bij de meisjes junioren. Ze won in het Italiaanse Silvelle met een voorsprong van 28 seco..."/>
  </head>
  <body>
    <article>
      <h1>Nederland boven bij de junioren en beloften op het EK veldrijden</h1>
      <address>
        <time datetime="2019-11-10T11:28:00+00:00">10 Nov 2019, 11:28</time>
      </address>
      <p>
        <b>De Nederlandse Puck Pieterse is de eerste Europees kampioene ooit bij de meisjes junioren. Ze won in het Italiaanse Silvelle met een voorsprong van 28 seconden voor de Franse Olivia Onesti en haar landgenote Shirin van Amrooij.</b>
      </p>
      <p>De Belgen speelden geen enkele rol. Julie De Wilde was onze eerste landgenote op een zestiende plek met een achterstand van meer dan vijf minuten. Deze EK-wedstrijd duurde wegens het loodzware slechts drie ronden.</p>
      <p>
        <b>Nederlandse pakt Europese titel bij vrouwen beloften</b>
      </p>
      <p>De 21-jarige Ceylin del Carmen Alvarado heeft zich zondag in het Italiaanse Silvelle voor het tweede jaar op rij tot Europees kampioene bij de vrouwen beloften gekroond. De Nederlandse soleerde over halfcross naar de zege. De Britse Anna Kay werd tweede op twaalf seconden. De Française Marion Norbert Riberolle finishte als derde op 1:02 van de winnares.</p>
      <p>Ook de plaatsen vier en vijf waren weggelegd voor onze noorderburen. Wereldkampioene Inge van der Heijden hield Manon Bakker van haar af voor de vierde plaats. Beste Belgische werd Marthe Truyen op een dertiende plaats. Kiona Crabbé finishte als veertiende. Eerder dit seizoen was Ceylin del Carmen Alvarado ook al de beste in de Berencross van Meulebeke, de GP Pelt en de Superprestigecrossen van Gieten en Ruddervoorde.</p>
      <p>Het was Inge van der Heijden die de beste start nam. Haar landgenote Alvarado volgde netjes, maar kende dan pech en moest even van de fiets om haar voorwiel te rechten. De Britse Anna Kay nam daarna het commando over, maar kon niet voorkomen dat Ceylin del Carmen Alvarado na een knappe remonte kon aansluiten. Dit tweetal begon aan de tweede ronde met een voorsprong van zowat twintig seconden op Inge van der Heijden en de Française Marion Norbert Riberolle.</p>
      <p>Op een zware modderstrook kwam Ceylin del Carmen Alvarado even in de problemen en zo sloeg Anna Kay een kloofje. De Nederlandse herstelde echter vrij snel en kon opnieuw aanpikken bij haar vroegere metgezel. Alvarado begon met vijf seconden voorsprong op Kay aan de derde ronde. Van der Heijden kreeg Marion Norbert Riberolle mee in de strijd voor de laatste podiumplaats. Manon Bakker reed als vijfde rond op 53 seconden van haar leidende landgenote.</p>
      <p>Onze landgenote Kiona Crabbé volgde met Marthe Truyen respectievelijk als 13e en 14e, op meer dan 4 minuten van de leidster. Ceylin del Carmen Alvarado kon na een slipper van Anna Kay haar voorsprong verder uitbouwen en kwam niet meer in de problemen. Zij haalde het dan ook en kon aan de aankomststrook ruimschoots de tijd nemen om haar fans te begroeten. In de strijd om de derde plaats had Marion Norbert Riberolle de meeste jus in de benen.</p>
    </article>
  </body>
</html>