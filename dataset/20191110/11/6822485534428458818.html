<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819079.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T11:34:00+00:00"/>
    <meta property="og:title" content="فهرست خطرناک ویلموتس برای تیم ملی"/>
    <meta property="og:description" content="به گزارش روزنامه ایران‌ورزشی،‌ کی‌روش در بسیاری از انتخاب‌ها دقت‌ و ملاحظات فنی و حرفه‌ای داشت که مدت‌ها بعد درباره‌اش به نتیجه درست‌تری می‌رسیدیم."/>
  </head>
  <body>
    <article>
      <h1>فهرست خطرناک ویلموتس برای تیم ملی</h1>
      <address>
        <time datetime="2019-11-10T11:34:00+00:00">10 Nov 2019, 11:34</time>
      </address>
      <p>بررسی فهرست بازیکنان تیم ملی را در سال‌های اخیر کارلوس کی‌روش بی‌معنا کرد، اگرچه پیش از او نیز کیفیت این نوع بررسی‌ها از کف رفته بود.</p>
      <p>به گزارش روزنامه ایران‌ورزشی،‌ کی‌روش در بسیاری از انتخاب‌ها دقت‌ و ملاحظات فنی و حرفه‌ای داشت که مدت‌ها بعد درباره‌اش به نتیجه درست‌تری می‌رسیدیم.</p>
      <p>بعدها حتی لج‌بازی‌های او در انتخاب‌ها گاهی لج‌بازی‌های عاقلانه‌ای به نظر رسیدند. فهرست تیم ملی همیشه محصول نگاه‌های سرمربی از جوانب پیدا و پنهان است و نقدش به این آسانی نمی‌تواند مبتنی بر استدلال‌ باشد. سرمربی تیم ملی همیشه نزدیک‌ترین و دقیق‌ترین چشم است، چون بر اساس خواسته‌های فنی خودش انتخاب می‌کند، نه بر اساس سلیقه ما. به رغم اینها گریزی نیست. فوتبال عرصه رویارویی همین سلیقه‌هاست و آخرش ما از بیرون گود قرار است حظ تماشا را ببریم.</p>
      <p>آخرین فهرست مارک ویلموتس باز هم تغییراتی دارد. او همچنان در دوره شناخت و بررسی است و هنوز تیم ملی یک سرمربی ندارد که بتوانیم درباره‌اش بگوییم به شناختی عمیق درباره تمام نیروی انسانی فوتبال ایران رسیده است.</p>
      <p>ویلموتس اخیراً به شدت درگیر حواشی دریافت مطالبات خود بود و بی‌شک چنین موضوعی هر مربی را از کار اصلی‌اش دور می‌کند و از تمرکز او می‌کاهد اما او برای حساس‌ترین بازی تیم ملی در راه جام جهانی فهرستی را اعلام کرده که شاید برای بازی‌های آسان‌تری می‌توانست جالب باشد.</p>
      <p>بازیکنانی که مدت‌ها از تیم ملی دور بوده‌اند، گزینه مناسبی برای یک بازی حساس و سرنوشت‌ساز ملی نیستند و تیم ویلموتس باید تا پیش از بازی با عراق به ثبات بیشتری در ترکیب خود می‌رسید. ویلموتس اما همچنان مشغول بازی با فهرست بازیکنان است و این می‌تواند در آستانه بازی با عراق خطرناک باشد.</p>
      <p>ویلموتس در مرحله آزمون و خطا در انتخاب بازیکن است اما همین مرحله گروهی جام جهانی ۲۰۲۲ می‌تواند برای ایران پرریسک و دردسرساز شود. اینجا بازیکنانی با تجربه جهانبخش و عزت‌اللهی می‌توانند چیزهایی را به تیم ملی اضافه کنند ولی ویلموتس به آسانی از کنار این نام‌ها گذشته است.</p>
      <p>تیم ملی، تیم باشگاهی نیست که ترکیبش را برای یک سال یا چند فصل با بازیکنان تحت قرارداد بشناسیم اما تیم ملی محل گذر بازیکنان هم نیست که هر بار در فهرست تغییرات پرشمار باشد یا بازیکنانی با سابقه ملی ارزشمند از آن دور بمانند.</p>
      <p>مارک ویلموتس حق دارد که هربار در آغاز مسیر ۳ ساله‌اش با فوتبال ایران، برای شناخت دقیق از بازیکنان آنها را به اردو فرا بخواند اما تیم ملی ایران این‌بار با هنگ‌کنگ و کامبوج بازی نمی‌کند، بلکه در حالی به دیدار عراق می‌رود که امتیازات بازی با بحرین را از کف داده و نتیجه ما تیم ملی ایران در عراق بسیار کلیدی و تأثیرگذار است. بازیکنانی با تجربه‌های بزرگ‌تر مثل بازی در جام جهانی، حتی اگر در تیم باشگاهی خود نیمکت‌نشین باشند، می‌توانند در شرایط حساس تیم ملی گره‌گشا باشند. ویلموتس اما نگاه خودش را به مسائل دارد و حالا انتخاب‌های او برای بازی با عراق سرنوشت بازی را تعیین می‌کند.</p>
      <p>مارک ویلموتس در آغاز مسیری سخت با تیم ملی هنوز در بازی‌های بزرگ برای ایران مربیگری نکرده و بازی با عراق می‌تواند بعد از بازی با بحرین دومین تجربه آسیایی مهم او در راه جام جهانی باشد.</p>
    </article>
  </body>
</html>