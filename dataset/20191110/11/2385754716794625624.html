<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596632/oi-sarotikoi-elegxoi-tis-astynomias-kai-i-fatria-ton-500-atomon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T11:50:00+00:00"/>
    <meta property="og:title" content="Οι σαρωτικοί έλεγχοι της Αστυνομίας και η «φατρία» των 500 ατόμων"/>
    <meta property="og:description" content="Εντατικά συνεχίστηκε και χθες το βράδυ, μέχρι τις πρωινές ώρες σήμερα η επιχείρηση της Αστυνομίας υπό τον φόβο νέου αιματηρού επεισοδίου, μετά την απόπειρα..."/>
  </head>
  <body>
    <article>
      <h1>Οι σαρωτικοί έλεγχοι της Αστυνομίας και η «φατρία» των 500 ατόμων</h1>
      <address><time datetime="2019-11-10T11:50:00+00:00">10 Nov 2019, 11:50</time> by <a rel="author">sigmalive</a></address>
      <p>Εντατικά συνεχίστηκε και χθες το βράδυ, μέχρι τις πρωινές ώρες σήμερα η επιχείρηση της Αστυνομίας υπό τον φόβο νέου αιματηρού επεισοδίου, μετά την απόπειρα φόνου εναντίον Σύριου, την περασμένη Κυριακή στην Έγκωμη.</p>
      <p>Κατά τη διάρκεια <a href="https://www.sigmalive.com/news/local/596615/dekades-elegxoi-se-kentra-oximata-kai-spitia-apo-tin-astynomia">των σαρωτικών ελέγχων από τα μέλη της δύναμης ελέγχθηκαν παγκύπρια 156 οχήματα και 170 πρόσωπα που επέβαιναν σε αυτά.</a></p>
      <p>Επίσης, διενεργήθηκαν έλεγχοι σε 48 νυκτερινά κέντρα, στη διάρκεια των οποίων έγιναν 28 καταγγελίες για αδικήματα που αφορούν τον περί κέντρων αναψυχής νόμο.</p>
      <p>Παράλληλα, διενεργήθηκαν τροχονομικοί έλεγχοι σε όλες τις επαρχίες, κατά τους οποίους προέκυψαν 117 καταγγελίες που αφορούσαν οδήγηση με υπερβολική ταχύτητα, καθώς και 209 καταγγελίες για διάφορα άλλα τροχαία αδικήματα.</p>
      <p>Στην επαρχία Πάφου, διενεργήθηκαν επίσης δύο έρευνες οικιών, δυνάμει δικαστικών ενταλμάτων.</p>
      <p>Πάντως, πληροφορίες που έρχονται στο φως κάνουν λόγο για ομάδα εκατοντάδων Σύρων.</p>
      <p>Όπως μετέδωσε χθες το ΣΙΓΜΑ  <a href="https://www.sigmalive.com/news/local/596566/apokalyptikes-plirofories-gia-ti-fatria-pou-skorpa-ton-tromo-stin-protevousa">η δράση της ομάδας Σύρων που δρα τους τελευταίους μήνες στην παλιά Λευκωσία, τρομοκρατώντας ολόκληρη την περιοχή, είναι πολύ καλά γνωστή στην αστυνομία </a>και σύμφωνα με όσα λέχθηκαν ενώπιον του δικαστηρίου την περασμένη εβδομάδα, η δράση της επεκτείνεται και στην υπόλοιπη πρωτεύουσα.</p>
      <p>Πληροφορίες αναφέρουν ότι διαπιστωμένα, η ομάδα των Σύρων αποτελείται από 500 άτομα, με τους περισσότερους από αυτούς να βρίσκονται στην Κύπρο υπό το καθεστώς πολιτικών προσφύγων. Ασφαλείς πληροφορίες, μάλιστα, αναφέρουν ότι κάποιοι από αυτούς θεωρήθηκαν ύποπτοι για τρομοκρατία.</p>
    </article>
  </body>
</html>