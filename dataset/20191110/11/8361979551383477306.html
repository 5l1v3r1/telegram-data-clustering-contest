<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/dubinskiy-doriknuv-zhurnalistci-nv-tomashem-fialoyu-vidpovidayuchi-na-pitannya-pro-zustrichi-z-kolomoyskim-50052664.html"/>
    <meta property="og:site_name" content="НВ"/>
    <meta property="article:published_time" content="2019-11-10T11:29:00+00:00"/>
    <meta property="og:title" content="Дубінський дорікнув журналістці НВ Томашем Фіалою, відповідаючи на питання про зустрічі з Коломойським"/>
    <meta property="og:description" content="Народний депутат від Слуги народу Олександр Дубінський заявив, що «давненько» не бачив олігарха Ігоря Коломойського і дорікнув журналістці НВ інвестором видання Томашем Фіалою."/>
  </head>
  <body>
    <article>
      <h1>Дубінський дорікнув журналістці НВ Томашем Фіалою, відповідаючи на питання про зустрічі з Коломойським</h1>
      <h2>Народний депутат від Слуги народу Олександр Дубінський заявив, що «давненько» не бачив олігарха Ігоря Коломойського і дорікнув журналістці НВ інвестором видання Томашем Фіалою.</h2>
      <address>
        <time datetime="2019-11-10T11:29:00+00:00">10 Nov 2019, 11:29</time>
      </address>
      <p>«Давненько вже. Навіть не згадаю. Це не такі визначальні для мене речі (зустрічі), щоб вони врізалися мені в пам’ять», — відповів нардеп від СН Олександр Дубінський на питання журналістки НВ Христини Бердинських про те, коли він в останній раз зустрічався з олігархом Ігорем Коломойським.</p>
      <p>Бердинських просила прокоментувати Дубінського той факт, що його відносять до так званої «групи Коломойського» у фракції Слуга народу.</p>
      <p>Після відповіді нардеп запитав журналістку НВ, коли вона востаннє бачила інвестора видання Томаша Фіалу.</p>
      <p>«Здається, на з'їзді YES, який був в середині вересня», — відповіла вона. — «А там же був і Коломойський, так?» — запитав Дубінський. — «Був». — «А ось мене там не було».</p>
      <p>Нардеп заявив, що «крім Коломойського є інші олігархи в Україні», і попросив також звернути увагу на них. Зокрема, він згадав «групу Пінчука» (Олігарха Віктора Пінчука — ред.), водночас додавши, що «нічого про неї не знає».</p>
      <p>Раніше президент України <a href="https://nv.ua/ukr/ukraine/politics/volodimir-zelenskiy-vibuhnuv-kritikoyu-na-adresu-nv-i-tomasha-fiali-novini-ukrajini-50047212.html">Володимир Зеленський дорікнув НВ в тому, що генеральним директором інвестиційної компанії Dragon Capital,</a> що володіє виданням, є громадянин Чехії Томаш Фіала.</p>
      <p>Зеленський вибухнув критикою на адресу медіа під час прес-марафону 10 жовтня, після того як журналіст НВ Іван Верстюк поставив тому питання про майбутнє системи фізичних осіб — підприємців в Україні.</p>
      <p>Читайте також:</p>
      <ul>
        <li>
          <a href="https://nv.ua/ukr/ukraine/politics/video-dubinskiy-rezultati-testu-na-detektori-brehni-novini-ukrajini-50050277.html">Скандал у Слузі народу. Дубінський оприлюднив остаточні результати тесту на детекторі брехні - відео</a>
        </li>
        <li>
          <a href="https://nv.ua/ukr/ukraine/politics/milovanov-golosuvav-za-poroshenka-v-slugu-narodu-yogo-rozkritikuvali-novini-ukrajini-50051655.html">«Вигнати на*єр»: Бужанський і Дубінський ополчилися на міністра Милованова, який голосував за Порошенка</a>
        </li>
      </ul>
    </article>
  </body>
</html>