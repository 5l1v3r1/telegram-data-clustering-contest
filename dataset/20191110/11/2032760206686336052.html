<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89169"/>
    <meta property="og:site_name" content="Denník politika"/>
    <meta property="article:published_time" content="2019-11-10T11:35:05+00:00"/>
    <meta property="og:title" content="SNS a Smer-SD majú najpevnejšie poslanecké kluby, politológ za tým vidí oddanosť a lojálnosť"/>
    <meta property="og:description" content="10.11.2019 (Webnoviny.sk) – Slovenská národná strana (SNS) je jediná strana v parlamente, ktorej poslanecký klub neopustil ani jeden zákonodarca. Najsilnejšiu parlamentnú stranu Smer-SD doteraz opustil bývalý minister kultúry Marek Maďarič, mandátu, ktorý získal vo voľbách za stranu Smer-SD, sa vzdal aj bývalý prešovský župan Peter Chudík. Za neho zloží sľub náhradník na najbližšej schôdzi v závere novembra. Koalícia v parlamente stratila väčšinu po tom, ako Martin Fedor, Katarína Cséfalvayová a Peter Kresák vystúpili z poslaneckého klubu Mosta-Híd. Koaličné strany majú tak v súčasnosti 72 poslancov. Spoliehať sa musia najmä na hlasy nezaradených poslancov."/>
  </head>
  <body>
    <article>
      <h1>SNS a Smer-SD majú najpevnejšie poslanecké kluby, politológ za tým vidí oddanosť a lojálnosť</h1>
      <address><time datetime="2019-11-10T11:35:05+00:00">10 Nov 2019, 11:35</time> by <a rel="author">Webnoviny</a></address>
      <p>10.11.2019 (Webnoviny.sk) – Slovenská národná strana (SNS) je jediná strana v parlamente, ktorej poslanecký klub neopustil ani jeden zákonodarca. Najsilnejšiu parlamentnú stranu Smer-SD doteraz opustil bývalý minister kultúry Marek Maďarič, mandátu, ktorý získal vo voľbách za stranu Smer-SD, sa vzdal aj bývalý prešovský župan Peter Chudík. Za neho zloží sľub náhradník na najbližšej schôdzi v závere novembra. Koalícia v parlamente stratila väčšinu po tom, ako Martin Fedor, Katarína Cséfalvayová a Peter Kresák vystúpili z poslaneckého klubu Mosta-Híd. Koaličné strany majú tak v súčasnosti 72 poslancov. Spoliehať sa musia najmä na hlasy nezaradených poslancov.</p>
      <h3>Odídenci v opozícii</h3>
      <p>Fakt, že SNS neopustil ani jeden poslanec a Smer-SD len dvaja, pripisuje politológ z Katedry politológie Filozofickej fakulty Univerzity Pavla Jozefa Šafárika v Košiciach Ján Ruman integrite a vnútornej kohézii týchto poslaneckých klubov.</p>
      <p><i>„Je zaujímavé, že ich členovia vytrvali aj napriek vládnym a straníckym turbulenciám. Zrejme si poslanci uvedomovali, že oddanosťou a lojálnosťou voči svojmu poslaneckému klubu majú šancu byť v ňom aj v ďalšom volebnom období,“</i> uviedol politológ pre agentúru SITA.</p>
      <p>Strana Sloboda a Solidarita (SaS) a hnutie Obyčajní ľudia a nezávislé osobnosti (OĽaNO) držia prvenstvo v počte odídencov. V súčasnosti má OĽaNO 10 z pôvodných 19 zástupcov, SaS 11 z 21. Po nezhodách s predsedom Richardom Sulíkom stranu SaS opustili napríklad Ľubomír Galko, Jana Kiššová, Natália Blahová, Jozef Rajtár či Vladimír Sloboda. Ľudovú stranu Naše Slovensko opustila trojica poslancov z pôvodných štrnástich.</p>
      <p>Juraj Kolesár klub opustil v novembri minulého roka. Po dlhodobejších ideologických a názorových nezhodách klub opustil aj Ján Mora. Milan Špánik odišiel prakticky hneď po tom, ako v poslaneckej lavici nahradil Milana Mazureka, ktorého súd uznal vinným za rasistické výroky. Hnutie Sme rodina reprezentuje v parlamente deväť poslancov.</p>
      <h3>Rozpad po voľbách</h3>
      <p><i>„Ak sa členovia poslaneckých klubov SNS a Smer-SD javia ako príkladní a disciplinovaní straníci, nemožno to ale povedať o poslancoch, ktorí opustili opozičné subjekty, napríklad SaS alebo OĽaNO. U týchto subjektov je súdržnosť doslova katastrofálna – obzvlášť pri strane SaS,“</i> myslí si Ruman.</p>
      <p>Vysvetliť to možno podľa neho straníckou politikou a ideologicko-hodnotovým prístupom predsedu SaS Richarda Sulíka.</p>
      <p><i>„Je evidentné, že jeho štýl riadenia strany, komunikácie, vyjednávania a presadzovania nebol mnohým po chuti. A navyše sa Sulík za posledné roky prejavoval ako ideologicky protirečivý politik. Pri strane OĽaNO zohral podobnú rolu predseda hnutia Igor Matovič – jeho povahové vlastnosti a konfliktný prístup. Masový odlev poslancov týchto dvoch poslaneckých subjektov naznačuje, že kluby týchto strán sú vnútorné krehké a nestabilné, čo vyvoláva obavy, či rovnaký trend nemožno očakávať aj v budúcnosti,“</i> uviedol politológ.</p>
      <p>Poslanecké kluby sa začali rozpadať hneď po voľbách. Keď strana Sieť vstúpila do koalície so Smerom, SNS a Mostom-Híd, trojica poslancov odišla. Medzi nimi napríklad Miroslav Beblavý, dnes líder strany Spolu. Poslanecký klub v parlamente musia tvoriť minimálne ôsmi zákonodarcovia, klub Siete tak zanikol. Piati poslanci prešli do Mosta-Híd.</p>
      <p>Viac k témam: <a href="https://www.webnoviny.sk/tag/politolog/"><u>politológ</u></a>, <a href="https://www.webnoviny.sk/tag/poslanecky-klub/"><u>poslanecký klub</u></a>, <a href="https://www.webnoviny.sk/tag/univerzita-pavla-jozefa-safarika-upjs/"><u>Univerzita Pavla Jozefa Šafárika (UPJŠ)</u></a><br/>Zdroj: Webnoviny.sk – <a href="https://www.webnoviny.sk/sns-a-smer-sd-maju-najpevnejsie-poslanecke-kluby-politolog-za-tym-vidi-oddanost-a-lojalnost/"><u>SNS a Smer-SD majú najpevnejšie poslanecké kluby, politológ za tým vidí oddanosť a lojálnosť</u></a> © SITA Všetky práva vyhradené.</p>
    </article>
  </body>
</html>