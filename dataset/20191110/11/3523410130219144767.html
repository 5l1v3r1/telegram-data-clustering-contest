<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639185/%D8%A8%D9%87%D8%AA%D8%B1%DB%8C%D9%86-%D8%A7%D9%86%DB%8C%D9%85%DB%8C%D8%B4%D9%86%E2%80%8C%D9%87%D8%A7%DB%8C%DB%8C-%DA%A9%D9%87-%D9%85%D8%AD%D8%B5%D9%88%D9%84-%D8%AF%DB%8C%D8%B2%D9%86%DB%8C-%D9%88-%D9%BE%DB%8C%DA%A9%D8%B3%D8%A7%D8%B1-%D9%86%DB%8C%D8%B3%D8%AA%D9%86%D8%AF-%7B%D9%82%D8%B3%D9%85%D8%AA-%D8%A7%D9%88%D9%84%7D"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T11:35:00+00:00"/>
    <meta property="og:title" content="بهترین انیمیشن‌هایی که محصول دیزنی و پیکسار نیستند! {قسمت اول}"/>
    <meta property="og:description" content="فیلم‌های انیمیشن دیگری که توسط استودیو‌های انیمیشن سازی دیگر تولید شده دور از دید مخاطبین قرار گرفته و برخی از آن‌ها به طور کلی نادیده گرفته شده‌اند."/>
  </head>
  <body>
    <article>
      <h1>
        <a href="https://www.bultannews.com/fa/news/639185/%D8%A8%D9%87%D8%AA%D8%B1%DB%8C%D9%86-%D8%A7%D9%86%DB%8C%D9%85%DB%8C%D8%B4%D9%86%E2%80%8C%D9%87%D8%A7%DB%8C%DB%8C-%DA%A9%D9%87-%D9%85%D8%AD%D8%B5%D9%88%D9%84-%D8%AF%DB%8C%D8%B2%D9%86%DB%8C-%D9%88-%D9%BE%DB%8C%DA%A9%D8%B3%D8%A7%D8%B1-%D9%86%DB%8C%D8%B3%D8%AA%D9%86%D8%AF-%7B%D9%82%D8%B3%D9%85%D8%AA-%D8%A7%D9%88%D9%84%7D">بهترین انیمیشن‌هایی که محصول دیزنی و پیکسار نیستند! {قسمت اول}</a>
      </h1>
      <h2>فیلم‌های انیمیشن دیگری که توسط استودیو‌های انیمیشن سازی دیگر تولید شده دور از دید مخاطبین قرار گرفته و برخی از آن‌ها به طور کلی نادیده گرفته شده‌اند.</h2>
      <address><time datetime="2019-11-10T11:35:00+00:00">10 Nov 2019, 11:35</time> by <a rel="author">بولتن نیوز | bultannews.com</a></address>
      <p><b>گروه فرهنگ و هنر: دیزنی</b> و <b>پیکسار</b> سال‌هاست که بر حوزه فیلم‌های <b>انیمیشن</b> سلطه کامل دارند. هر دوی این استودیو‌ها که اکنون در هم ادغام شده‌اند (یا بهتر بگوییم پیکسار به عنوان زیرمجموعه‌ای در قالب کمپانی دیزنی عمل می‌کند) فیلم‌هایی بسیار خیره کننده با تنوع و جذابیت بالا تولید کرده‌اند که برخی از آن‌ها با تحسین منتقدان و مخاطبان و موفقیت تجاری مواجه شده‌اند.<br/><br/>به گزارش بولتن نیوز به نقل از برترین ها، با این وجود، در نتیجه این سلطه، فیلم‌های انیمیشن دیگری که توسط استودیو‌های انیمیشن سازی دیگر تولید شده دور از رادار مخاطبین <b>انیمیشن</b> و <b>انیمه</b> قرار گرفته و برخی از آن‌ها به طور کلی نادیده گرفته شده‌اند. البته دیزنی و پیکسار تنها استودیو‌هایی نیستند که تولیدات انیمیشنی آن‌ها در سال‌های اخیر پرطرفدار و موفق بوده‌اند.<br/><br/>یکی دیگر از بازیگران قابل توجه این ژانر و رسانه استودیو<b> دریم وورکس</b> (DreamWorks) است که علیرغم تاثیر قابل توجهش بر این ژانر، انیمیشن‌هایش آن توجهی که دو استودیو دیگر دریافت کرده‌اند را بدست نیاورده است. بدین بهانه قصد داریم شما را در ادامه مطلب با ۷ مورد از بهترین فیلم‌های انیمیشنی که توسط استودیو‌هایی غیر از دیزنی و پیکسار تولید شده‌اند آشنا کنیم.<br/><br/><b>۷. کورالاین</b><br/><b>عنوان: Coraline</b><br/><b>محصول:</b> <b>۲۰۰۹</b><br/><b>استودیو سازنده: LAIKA</b><br/><br/>  <b>«کورالاین»</b> (<b>Coraline</b>) یک فیلم انیمیشن معمولی نیست و این جای تعجب ندارد، زیرا بر اساس یک کتاب کودکان نوشته <b>نیل گیمن</b> ساخته شده است. فیلم بر روی دختری به نام کورالاین تمرکز دارد که یک ورودی مخفی به یک دنیای موازی را در خانه جدیدشان پیدا می‌کند. اگر چه در ابتدا این دنیای موازی جذاب و بی‌نقص به نظر می‌رسد، اما داستان به سرعت پیچشی تاریک را تجربه می‌کند.<br/><br/>نه تنها استفاده از تکنیک<b> استاپ موشن</b> تغییری خوشایند در دنیای مرسوم انیمیشن‌هاست، اما<b> «کورالاین»</b> بسیار ترسناک‌تر از فیلم‌های معمول کودکان است. حتی برخی از افراد بالغ نیز گاهی اوقات تصویرسازی‌های این انیمیشن را ترسناک و ناخوشایند خواهند یافت. این فیلم همچنین فضایی بسیار تاریک دارد که با موسیقی متن خیره کننده<b> برونو کولایس</b> ترکیبی خارق‌العاده و بسیار اثرگذار را تشکیل می‌دهد.<br/><br/>ترکیب این عناصر باعث می‌شود که <b>«کورالاین»</b> یک فیلم <b>بسیار اورجینال</b> است که بهترین گزینه برای کسانی که انیمیشن‌های ترکیب کننده <b>فانتزی </b>و<b> ژانر وحشت</b> را دوست دارند خواهد بود.<br/><br/><b>۶. والاس و گرومیت: نفرین موجود خرگوش‌نما</b><br/><b>عنوان: Wallace &amp; Gromit: The Curse of the Were-Rabbit</b><br/><b>محصول: ۲۰۰۵</b><br/><b>استودیو سازنده: Aardman و DreamWorks</b></p>
      <figure>
        <img src="https://www.bultannews.com/files/fa/news/1398/8/19/1194672_261.jpg"/>
      </figure>
      <p>  شخصیت‌های <b>والاس</b> و <b>گرومیت</b> بخشی بزرگ از فرهنگ بریتانیا هستند. علیرغم اینکه تمامی ماجراجویی‌های این دو شخصیت فضا را برای داستان‌هایی خارق‌العاده فراهم کرده است، اما<b> «والاس و گرومیت: نفرین موجود خرگوش‌نما»</b> (<b>Wallace &amp; Gromit: The Curse of the Were-Rabbit</b>) بهترین قسمت در مجموعه فیلم‌های این دو است.<br/><br/>داستان این فیلم در یک شهر که به عنوان محل برگزاری یک <b>مسابقه سالانه سبزیجات غول‌پیکر</b> انتخاب شده می‌گذرد، جایی که دو شخصیت قهرمان داستان از سبزیجات مردم شهر در برابر حمله خرگوش‌های گرسنه محافظت می‌کنند. مانند دیگر فیلم‌های استودیو <b>آردمن</b>، استفاده از <b>گل</b> و <b>استاپ موشن</b> در همان ابتدا قابل شناسایی است. همین سبک پویانمایی است که باعث شده این انیمیشن سبک هنری متفاوتی با دیگر شاهکار‌های انیمیشن داشته باشد.<br/><br/>اگر چه این تکنیک به شکل دردناکی کند است (هر انیماتور روزانه به طور متوسط <b>۳۰ فریم در روز</b> تولید می‌کرد)، اما نتیجه کار همواره ارزشش را نشان می‌دهد. با این وجود بهترین جنبه این انیمیشن بخش سناریو آن است. داستان <b>«والاس و گرومیت: نفرین موجود خرگوش‌نما»</b> علیرغم مضحک بودنش ذره‌ای مخاطب را ناامید و خسته نکرده و در مسیر خود شما را به اتفاقات کمیک خود به شدت خواهد خنداند.<br/><br/>اگر چه شاید برخی از سکانس‌های کمیک فیلم برای مخاطبان خارج از بریتانیا قابل درک نباشد، اما تماشای این عنوان یکی از واجبات برای طرفداران<b> ژانر انیمیشن</b> است.<br/><br/><b>۵. کوبو و دو تار</b><br/><b>عنوان: Kubo and the Two Strings</b><br/><b>محصول:</b> <b>۲۰۱۶</b><br/><b>استودیو سازنده: LAIKA</b></p>
      <figure>
        <img src="https://www.bultannews.com/files/fa/news/1398/8/19/1194674_200.jpg"/>
      </figure>
      <p>  اگر چه هر دو توسط یک استودیو ساخته شده‌اند، اما<b> «کوبو و دو تار»</b> (<b>Kubo and the Two Strings</b>) تجربه‌ای بسیار متفاوت از <b>«کورالاین»</b> است. علیرغم داستان تقریباً قابل پیش‌بینی، این فیلم جذابیت‌های متنوعی به لطف زیبایی‌های خارق‌العاده بصری خود دارد. تصاویر روشن شده با نور آفتاب از مناظر به خوبی ساخته شده و سکانس زیر آب فیلم نیز به معنای واقعی کلمه مسحور کننده است.<br/><br/>همچنین این فیلم زمانی که بخواهد و لازم بداند از رفتن به درون تاریکی واهمه‌ای ندارد. خاله‌های کوبو بسیار ترسناک هستند و جلوه‌‎های بصری گوتیک آن‌ها توازنی بی‌نقص با جذابیت‌های دیگر فیلم دارد. در کنار این جلوه‌های بصری شاهد یک موسیقی متن منحصربفرد هستیم که تاثیرات شرقی و غربی را را در قالب یک تجربه موزیکال ترکیب می‌کند. بدین ترتیب، <b>«کوبو و دو تار»</b> استحقاقی فراتر از جایزه بفتایی که برد و نامزدی‌های اسکاری که دریافت کرد دارد اگر چه در باکس آفیس عملکرد قابل قبولی نداشت.<br/><br/><b>۴. لاک‌پشت قرمز</b><br/><b>عنوان: The Red Turtle</b><br/><b>محصول: ۲۰۱۶</b><br/><b>استودیو سازنده: Wild Bunch و Studio Ghibli</b></p>
      <figure>
        <img src="https://www.bultannews.com/files/fa/news/1398/8/19/1194675_432.jpg"/>
      </figure>
      <p>  انیمیشن <b>«لا‌پشت قرمز»</b> (<b>The Red Turtle</b>) از این جهت انیمیشنی غیرمعملول است که هیچ دیالوگی در آن وجود ندارد. با این وجود هنوز هم می‌تواند یک داستان عمیقاً روان و تاثیرگذار با شخصیت‌های بسیار اندک را روایت کند. داستان این انیمیشن در مورد مردی است که در یک جزیره متروک گرفتار شده و تلاش‌های او برای فرار از جزیره همواره با دخالت یک لاک‌پشت قرمز غول‌پیکر به شکست می‌انجامد.<br/><br/>با این وجود خیلی زود مشخص می‌شود که این موجود چیزی فراتر از آن است که در ابتدا به نظر می‌رسید. به دلیل نبود دیالوگ، <b>«لاک‌پشت قرمز»</b> یک کیفیت کلاسیک و قدیمی دارد که با سبک انیمیشن زمخت و استفاده مکرر از موسیقی تولید شده با آلات سیمی جذاب‌تر از پیش می‌شود. علیرغم فضای قدیمی و گذشته‌نگرانه، اما <b>«لاک‌پشت قرمز»</b> به هیچ عنوان از مد افتاده و ناخوشایند به نظر نمی‌رسد.<br/><br/>مدت کوتاه فیلم بدین معناست که هیچ گاه از تماشای فیلم خسته نخواهید شد. بدون توجه به سن و پیشینه، <b>«لاک‌پشت قرمز»</b> برای هر کسی چیزی در خود دارد.</p>
    </article>
  </body>
</html>