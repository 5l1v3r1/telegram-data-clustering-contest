<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231539/"/>
    <meta property="og:site_name" content="Українська правда"/>
    <meta property="article:published_time" content="2019-11-10T11:31:16+00:00"/>
    <meta property="og:title" content="Мазура допитують у прокуратурі Холма, суд у неділю"/>
    <meta property="og:description" content="Українського ветерана, одного з лідерів УНА-УНСО Ігоря Мазура допитують у відділі Окружної прокуратури Холма в Польщі."/>
  </head>
  <body>
    <article>
      <h1>Мазура допитують у прокуратурі Холма, суд у неділю</h1>
      <address>
        <time datetime="2019-11-10T11:31:16+00:00">10 Nov 2019, 11:31</time>
      </address>
      <p>Українського ветерана, одного з лідерів УНА-УНСО Ігоря Мазура допитують у відділі Окружної прокуратури Холма в Польщі.</p>
      <p><b>Джерело</b>: <a href="https://www.radiosvoboda.org/a/news-mazur-dopyt/30262510.html?fbclid=IwAR3WijJFlbIbPqSo9sDkX_J_IxYWwp-w3PhKz4__dPRvOPh6CH6Y9VP7hO4">Радіо Свобода</a>, заступник директора департаменту консульської служби МЗС України Василь Кирилич у коментарі УП, <a href="https://mva.gov.ua/ua/news/situaciya-v-yakij-opinivsya-igor-mazur-znahoditsya-u-fokusi-uvagi-minveteraniv?fbclid=IwAR1KewZcOxulz_r1LnAktQF2tkI307Rg9_yQ2-KbuHeSry-KpDYH7FhQAzw">Міністерство у справах ветеранів</a></p>
      <p><b>Деталі</b>: Мазура привезли до відділу Окружної прокуратури Холма о 12 годині неділі за київським часом. Радіо Свобода зазначає, що на допит його привезли без наручників.</p>
      <p><b>Пряма мова Кирилича</b>: "Засідання суду з обрання запобіжного заходу призначено на 16:00 в м.Люблін, Генеральний консул і консул України в Любліні будуть присутні на судовому засіданні, до справи залучено адвоката і перекладача".</p>
      <p>Разом з тим, <b>українське Міністерство у справах ветеранів</b> назвало утискання Росією українських патріотів одним із різновидів гібридної війни.</p>
      <figure>
        <img src="https://img.pravda.com/images/doc/c/4/c46d1b8-1.jpg"/>
      </figure>
      <p><b>Дослівно</b> Міністерство: "Усвідомлюючи марність будь-яких переговорів з нашим ворогом-Росією, закликаємо міжнародну організацію Інтерпол не ставати тим інструментом, яким Кремль намагається застосувати проти наших захисників".</p>
      <p>Там підтвердили, що Мазур подорожував до Польщі на запрошення польського екс-віце-спікера.</p>
      <p><b>Довідка</b>: Як зазначає Міністерство, Ігор Мазур – активіст та учасник Революції Гідності, в 2014-ому році був керівником "Правого сектору" В Київській області та начальником штабу 24-ої сотні Самооборони Майдану.</p>
      <p>З травня 2014-ого воював в зоні проведення АТО в добровольчому батальйоні, в 2015-ому році долучився до лав ЗСУ. Після демобілізації продовжив активну громадську діяльність, став головою партії УНА-УНСО та заступником головного командира УНСО.</p>
      <p>Крім того, Мазур є головним спеціалістом Офісу Уповноваженої ВРУ з прав людини, помічником народного депутата та має державні нагороди, отримані за участь у захисті незалежності та суверенітету України.</p>
      <p><b>Передісторія</b>:</p>
      <ul>
        <li>У суботу в Польщі за запитом РФ <a href="https://www.pravda.com.ua/news/2019/11/9/7231476/">затримали </a>одного з лідерів "УНА-УНСО", ветерана війни на Донбасі Ігоря Мазура з позивним "Тополя".</li>
        <li>Пізніше з ним <a href="https://www.pravda.com.ua/news/2019/11/9/7231479/">зустрівся </a>український консул. </li>
        <li>МВС України у зв'язку з затриманням Мазура <a href="https://www.pravda.com.ua/news/2019/11/9/7231484/">привернуло </a>увагу Інтерполу до спроби РФ неправомірно використати його інструменти для політично вмотивованих переслідувань українців.</li>
        <li>У Києві під посольством Польщі пройшла <a href="https://www.pravda.com.ua/news/2019/11/9/7231490/">акція </a>на підтримку Мазура.</li>
        <li>Віцеспікер Сейму Польщі Малґожата Ґошєвська <a href="https://www.pravda.com.ua/news/2019/11/9/7231501/">запевнила</a>, що затримання Мазура в Польщі є "виключно технічним" кроком і що вона гарантує невинність затриманого.</li>
      </ul>
      <footer>Катерина Тищенко, УП</footer>
      <related>
        <a href="https://www.pravda.com.ua/news/2019/11/9/7231508/"/>
        <a href="https://www.pravda.com.ua/news/2019/11/9/7231501/"/>
        <a href="https://www.pravda.com.ua/news/2019/11/9/7231490/"/>
      </related>
    </article>
  </body>
</html>