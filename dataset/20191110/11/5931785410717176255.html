<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/10/srpkinje-spremne-za-novi-pocetak-ocekuju-podrsku-publike/"/>
    <meta property="og:site_name" content="Sportska centrala"/>
    <meta property="article:published_time" content="2019-11-10T11:33:22+00:00"/>
    <meta property="og:title" content="Srpkinje spremne za novi početak, očekuju podršku publike"/>
    <meta property="og:description" content="Srpske košarkašice u četvrtak započinju novi ciklus takmičenja na međunarodnoj sceni. Izabranice Marine Maljković u novobeogradskoj „Hali sportova Ranko Žeravica“ na startu kvalifikacija za Evropsko prvenstvo 2021. godine dočekaće reprezentaciju Turske, sa kojom su odigrale nekoliko prijateljskih mečeva prethodnog leta pred Eurobasket u Beogradu. Biće to prvi duel koji će srpska reprezentacija odigrati od meča […]"/>
  </head>
  <body>
    <article>
      <h1>Srpkinje spremne za novi početak, očekuju podršku publike</h1>
      <address><time datetime="2019-11-10T11:33:22+00:00">10 Nov 2019, 11:33</time> by <a rel="author">Milos</a></address>
      <p>Srpske košarkašice u četvrtak započinju novi ciklus takmičenja na međunarodnoj sceni. Izabranice Marine Maljković u novobeogradskoj „Hali sportova Ranko Žeravica“ na startu kvalifikacija za Evropsko prvenstvo 2021. godine dočekaće reprezentaciju Turske, sa kojom su odigrale nekoliko prijateljskih mečeva prethodnog leta pred Eurobasket u Beogradu.</p>
      <p>Biće to prvi duel koji će srpska reprezentacija odigrati od meča za evropsku bronzu koji je dobila u „Štark areni“ protiv Velike Britanije pre četiri meseca.</p>
      <p>– <b>Radujem se svakom novom okupljanju reprezentacije. Ispred nas su dva važna takmičenja – kvalifikacije za Evropsko prvenstvo 2021. koje počinju naredne nedelje i kvalifikacije za Olimpijske igre u februaru. Sve reprezentativke sa nestrpljenjem očekuju nastup pred domaćom publikom protiv Turske, sa kojom smo odigrale nekoliko pripremnih mečeva prethodnog leta. U pitanju je dosta kvalitetan tim i toj utakmici moramo da pristupimo sa najvećom mogućom energijom i motivacijom. O reprezentaciji Albanije u ovom trenutku nemamo previše informacija i o toj utakmici ćemo razmišljati posle duela protiv Turske. Očekujem da oba duela odigramo agresivno i sa maksimalnom koncentracijom, u našem prepoznatljivom stilu i da prvi kvalifikacioni prozor završimo sa dve pobede</b>, istakla je Maja Miljković, bek reprezentacije Srbije i osvajačica bronzane medalje na prethodnom Evrobasketu.</p>
      <p>Ona ističe da su se utisci sa šampionata u Zrenjaninu i Beogradu slegli i da je veoma ponosna na sve što je naša reprezentacija uradila na šampionatu, a tu pre svega misli na način na koji je predstavljena naša zemlja, kao i na ostvaren izvanredan rezultat osvajanjem bronzane medalje. Upravo su to i razlozi zbog čega Maja Miljković očekuje da će ženska košarkaška reprezentacija Srbije u četvrtak u „Hali sportova Ranko Žeravica imati veliku podršku publike.</p>
      <p>– <b>Nadam se da će tribine“ Hale sportova Ranko Žeravica“ na Novom Beogradu biti ispunjene do poslednjeg mesta. Verujem da će naši navijači prepoznati značaj utakmice protiv Turske i da će svojim prisustvom i podrškom pomoći nam da na pravi način započnemo kvalifikacije za EP 2021. godine</b>, zaključila je Maja Miljković.</p>
      <p>Utakmica protiv Turske na programu je u četvrtak, 14. novembra od 17. 00 časova. Ulaznice za ovaj meč po ceni od 300 i 500 dinara već su u prodaji i mogu da se kupe preko internet sajta www.ticket.rs, kao i na svim njihovim prodajnim mestima.</p>
      <p>
        <i>Košarkaški savez Srbije</i>
      </p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/04/srpske-kosarkasice-pocinju-novi-ciklus-marina-maljkovic-ocekuje-punu-halu/"/>
        <a href="https://www.sportskacentrala.com/2019/10/03/karijera-joj-je-visila-o-koncu-ali-ce-predvoditi-srbiju-u-kvalifikacijama-za-olimpijske-igre/"/>
        <a href="https://www.sportskacentrala.com/2019/07/22/poznat-raspored-meceva-kosarkasa-i-kosarkasica-srbije-u-kvalifikacijama-za-eurobasket-2021/"/>
        <a href="https://www.sportskacentrala.com/2019/07/22/srpske-kosarkasice-saznale-ko-su-im-protivnice/"/>
        <a href="https://www.sportskacentrala.com/2019/07/07/srbija-ponovo-na-postolju-britanke-nemocne-u-borbi-za-bronzu/"/>
        <a href="https://www.sportskacentrala.com/2019/07/07/live-srbija-velika-britanija-2/"/>
        <a href="https://www.sportskacentrala.com/2019/07/07/kss-poziva-zajedno-do-rekorda-zajedno-do-medalje/"/>
        <a href="https://www.sportskacentrala.com/2019/07/07/maljkovic-novi-je-dan-borbu-niko-ne-moze-da-nam-oduzme/"/>
        <a href="https://www.sportskacentrala.com/2019/07/06/live-srbija-spanija-2/"/>
      </related>
    </article>
  </body>
</html>