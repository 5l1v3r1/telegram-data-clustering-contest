<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546101.html/%D8%B5%D8%AF%D9%88%D8%B1-%D8%B3%D9%86%D8%AF-%D9%85%D8%A7%D9%84%DA%A9%DB%8C%D8%AA-%D8%A8%D8%B1%D8%A7%DB%8C-%D8%A8%DB%8C%D8%B4-%D8%A7%D8%B2-68-%D8%AF%D8%B1%D8%B5%D8%AF-%D8%AE%D8%A7%D9%86%D9%88%D8%A7%D8%B1%D9%87%D8%A7%DB%8C-%D8%B1%D9%88%D8%B3%D8%AA%D8%A7%DB%8C%DB%8C-%D8%AF%D8%B1-%D8%A7%D8%B3%D8%AA%D8%A7%D9%86-%D8%B2%D9%86%D8%AC%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T11:58:00+00:00"/>
    <meta property="og:title" content="صدور سند مالکیت برای بیش از 68 درصد خانوارهای روستایی در استان زنجان"/>
    <meta property="og:description" content="مدیرکل بنیاد مسکن انقلاب اسلامی استان زنجان از صدور سند مالکیت برای  بیش از 68 درصد خانوارهای روستایی در استان زنجان خبر داد."/>
  </head>
  <body>
    <article>
      <h1>صدور سند مالکیت برای بیش از 68 درصد خانوارهای روستایی در استان زنجان</h1>
      <h2>مدیرکل بنیاد مسکن انقلاب اسلامی استان زنجان خبر داد؛</h2>
      <address>
        <time datetime="2019-11-10T11:58:00+00:00">10 Nov 2019, 11:58</time>
      </address>
      <p>مدیرکل بنیاد مسکن انقلاب اسلامی استان زنجان از صدور سند مالکیت برای بیش از 68 درصد خانوارهای روستایی در استان زنجان خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سجاد صنعتی منفرد در گفتگو با خبرنگار <a href="http://www.mojerasa.ir/">موج رسا;</a> اظهار کرد: تاکنون  63191 فقره  سند برای واحدهای مسکونی روستایی و 6665  جلد سند برای شهرهای زیر 25 هزار نفر جمعیت توسط بنیاد مسکن و اداره ثبت اسناد در این استان صادر شده است.</p>
      <p>صنعتی منفرد افزود: میزان صدور سند  برای واحدهای مسکونی روستایی در استان 68.15  درصد بوده است که در این زمینه استان زنجان بالاتر از میانگین کشوری قرار دارد.</p>
      <p>وی با بیان اینکه، برای توسعه اقتصادی، اجتماعی وفرهنگی صدور سند اماکن روستایی از اهمیت ویژه ای برخوردار است، تصریح کرد: بنیاد مسکن استان با رسمیت بخشیدن به مالکیت ساکنین بافت روستاها، افزایش انگیزه جهت پایداری سکونت در روستا، گسترش کالبدی موزون و طراحی شده و بهره‌گیری مناسبتر روستاییان از خدمات جهت سرمایه‌گذاری و نهایتاً ایجاد امنیت قضایی با همکاری اداره ثبت اسناد اقدام به تهیه و اجرای طرح صدور سند اماکن روستایی نموده است.</p>
      <p>مدیرکل بنیاد مسکن استان زنجان با تاکید بر اینکه، صدور سند برای واحدهای مسکونی روستایی، باعث افزایش مشارکت و فعالیت در روستاها می‌شود که خود توسعه پایدار را به همراه خواهد داشت، گفت: صدور سند برای واحدهای روستایی همواره موجب محرومیت زدایی، افزایش ارزش املاک در مناطق روستایی ، بهره گیری از سرمایه های راکد موجود در روستا ها برای فعالیت‌های حقوقی و اقتصادی و در نهایت ارتقای توسعه پایدار را به دنبال خواهد داشت.</p>
      <p>صنعتی منفرد  با اشاره به اینکه صدور سند واحدهای مسکونی روستایی برای خانوارهای روستایی هزینه چندانی ندارد ومتقاضیان میتوانند برای صدور سند به بنیاد مسکن استان مراجعه کنند، خاطر نشان کرد: واگذاری اسناد مالکیت روستایی، زمینه را برای دریافت تسهیلات بهسازی مسکن فراهم می کند و به عنوان یک پشتوانه برای روستائیان به شمار می آید و می توان گفت، گامی در جهت بهره‌مند شدن جوامع روستایی از مزایای مالکیت تثبیت‌شده در جهت توسعه موزون است تا منابع به صورت منطقی و عادلانه میان مردم روستا به گونه‌‌ای تقسیم شود  که همه روستاییان امکان یابند مانند جوامع شهری از حقوق مناسبی در زمینه‌های مختلف اجتماعی، اقتصادی و حقوقی بهره‌مند شوند.</p>
      <p>انتهای پیام/</p>
    </article>
  </body>
</html>