<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639192/%D9%85%D8%AE%D8%A7%D9%84%D9%81%D8%AA-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D8%A8%D8%A7-%D8%A7%D8%B3%D8%AA%DB%8C%D8%B6%D8%A7%D8%AD-%D9%88%D8%B2%DB%8C%D8%B1-%D8%A8%D9%87%D8%AF%D8%A7%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T11:19:00+00:00"/>
    <meta property="og:title" content="مخالفت نمایندگان مجلس با استیضاح وزیر بهداشت"/>
    <meta property="og:description" content="نایب رئیس کمیسیون بهداشت و درمان مجلس گفت: به نظر من کسانی که در شرایط کنونی موضوع استیضاح وزیر بهداشت را مطرح کرده‌اند نگاه غیرکارشناسی دارند."/>
  </head>
  <body>
    <article>
      <h1>
        <a href="https://www.bultannews.com/fa/news/639192/%D9%85%D8%AE%D8%A7%D9%84%D9%81%D8%AA-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D8%A8%D8%A7-%D8%A7%D8%B3%D8%AA%DB%8C%D8%B6%D8%A7%D8%AD-%D9%88%D8%B2%DB%8C%D8%B1-%D8%A8%D9%87%D8%AF%D8%A7%D8%B4%D8%AA">مخالفت نمایندگان مجلس با استیضاح وزیر بهداشت</a>
      </h1>
      <h2>نایب رئیس کمیسیون بهداشت و درمان مجلس گفت: به نظر من کسانی که در شرایط کنونی موضوع استیضاح وزیر بهداشت را مطرح کرده‌اند نگاه غیرکارشناسی دارند.</h2>
      <address><time datetime="2019-11-10T11:19:00+00:00">10 Nov 2019, 11:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، چند روز قبل رئیس فراکسیون مرزنشینان <b>مجلس</b>، از آغاز جمع‌آوری امضا برای <b>استیضاح وزیر</b> <b>بهداشت</b> و درمان به دلیل بی‌توجهی به وضعیت بیمارستان‌ها و نحوه ارائه خدمات بهداشتی و درمانی در مناطق محروم و مرزی کشور خبر داد و گفت که طرح استیضاح هفته آینده تقدیم هیات رئیسه می‌شود.</p>
      <p>به گفته رحیمی جهان آبادی این استیضاح به منظور حمایت از مردم مرزنشین کشور و رساندن صدای آنها به گوش رئیس جمهور و مسئولان مربوطه تنظیم شده است تا بدانند بیمارستان‌های این مناطق وضعیت وخیمی دارد.</p>
      <p>اما صبح امروز تعدادی از <b>نمایندگان مجلس</b> درباره استیضاح وزیر بهداشت واکنش نشان دادند، امینی فرد عضو کمیسیون بهداشت و درمان مجلس شورای اسلامی درباره طرح استیضاح وزیربهداشت در برنامه رادیویی تهران کلینیک اظهار کرد: بر اساس قانون حق هر نماینده طرح استیضاح وزیر است اما به نظر من در شرایط فعلی نیاز به استیضاح وزیربهداشت نیست.</p>
      <p>وی با اشاره به روند طرح استیضاح یک وزیر بیان کرد: برای استیضاح یک وزیر باید ١٠ نماینده مجلس به صورت کتبی درخواست استیضاح خود را تقدیم هیئت رئیسه کنند و در صورتی که نمایندگان اصرار بر استیضاح داشته باشند، استیضاح به کمیسیون مربوطه ارجاع داده می‌شود.</p>
      <p>عضو کمیسیون بهداشت و درمان مجلس شورای اسلامی بیان کرد: تاکنون استیضاح وزیر بهداشت از طرف هیأت رئیسه به کمیسیون بهداشت و درمان مجلس شورای اسلامی اعلام وصول نشده است.</p>
      <p>همچنین در ادامه این برنامه رادیویی، قربانی نایب رئیس کمیسیون بهداشت و درمان مجلس شورای اسلامی درباره استیضاح وزیربهداشت اظهار کرد: نمکی یکی از وزرای توانمند و مسلط بر حوزه بهداشت و درمان است و همه برای اداره امور سلامت کشور به او کمک کنند.</p>
      <p>نایب رئیس کمیسیون بهداشت و درمان مجلس شورای اسلامی تصریح کرد: به نظر من کسانی که در شرایط کنونی موضوع استیضاح را طرح کرده‌اند نگاه غیرکارشناسی دارند.</p>
    </article>
  </body>
</html>