<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819066.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T11:01:00+00:00"/>
    <meta property="og:title" content="واعظی: طرح‌هایی که امکان اجرا ندارد در یزد تعریف نمی‌کنیم"/>
    <meta property="og:description" content="به گزارش ایسنا، «محمود واعظی» در جریان دیدار با نماینده ولی فقیه در استان و امام جمعه یزد، اظهار کرد: از چند ماه قبل برای این سفر جلسات متعددی برگزار کردیم که با همه محدودیت‌های بودجه‌ای، سفر به گونه‌ای برنامه‌ریزی شود که برخی مشکلات زیرساختی که بخش خصوصی وارد آن نمی‌شود مرتفع شود."/>
  </head>
  <body>
    <article>
      <h1>واعظی: طرح‌هایی که امکان اجرا ندارد در یزد تعریف نمی‌کنیم</h1>
      <address>
        <time datetime="2019-11-10T11:01:00+00:00">10 Nov 2019, 11:01</time>
      </address>
      <p>رییس دفتر رییس جمهور با اشاره به این که راه، بهداشت، کشاورزی، راه آهن و گردشگری مهمترین اولویت‌های سفر رییس جمهور به یزد است، گفت: طرح‌هایی که امکان اجرا ندارد در یزد تعریف نمی‌کنیم.</p>
      <p>به گزارش ایسنا، «محمود واعظی» در جریان دیدار با نماینده ولی فقیه در استان و امام جمعه یزد، اظهار کرد: از چند ماه قبل برای این سفر جلسات متعددی برگزار کردیم که با همه محدودیت‌های بودجه‌ای، سفر به گونه‌ای برنامه‌ریزی شود که برخی مشکلات زیرساختی که بخش خصوصی وارد آن نمی‌شود مرتفع شود.</p>
      <p>وی با بیان این که از طرف دیگر تلاش کردیم حرفی زده نشود که نتوانیم عمل کنیم،افزود: این یک مقدار کار سختی است و وقتی که مشکل بودجه نداشته باشیم با دست و دلبازی بیشتری وارد می‌شویم و تمام توانمان هم این است که قولی ندهیم که نتوانیم به آن عمل کنیم.</p>
      <p>رییس دفتر رییس جمهور در ارتباط با اولویت طرح‌های سفر کاروان تدبیر و امید به استان یزد، گفت: در ارتباط با مسائل زیرساختی در این سفر به مسئله راه، بهداشت، کشاورزی، راه آهن، گردشگری توجه بسیار خاصی انجام دادیم.</p>
      <p>واعظی تصریح کرد: پیش از انجام سفر، ظرفیت‌های استان با حضور روسای بانک‌های کشور و مسئولان ارشد کشوری مورد بررسی قرار گرفت و در نشستی هم موضوع طرح ها با رییس جمهور بررسی شد.</p>
      <p>این مسئول ادامه داد: خوشبختانه یک مجموعه کارهایی هم به این صورت انجام شد که با پول بخش خصوصی و بانک، به گونه‌ای مدیریت شد که اقداماتی در استان انجام شود و در راستای توسعه مورد استفاده قرار گیرد.</p>
      <p>وی با اشاره به این که استان یزد جزو استان‌های مهاجرپذیر است گفت: همیشه افتخار این استان این بود که در شهرهای مختلف بیکاری وجود نداشت ولی الان به دلیل مهاجرت‌پذیری یزد، ضرورت تعریف مسائل جدید اهمیت داشت و مورد توجه قرار گرفت.</p>
      <p>واعظی با اشاره به این که تعداد فارغ‌التحصیلان جویای کار در یزد هم بالاست، خاطرنشان کرد: در راستای ساماندهی این موضوع هم اقدامات گسترده‌ای صورت گرفت و تلاش شد که از دانشگاه و پارک علم و فناوری در راستای رفع این مشکل بهره‌گیری کنیم.</p>
      <p>رییس دفتر رییس جمهور آغاز به کار ساخت کارخانه فناوری در استان یزد را یکی از برنامه‌های سفر رییس جمهور دانست و خاطرنشان کرد: کلنگ زنی این طرح با حضور رییس جمهور در یزد انجام می‌شود.</p>
    </article>
  </body>
</html>