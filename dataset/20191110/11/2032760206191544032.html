<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89167"/>
    <meta property="og:site_name" content="Denník politika"/>
    <meta property="article:published_time" content="2019-11-10T11:35:02+00:00"/>
    <meta property="og:title" content="Francúzske tenistky vyhrali Pohár federácie, Austrálčanky neprelomili dlhé čakanie na úspech"/>
    <meta property="og:description" content="10.11.2019 (Webnoviny.sk) – Víťazkami Pohára federácie 2019 tenisových reprezentačných družstiev žien sa stali Francúzky. Hráčky krajiny galského kohúta triumfovali vo víkendovom finále na tvrdom povrchu v Perthe nad domácimi Austrálčankami tesne 3:2, keď o všetkom rozhodla záverečná štvorhra. Francúzky sa tešili z prvenstva po 16 rokoch, dosiahli svoje tretie celkové víťazstvo."/>
  </head>
  <body>
    <article>
      <h1>Francúzske tenistky vyhrali Pohár federácie, Austrálčanky neprelomili dlhé čakanie na úspech</h1>
      <address><time datetime="2019-11-10T11:35:02+00:00">10 Nov 2019, 11:35</time> by <a rel="author">Webnoviny</a></address>
      <p>10.11.2019 (Webnoviny.sk) – Víťazkami Pohára federácie 2019 tenisových reprezentačných družstiev žien sa stali Francúzky. Hráčky krajiny galského kohúta triumfovali vo víkendovom finále na tvrdom povrchu v Perthe nad domácimi Austrálčankami tesne 3:2, keď o všetkom rozhodla záverečná štvorhra. Francúzky sa tešili z prvenstva po 16 rokoch, dosiahli svoje tretie celkové víťazstvo.</p>
      <h3>Mladenovicová zabrala</h3>
      <p>Hlavnou strojkyňou francúzskeho úspechu v 57. finále MS tímov pod hlavičkou Medzinárodnej tenisovej federácie (ITF) bola Kristina Mladenovicová, ktorá zvládla obe svoje dvojhry a bola súčasťou aj deblového dua, čím prekazila cestu Austrálčaniek za ôsmym celkovým triumfom.</p>
      <p>Mladenovicová v úvodnej dvojhre nedala v sobotu šancu Alji Tomljanovicovej (6:1, 6:1), potom v nedeľňajšom súboji jednotiek pokorila prvú hráčku svetového renkingu a víťazku nedávneho WTA Finals Ashleigh Bartyovú 2:6, 6:4, 7:6 (1). Mladenovicová nevyužila v treťom sete výhodu brejku, keď mohla v desiatom geme pri vlastnom servise ukončiť stretnutie. Vynahradila si to v tajbrejku, v ktorom prediedla šesťbodovú šnúru s premenením prvého mečbalu.</p>
      <p><i>„Je to absolútne epické, niečo výnimočné, keďže hrám za svoju krajinu vo finále Fed Cupu pred skvelým publikom,“</i> uviedla po najcennejšej výhre svojej doterajšej kariéry svetová štyridsiatka, ktorá po dvoch hodinách a 31 minútach ukončila 15-zápasovú víťaznú šnúru Bartyovej. <i>„Súperka bola aktívnejšia hráčka, ktorá si agresívnou hrou vypracovala viac príležitostí a dočkala sa odmeny,“</i> poznamenala zdolaná Austrálčanka.</p>
      <h3>Garciovej dvojitý kanár</h3>
      <p>Bartyová v úvodný deň deklasovala 6:0, 6:0 Caroline Gaciovú, ktorú kapitán Julien Benneteau v nedeľu nahradil vo dvojhre veteránkou Pauline Parmentierovou, ale tá nestačila Alju Tomljanovicovú a prehrala s ňou 4:6, 5:7. <i>„Som skutočne rada, že som dostala druhú šancu a využila som ju na víťazstvo,“</i> skonštatovala Tomljanovicová.</p>
      <p>Rozhodnutie musela priniesť záverečná štvorhra, do ktorej oba tímy nasadili skúsené páry. Deblový súboj bol v réžii francúzskeho dua Caroline Garciová, Kristina Mladenovicová. Šampiónky deblovej súťaže na Roland Garros 2016 zdolali Ashleigh Bartyovú so Samanthou Stosurovou 6:4, 6:3 a predĺžili austrálske čakanie na titul, ktoré trvá už dlhých 45 rokov. Tenistky z krajiny protinožcov zatiaľ naposledy ovládli PF v roku 1974.</p>
      <p>Rekordérkami PF sú Američanky s osemnástimi prvenstvami, nasledujú Češky s jedenástimi finálovými úspechmi, do čoho sa však ráta aj éra Československa. Slovenky majú na konte jeden celkový triumf, v roku 2002 zdolali vo finále domáce Španielky v Maspalomas na ostrove Gran Canaria.</p>
      <h3>Pohár federácie 2019</h3>
      <p>AUSTRÁLIA – FRANCÚZSKO 2:3</p>
      <p>sobota:<br/><b>Alja Tomljanovicová – Kristina Mladenovicová 1:6, 1:6</b><br/><b>Ashleigh Bartyová – Caroline Garciová 6:0, 6:0</b></p>
      <p>nedeľa:<br/><b>Ashleigh Bartyová – Kristina Mladenovicová 6:2, 4:6, 6:7 (1)</b><br/><b>Alja Tomljanovicová – Pauline Parmentierová 6:4, 7:5</b><br/><b>Ashleigh Bartyová, Samantha Stosurová – Caroline Garciová, Kristina Mladenovicová 4:6, 3:6</b></p>
      <p><i>Posledných dvadsať víťazných tímov v Pohári federácie:</i><br/>2000 USA<br/>2001 Belgicko<br/>2002 SLOVENSKO<br/>2003 Francúzsko<br/>2004 Rusko<br/>2005 Rusko<br/>2006 Taliansko<br/>2007 Rusko<br/>2008 Rusko<br/>2009 Taliansko<br/>2010 Taliansko<br/>2011 Česko<br/>2012 Česko<br/>2013 Taliansko<br/>2014 Česko<br/>2015 Česko<br/>2016 Česko<br/>2017 USA<br/>2018 Česko<br/>2019 Francúzsko</p>
      <p><i>Prehľad krajín podľa počtu titulov v Pohári federácie:</i><br/>USA – 18 titulov<br/>Československo resp. Česko – 11<br/>Austrália – 7<br/>Španielsko – 5<br/>Rusko a Taliansko – po 4<br/>Francúzsko – 3<br/>Nemecko – 2<br/>Slovensko, Belgicko a JAR – po 1</p>
      <p>Viac k témam: <a href="https://www.webnoviny.sk/tag/pohar-federacie-fed-cup/"><u>Pohár federácie – Fed Cup</u></a><br/>Zdroj: Webnoviny.sk – <a href="https://www.webnoviny.sk/francuzske-tenistky-vyhrali-pohar-federacie-australcanky-neprelomili-dlhe-cakanie-na-uspech/"><u>Francúzske tenistky vyhrali Pohár federácie, Austrálčanky neprelomili dlhé čakanie na úspech</u></a> © SITA Všetky práva vyhradené.</p>
    </article>
  </body>
</html>