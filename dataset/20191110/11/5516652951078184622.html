<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425531/astypalaia-ena-xrono-smoke-free"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-10T11:00:02+00:00"/>
    <meta property="og:title" content="Αστυπάλαια: Ένα χρόνο smoke free"/>
    <meta property="og:description" content="Η Ελλάδα «καπνίζει» και αυτό είναι αδιαμφισβήτητο. Σύμφωνα με στοιχεία του Παγκόσμιου Οργανισμού Υγείας, η χώρα μας τα τελευταία χρόνια «αγγίζει» την πρωτιά σε ποσοστό καπνιστών πανευρωπαϊκά, ενώ και στους παγκόσμιους δείκτες «φιγουράρει» πολύ ψηλά στις λίστες, σε μια περίοδο που τα ποσοστά αυξάνονται σε ολόκληρο τον κόσμο."/>
  </head>
  <body>
    <article>
      <h1>Αστυπάλαια: Ένα χρόνο smoke free</h1>
      <address>
        <time datetime="2019-11-10T11:00:02+00:00">10 Nov 2019, 11:00</time>
      </address>
      <p>
        <b>Η Ελλάδα «καπνίζει» και αυτό είναι αδιαμφισβήτητο. Σύμφωνα με στοιχεία του Παγκόσμιου Οργανισμού Υγείας, η χώρα μας τα τελευταία χρόνια «αγγίζει» την πρωτιά σε ποσοστό καπνιστών πανευρωπαϊκά, ενώ και στους παγκόσμιους δείκτες «φιγουράρει» πολύ ψηλά στις λίστες, σε μια περίοδο που τα ποσοστά αυξάνονται σε ολόκληρο τον κόσμο.</b>
      </p>
      <p>Σε όλες τις χώρες του σύγχρονου κόσμου έχουν γίνει μεγάλες προσπάθειες για την απαγόρευση του καπνίσματος σε δημόσιους χώρους, παρόλα αυτά, οι καπνιστές παρουσιάζουν μια μεγάλη άρνηση να συμπλεύσουν.<br/>Στην Ελλάδα η απαγόρευση του καπνίσματος αποτελεί μια πονεμένη ιστορία, αφού παρά τους δύο αντικαπνιστικούς νόμους που έχουν τεθεί σε εφαρμογή, εμείς αρνούμαστε πεισματικά να υπακούσουμε.</p>
      <p><b>Τα στοιχεία κάθε άλλο παρά ενθαρρυντικά είναι</b><br/>Παρ’ όλα αυτά υπάρχει ένα νησί που πριν από ένα χρόνο αποφάσισε να κάνει το μεγάλο βήμα και να γίνει smoke free.</p>
      <p>Ο λόγος για την πανέμορφη Αστυπάλαια, η οποία τον Οκτώβριο του 2018 πήρε μια απόφαση που μόνο εύκολη δεν φάνταζε. Δηλαδή να γίνει το πρώτο smoke free νησί παγκοσμίως. Και τα κατάφερε!</p>
      <p>Σήμερα, ένα χρόνο μετά η «πεταλούδα του Αιγαίου» είναι πιστοποιημένη από την TUV Austria, μια ηγετική ανεξάρτητη οργάνωση πιστοποίησης, η οποία αναγνώρισε την δέσμευσή της για μείωση του καπνίσματος και της κατανάλωσης τσιγάρων με την υλοποίηση και τη συνεχή βελτίωση δράσεων που υποστηρίζουν αυτή την προσπάθεια.</p>
      <p>Φυσικά, μεγάλο κομμάτι της επιτυχίας, ή μιας πιθανής αποτυχίας, αυτού του εγχειρήματος θα έπαιζε η τοπική κοινωνία και το πως εκείνη θα αντιμετώπιζε αυτή την πρωτοφανή τόσο για τα ελληνικά, όσο και για τα παγκόσμια, δεδομένα πρωτοβουλία. Ευτυχώς οι ντόπιοι «αγκάλιασαν» με την πρώτη το εγχείρημα, αφού πέντε χώροι εστίασης, επτά ξενοδοχεία και δύο παραλίες έχουν ήδη λάβει την smoke free πιστοποίηση και έχουν απαγορεύσει το κάπνισμα σε όλους τους χώρους τους.<br/>Το in.gr βρέθηκε στην Αστυπάλαια, με αφορμή τα πρώτα smoke free γενέθλια του νησιού!</p>
      <p><b>Με το καλημέρα!</b><br/>Η «αποστολή» του νησιού γίνεται αντιληπτή με το που πατάει κάποιος το πόδι του σε αυτό, αφού τόσο στο λιμάνι, όσο και στο αεροδρόμιο της Αστυπάλαιας, αλλά και σε χώρους μεγάλου ενδιαφέροντος, είναι τοποθετημένες πινακίδες που αναγράφουν «Καλώς ήρθατε στην Αστυπάλαια! Προχωράμε μαζί στο πρώτο νησί χωρίς τσιγάρο».</p>
      <p>Πρόκειται για ένα μήνυμα που ίσως να κάνει κάποιους καπνιστές να νιώθουν ανεπιθύμητοι εκεί.</p>
      <p><b>Είναι όμως έτσι; Είναι οι καπνιστές… persona non grata στο νησί; Φυσικά και όχι</b><br/>Όλοι είναι ευπρόσδεκτοι στην Αστυπάλαια. Όπως εξηγεί στο in.gr ο νεοεκλεγείς δήμαρχος, Νικόλαος Κομηνέας. Σκοπός δεν είναι να απαγορεύσουν σε κανέναν το κάπνισμα, το οποίο επιτρέπεται κανονικά εκεί που το επιτρέπει ο νόμος, διευκρινίζει.</p>
      <p>Αυτό που θέλουν να επιτύχουν οι τοπικές αρχές, είναι τη συναίνεση τόσο των ντόπιων, όσο και των τουριστών. «Είμαστε ιδιαίτερος λαός» υπογραμμίζει ο κ. Κομηνέας και συμπληρώνει «άμα απαγορεύσεις κάτι στον Έλληνα, τότε εκείνος θα πάει να το κάνει. Σκοπός είναι να πείσουμε και τους Έλληνες και τους ξένους τουρίστες να σεβαστούν το όραμά μας και όχι να φοβούνται τυχόν συνέπειες».</p>
      <p>«Θέλουμε να πετάξουμε τα αρνητικά του καπνίσματος και οι άνθρωποι που έρχονται εδώ να σέβονται ο ένας τον άλλον» εξήγησε.</p>
      <p><b>Η κατάλληλη στιγμή</b><br/>Και αν όλα στη ζωή είναι θέμα σωστού timing, αυτό δεν θα μπορούσε να είχε επιτευχθεί σε καλύτερη στιγμή για την Αστυπάλαια, η οποία αναζητούσε την ταυτότητά της. Και όχι μόνο τη βρήκε, αλλά πέτυχε και κάτι παραπάνω. Να «ταξιδέψει» στα πέρατα του κόσμου. Με ό,τι αυτό συνεπάγεται!</p>
      <p><b>Μια win – win κατάσταση</b><br/>Η είδηση της ανακήρυξης της Αστυπάλαιας ως smoke free προορισμό έφτασε σε πολλά σπίτια σε όλα τα μήκη και τα πλάτη της γης. Σπίτια που το νησί δεν είχε φτάσει και ίσως δεν θα είχε την ευκαιρία να φτάσει ποτέ.</p>
      <p>Η Ελλάδα ταξίδεψε απ’ άκρη σ’ άκρη της γης, σε μια περίοδο που η φήμη της χώρας μας περνούσε τα σύνορα μόνο για αρνητικές ειδήσεις.</p>
      <p>Φυσικά, αυτό σημαίνει και δωρεάν διαφήμιση! Όμως από μόνη της η διαφήμιση δεν θα ήταν αρκετή. Για να σημαίνει κάτι θα έπρεπε να μετατραπεί σε χειροπιαστό αποτέλεσμα.</p>
      <p>Και σύμφωνα με τους τοπικούς παράγοντες, όπερ και εγένετο. Και με το παραπάνω!<br/>Συγκεκριμένα, σύμφωνα με τον εκπρόσωπο των άκαπνων επιχειρήσεων της Αστυπάλαιας, Μιχάλη Βερβούλη, πρόκειται για μια κατάσταση win – win για το νησί. «Η προβολή βοηθάει εμάς να προωθήσουμε μια ιδέα και από την άλλη να διαφημίσουμε τον προορισμό και τις επιχειρήσεις μας» είπε χαρακτηριστικά μιλώντας στο in.gr.</p>
      <p>Μάλιστα, ο κ. Βερβούλης έκανε λόγο για «εκτόξευση» στον τουρισμό μετά τις 10 Ιουλίου, όταν δηλαδή είχαν ολοκληρωθεί οι απανωτές εκλογικές διαδικασίες στην Ελλάδα, όπου είχαν ως επακόλουθο μια γενική πτώση τουρισμού στη χώρα. «Ο Σεπτέμβρης είναι επίσης πολύ καλύτερος από τον περσινό» συμπλήρωσε.</p>
      <p>Με αυτή την άποψη συμφώνησε και ο δήμαρχος, ο οποίος τόνισε πως το 2019 έχει κινηθεί πολύ καλύτερα από την περσινή χρονιά. Σκιαγραφώντας μάλιστα το προφίλ των τουριστών που επιλέγουν να επισκεφτούν το νησί έκανε λόγο για «κοινό που είναι υπέρ της τήρησης του αντικαπνιστικού νόμου, δηλαδή κόσμο που δεν θέλει να αναπνέει καπνό, καθώς και πολιτών που δηλώνουν ‘’άκαπνοι’’».</p>
      <p><b>Τι θέλει να πετύχει η Αστυπάλαια;</b><br/>Μπορεί όταν η απόφαση πάρθηκε να μην ήταν στον δημαρχικό θώκο, όμως ο νυν δήμαρχος, όχι μόνο έχει αγκαλιάσει την ιδέα, αλλά έχει σκοπό να χτίσει γύρω από αυτή.</p>
      <p>«Θέλουμε μια Αστυπάλαια που θα πηγαίνει μπροστά σε όλους τους τομείς» υπογράμμισε ο κ. Κομηνέας παραθέτοντας παράλληλα το τρίπτυχο που θέλει να ακολουθήσει το νησί τα επόμενα χρόνια: Καθαρά νερά, φύση αμόλυντη και καθαρός αέρας. Σε αυτό το πλαίσιο εντάσσεται και η ιδέα του smoke free προορισμού.</p>
      <p>Αρωγός στην προσπάθεια είναι η Philip Morris International και η Παπαστράτος. Σύμφωνα με τον κο Κώστα Μουλακάκη, Γενικό Διευθυντή Μάρκετινγκ της Παπαστράτος, «Μπορεί να ακούγεται αντιφατικό, αλλά εμείς ως εταιρεία Παπαστράτος έχουμε αποφασίσει εδώ και πολύ καιρό ότι πρέπει να υπάρχει ένας κόσμος χωρίς τσιγάρο. Εάν θέλουμε να κοιτάξουμε το μέλλον με ευθύνη, χρειάζεται να σκεφθούμε τους εκατομμύρια καπνιστές σε όλο τον κόσμο που δεν μπορούν ή δεν θέλουν να διακόψουν το κάπνισμα. Για αυτούς πρέπει να εξασφαλίσουμε καλύτερες εναλλακτικές σε σχέση με το τσιγάρο. Και το έχουμε κάνει με σύμμαχο μας την επιστήμη και την τεχνολογία. Κάθε λοιπόν πρωτοβουλία, όπως αυτή της Αστυπάλαιας, που λέει όχι στο τσιγάρο, μας βρίσκει ένθερμους υποστηρικτές.»</p>
      <p>Για να επιτευχθούν αυτά, όπως μας εξήγησε, προγραμματίζονται δραστηριότητες καθαριότητας του νησιού, καθώς και διάφορων παραλιών του, πρόγραμμα ανακύκλωσης των απορριμμάτων, καθώς και άλλες δραστηριότητες.<br/>Ένα χρόνο μετά και έχοντας διαψεύσει όλες τις Κασσάνδρες η Αστυπάλαια συνεχίζει το smoke free ταξίδι της και ετοιμάζεται για νέες προκλήσεις. Παράλληλα, καλεί όλες τις περιοχές της Ελλάδας, αλλά και του υπόλοιπου κόσμου να την ακολουθήσουν με σκοπό να μετατρέψουν την smoke free κουλτούρα από πρωτοπορία σε καθημερινότητα!</p>
    </article>
  </body>
</html>