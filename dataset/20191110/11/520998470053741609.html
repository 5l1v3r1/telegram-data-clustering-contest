<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/viddani-profesiyi-bukovinka-piv-stolittya-schodnya-yde-do-lyudey-380079"/>
    <meta property="og:site_name" content="Погляд"/>
    <meta property="article:published_time" content="2019-11-10T11:35:00+00:00"/>
    <meta property="og:title" content="Віддані професії: буковинка пів століття щодня йде до людей"/>
    <meta property="og:description" content="Мирослава Галушко майже 49 років працює листоношею у с. Шипинці на Кіцманщині"/>
  </head>
  <body>
    <article>
      <h1>Віддані професії: буковинка пів століття щодня йде до людей</h1>
      <h2>Мирослава Галушко майже 49 років працює листоношею у с. Шипинці на Кіцманщині</h2>
      <address>
        <time datetime="2019-11-10T11:35:00+00:00">10 Nov 2019, 11:35</time>
      </address>
      <p>Є люди, котрі обирають собі фах один раз і назавжди. І щасливі ті, що знайшли в ньому те, про що мріяли з дитинства.</p>
      <p>Мирослава Галушко понад 48 років тому прийшла на поштове відділення с. Шипинці після закінчення школи працювати листоношею. Допитливій дівчині робота з перших днів припала до душі. Бо тішилася разом із односельцями, коли приносила їм довгоочікуваного листа чи вітальну листівку, охоче радила людям, яку газету їм передплатити, щоб було цікаво, ніколи не затримувала виплату пенсій, бо знала, як чекають старенькі на неї. А згодом допомагала односельцям, що приносила їм на замовлення мийні засоби, продукти харчування, книги, листівки тощо.</p>
      <p>Працюючи, Мирослава Корніївна заочно закінчила Львівський технікум зв’язку. Набуті знання допомагають їй у роботі. Згодом її призначили начальником сільського відділення поштового зв’язку. Роботи і відповідальності додалося, але вона не нарікає, бо дуже любить свою роботу.</p>
      <p>Роки пролетіли непомітно. Кілька років тому разом із нею почала працювати донька Інна. Удвох вони обслуговують 1100 дворів, доставляючи землякам періодику, пенсії, товари першої необхідності. Та й у відділенні турбот не бракує, бо треба вчасно прийняти платежі за електроенергію, інтернет тощо. Але в роботі жінки знаходять втіху. Бо вона захопила їх і приносить приємність.</p>
      <p>Анатолій ІСАК</p>
      <related>
        <h4>Схожі записи</h4>
        <a href="https://pogliad.ua/news/bukovina/edina-sprava-na-vse-zhittya-bukovinka-uzhe-55-rokiv-pracyue-listonosheyu-379403"/>
        <a href="https://pogliad.ua/news/bukovina/dnyami-na-bukovini-vidbudetsya-den-kar-eri-es-robota-dlya-molodi-378177"/>
        <a href="https://pogliad.ua/news/bukovina/na-bukovini-suditimut-listonoshu-yakiy-prisvoyiv-chuzhi-pensiyi-ta-socialni-viplati-377810"/>
        <a href="https://pogliad.ua/news/bukovina/selo-shipinci-scho-na-kicmanschini-vidsvyatkuvali-svoe-660-richchya-374163"/>
      </related>
    </article>
  </body>
</html>