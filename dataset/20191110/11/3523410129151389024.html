<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639202/%D8%AA%D9%85%D8%A7%DB%8C%D9%84-%D8%AA%D8%B1%D8%A7%D9%85%D9%BE-%D8%A8%D8%B1%D8%A7%DB%8C-%D8%B4%D8%B1%DA%A9%D8%AA-%D8%AF%D8%B1-%D8%AC%D8%B4%D9%86-%D8%B1%D9%88%D8%B2-%D9%BE%DB%8C%D8%B1%D9%88%D8%B2%DB%8C-%D8%B1%D9%88%D8%B3%DB%8C%D9%87-%D9%85%D8%B1%D8%A7-%D8%B4%D9%88%DA%A9%D9%87-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T11:54:00+00:00"/>
    <meta property="og:title" content="تمایل ترامپ برای شرکت در جشن روز پیروزی روسیه مرا شوکه کرد"/>
    <meta property="og:description" content="رقیب دموکرات رئیس‌جمهور فعلی آمریکا در انتخابات ۲۰۲۰ از ابراز تمایل او برای حضور در جشن «روز پیروزی روسیه» ابراز تعجب کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639202/%D8%AA%D9%85%D8%A7%DB%8C%D9%84-%D8%AA%D8%B1%D8%A7%D9%85%D9%BE-%D8%A8%D8%B1%D8%A7%DB%8C-%D8%B4%D8%B1%DA%A9%D8%AA-%D8%AF%D8%B1-%D8%AC%D8%B4%D9%86-%D8%B1%D9%88%D8%B2-%D9%BE%DB%8C%D8%B1%D9%88%D8%B2%DB%8C-%D8%B1%D9%88%D8%B3%DB%8C%D9%87-%D9%85%D8%B1%D8%A7-%D8%B4%D9%88%DA%A9%D9%87-%DA%A9%D8%B1%D8%AF">تمایل ترامپ برای شرکت در جشن روز پیروزی روسیه مرا شوکه کرد</a>
      </h1>
      <h2>رقیب دموکرات رئیس‌جمهور فعلی آمریکا در انتخابات ۲۰۲۰ از ابراز تمایل او برای حضور در جشن «روز پیروزی روسیه» ابراز تعجب کرد.</h2>
      <address><time datetime="2019-11-10T11:54:00+00:00">10 Nov 2019, 11:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از پایگاه خبری هیل، جو بایدن، نامزد دموکرات انتخابات ریاست جمهوری ۲۰۲۰ آمریکا گفت از شنیدن خبر اینکه دونالد ترامپ، رئیس جمهور این کشور در نظر دارد سال آینده در مراسم «جشن روز پیروزی روسیه» شرکت کند، شوکه شده است.</p>
      <p>معاون رئیس جمهور سابق آمریکا در برنامه‌ای که روز شنبه از شبکه خبری سی ان ان پخش شد، گفت: از شنیدن این خبر از زبان یک گزارشگر متعجب شدم و فکر کردم در این باره شوخی می‌کند.</p>
      <p>رئیس جمهور آمریکا روز جمعه گفت که مایل است دعوت ولادیمیر پوتین، همتای روس خود برای حضور در مراسم رژه بزرگداشت روز پیروزی در روسیه را بپذیرد. البته ترامپ یادآور شد این اتفاق ممکن است به دلیل همزمانی با رقابت‌های انتخاباتی ریاست جمهوری آمریکا صورت نگیرد.</p>
      <p>ترامپ به دلیل رویکردش در قبال روسیه در داخل آمریکا با انتقادتی مواجه است. از جمله اینکه او چندی پیش اعلام کرد مایل است پوتین را برای حضور در نشست سال آتی گروه هفت دعوت کند. این در حالی است که وزارت دادگستری آمریکا تحقیقات دو ساله‌ای را در خصوص احتمال مداخله روسیه در انتخابات ریاست جمهوری سال ۲۰۱۶ این کشور صورت داد. رئیس جمهور آمریکا در حاشیه نشست گروه ۲۰ نیز به تمجید از ولادیمیر پوتین، همتای روس خود پرداخت و با اشاره به اینکه جلسه‌اش با پوتین «عالی» بوده، او را «یک مرد نازنین» توصیف کرد. او در مصاحبه با شبکه «روسیا ۲۴» گفت: به عقیده من، او یک مرد نازنین است. ما یک جلسه عالی داشتیم. دو کشور بزرگ ما – روسیه و آمریکا- باید با هم تجارت کنند. نشست دیروز فوق العاده بود و او نیز یک مرد فوق العاده است.</p>
      <p>بایدن از منتقدان جدی و رقیب احتمالی ترامپ در انتخابات ۲۰۲۰ به حساب می‌آید.</p>
    </article>
  </body>
</html>