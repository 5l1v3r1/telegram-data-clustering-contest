<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39653/%D8%AC%D9%88%D8%A7%D8%A8%DB%8C%D9%87-%D8%AA%D9%88%D8%B2%DB%8C%D8%B9-%D8%A7%D9%87%D9%88%D8%A7%D8%B2-%D8%AF%D8%B1%D8%AE%D8%B5%D9%88%D8%B5-%D8%B5%D8%AF%D9%88%D8%B1-%D9%82%D8%A8%D9%88%D8%B6-%D9%86%D8%A7%D9%85%D8%AA%D8%B9%D8%A7%D8%B1%D9%81-%D8%A8%D8%B1%D9%82-%D8%A8%D8%B1%D8%A7%DB%8C-%D8%B4%D9%87%D8%B1%D9%88%D9%86%D8%AF%D8%A7%D9%86-%D8%A7%D9%87%D9%88%D8%A7%D8%B2%DB%8C"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-10T11:44:00+00:00"/>
    <meta property="og:title" content="جوابیه توزیع اهواز درخصوص صدور قبوض نامتعارف برق برای شهروندان اهوازی"/>
    <meta property="og:description" content="روابط عمومی شرکت توزیع نیروی برق اهواز پاسخی درخصوص خبر محکومیت توزیع اهواز سرانجام صدور قبوض نامتعارف برای شهروندان اعلام کرد: محکومیت صادر شده از سوی تعزیرات حکومتی مربوط به برق اهواز نبوده و روابط عمومی این سازمان به متن رای صادره توجه نکرده و اقدام به درج نام این شرکت در تیتر خبر خود نموده است"/>
  </head>
  <body>
    <article>
      <h1>جوابیه توزیع اهواز درخصوص صدور قبوض نامتعارف برق برای شهروندان اهوازی</h1>
      <address><time datetime="2019-11-10T11:44:00+00:00">10 Nov 2019, 11:44</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>روابط عمومی شرکت توزیع نیروی برق اهواز پاسخی درخصوص خبر محکومیت توزیع اهواز سرانجام صدور قبوض نامتعارف برای شهروندان اعلام کرد: محکومیت صادر شده از سوی تعزیرات حکومتی مربوط به برق اهواز نبوده و روابط عمومی این سازمان به متن رای صادره توجه نکرده و اقدام به درج نام این شرکت در تیتر خبر خود نموده است</i>
      </p>
      <p>به گزارش <a href="http://www.barghnews.com/">برق نیوز</a>،روابط عمومی شرکت توزیع نیروی برق اهواز پاسخی درخصوص خبر <a href="https://barghnews.com/fa/news/39638">محکومیت توزیع اهواز سرانجام صدور قبوض نامتعارف</a> برای شهروندان در این پایگاه خبری منتشر شده صادر کرده است که درادامه می آید:</p>
      <p>محکومیت صادر شده از سوی تعزیرات حکومتی مربوط به برق اهواز نبوده و روابط عمومی این سازمان به متن رای صادره توجه نکرده و اقدام به درج نام این شرکت در تیتر خبر خود نموده است.<br/>باسلام <br/>احتراما در پاسخ به انتشار مطلبی با عنوان "صدور قبوض نامتعارف برق برای شهروندان اهوازی"مورخ ۱۸ آبان ماه ۹۸ به استحضار می‌رساند، درخصوص مطلب محکومیت ۹ میلیاردی تعزیرات حکومتی که به برق اهواز نسبت داده شده باید یادآور شویم به دلیل عدم توجه روابط عمومی سازمان تعزیرات حکومتی به متن حکم صادره، متاسفانه در تیتر خبر منتشره اشتبا‌ها نام برق اهواز را ذکر می‌نماید، در حالی که شرکت دیگری محکوم شده بود که پس از تماس با سازمان مذکور خبر جمع آوری میشود، ولی برخی از رسانه ها، خبر اشتباه را بلافاصله باز نشر می‌کنند.<br/><br/>درخصوص صدور قبض لازم به توضیح است، فرآیند صدور قبض یا صورتحساب مصرف کلا به گونه‌ای است که رقم قبلی میزان مصرف دستگاه اندازه گیری یا کنتور از رقم فعلی مندرج در صفحه مانیتور کنتور‌های دیجیتال یا رقم انداز کنتور‌های مکانیکی یا آنالوگ کسر و یک عدد بدست می‌آید، مامورین قرائت پس از قرائت کنتور و ثبت آن در دستگاه قرائت دیجیتال همراه خود، داده‌های جمع آوری شده را به سیستم مرکزی انتقال داده و پس از کسر رقم قبلی از رقم فعلی هر کنتور، یک رقم بدست می‌آید که این عدد متناسب با نوع کاربری محل، در جدول تعرفه ضریب ریالی مربوطه توسط سیستم پردازش رایانه‌ای وارد شده و یک رقم ریالی بعنوان هزینه مصرف برق مشترک در ستون اول جدول صورتحساب منظور میشود، سپس آبونمان، عوارض برق، ارزش افزوده و بیمه و آیتم بستانکار، بدهکار در ادامه متناسب با مصرف وارد شده و از مجموع محاسبات سیستمی انجام شده یک رقم ریالی در قالب صورتحساب (قبلا قبض کاغذی و همینک صورتحساب الکترونیک) برای مشترک صادر و ارسالرمیشود. <br/><br/>حال با توضیحاتی که داده شد متوجه میشویم که صورتحساب‌ها با یک تعریف مشخص صادر میشود، در صورتی که خانه‌ای خالی از سکنه باشد، بدلیل بسته بودن درب، امکان قرائت و رویت کنتور برای مامور میسر نمی‌باشد. در نتیجه داده‌ای برای ارایه به سیستم نخواهیم داشت تا پردازش صورت پذیرد، لذا تا زمانی که مصرفی وجود نداشته باشد به غیر از آبونمان و بیمه ثابت رقمی برای ارایه وجود نداشته و یا اگر قرائتی صورت گرفته باشد، چون محل خالی از سکنه می‌باشد و در حدود چند کیلووات می‌باشد، صورتحساب صادر ناچیز می‌باشد.<br/><br/>در ادامه گزارش به صدور دو بار در سال قبض برق برای یک مشترک اشاره شده است که باز بی ارتباط به بخش قبلی نیست، هنگامی که مامور قرائت برق به محل مراجعه می‌نماید، چون منزل مربوطه خالی از سکنه است و طبق گفته این شهروند محترم شاغل هستند، امر قرائت دچار خلل شده و به موقع این مهم صورت نگرفته و بدین ترتیب اطلاعات، چون به موقع ثبت نمیشود، قبض هم بعضا در سال یک الی دو بار صادر میشود. <br/><br/>همچنین در ادامه مطلب به احتمال خراب بودن کنتور برق توسط یک شهروند محترم دیگر اشاره شده، لازم به توضیح است، درصورتیکه شهروندی معترض به مبلغ صورتحساب صادره برای خانه خود می‌باشد و اطمینان دارد که میزان مصرف برق او کمتر از صورتحساب صادره می‌باشد و این موضوع در صورتحساب‌های قبلی و بعدی او نیز مشاهده میشود، میتواند با مراجعه به امور مشترکین برق محل زندگی خود موضوع را مطرح و پس از تکمیل مدارک درخواست مذکور، نسبت به تست سلامت یا معیوب بودن کنتور مشترک اطمینان حاصل شود.<br/><br/>در صورتی که عیبی در دستگاه اندازه گیری مشترک مذکور مشاهده شود نسبت به اصلاح صورتحساب‌های صادره، متصدی طبق دستورالعمل با مراجعه سیستمی به مدت دوره مشابه، قبض اصلاحی صادر خواهد نمود.<br/><br/>اما در خصوص زمان صدور قبض و تعرفه‌های تکمیلی وزارت نیرو لازم به توضیح است با توجه به اینکه خوزستان جزء مناطق گرم یک کشور می‌باشد، دارای حداقل ضریب ریالی بوده و کمترین میزان ضریب برای این استان از سوی وزارت نیرو در نظر گرفته شده است، تعرفه تعریف شده برای خوزستان از اول فروردین ماه تا پایان آذرماه یعنی ۹ ماه از سال بعنوان تعرفه روز‌های گرم با ۳۰۰۰ کیلووات ساعت در ماه مشخص شده، یعنی حداکثر سقف بخشودگی در کشور بعنوان فصل گرم بدلیل نیاز به استفاده از دستگاه‌های برودتی بعنوان یک ضرورت تعیین گردیده است همچنین از اول دی ماه تا پایان اسفند ماه با تعرفه ۲۰۰ کیلووات ساعت مانند تمام نقاط عادی کشور بعنوان فصل سرد تعیین شده است، لذا در صورتی که مشترکی در فصل زمستان یا تابستان بیش از سقف تعیین شده مصرف داشته باشد در پلکان تصاعدی قرار گرفته و بعنوان مشترک پر مصرف شناخته میشود.<br/><br/>درخصوص مورد آسیب به لوازم برقی شهروندان، همانگونه که در ابتدا ذکر شد، یکی از آیتم‌های مندرج در صورتحساب مشترکین بیمه خسارت می‌باشد، درصورتیکه در اثر رخداد فنی روی شبکه، زمینه آسیب به لوازم منزل مشترکی حادث شود، مشترک مذکور میتواند با همراه داشتن شماره اشتراک برق خود یا ارایه صورتحساب الکترونیکی جدید که از طریق پیامک برای تلفن همراه شهروندان ارسال میشود، به واحد خسارات امور برق محل زندگی خود مراجعه تا نسبت به تکمیل فرم‌های و ثبت اطلاعات و بازرسی‌های لازمد اقدام بعمل آمده و در صورت تایید به شرکت بیمه طرف قرارداد پرونده ارجاع شود.<br/><br/><br/>مورد آخر نیز که مربوط به صدور دو الی سه قبض در یک تاریخ مشخص برای یک مشترک می‌باشد که لازم به توضیح است در صورتیکه یک شهروند به قبض صادره برای خود معترض بوده و خطایی مشاهده شود مانند خرابی کنتور، امور مشترکین منطقه مربوطه اقدام به صدور قبض المثنی و قبض نقصان نموده تا پس از دریافت جواب آزمایش از آزمایشگاه کنتور نسبت به اصلاح صورتحساب مربوطه اقدام نماید؛ لذا بدلیل اینکه اطلاعات کافی در خصوص مورد آخر در اختیار نداریم امکان پاسخ مناسب میسر نمی‌باشد به همین دلیل خواهشمند است بمنظور رسیدگی بیشتر خبرگزاری محترم شماره تلفن دفتر روابط عمومی این شرکت را در اختیار این شهروند محترم قرار داده تا نسبت رفع شبهه و رسیدگی بیشتر اقدام عاجل صورت پذیرد.</p>
    </article>
  </body>
</html>