<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/society/diavata-mparmpekiou-telika-stin-plateia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T11:41:24+00:00"/>
    <meta property="og:title" content="Διαβατά : Μπάρμπεκιου τελικά στην πλατεία"/>
    <meta property="og:description" content="Οι «Ενωμένοι Μακεδόνες» δεν έψησαν έξω από το κέντρο φιλοξενίας μεταναστών"/>
  </head>
  <body>
    <article>
      <h1>Διαβατά : Μπάρμπεκιου τελικά στην πλατεία</h1>
      <h2>Οι «Ενωμένοι Μακεδόνες» δεν έψησαν έξω από το κέντρο φιλοξενίας μεταναστών</h2>
      <address><time datetime="2019-11-10T11:41:24+00:00">10 Nov 2019, 11:41</time> by <a rel="author">ΤοΒΗΜΑ Team</a></address>
      <p>Οι ξενοφοβικές και ρατσιστικές φωνές δεν βρήκαν το πρόσφορο έδαφος που ήλπιζαν ότι θα βρουν στα Διαβατά. Έτσι αναγκάστηκαν να μεταφέρουν το μπάρμπεκιου διαμαρτυρίας από τη δομή προσφύγων στην πλατεία.</p>
      <p>Το μπάρμπεκιου στα Διαβατά με χοιρινό κρέας και αλκοόλ ξεκίνησε το πρωί της Κυριακής. Η διοργάνωση έχει προκαλέσει αντιδράσεις. Σε εξέλιξη και αντιρατσιστική συγκέντρωση έξω από το κέντρο φιλοξενίας μεταναστών.</p>
      <p>
        <a href="https://www.in.gr/2019/11/10/greece/panelladikes-erxetai-kai-meiosi-eisakteon-meta-tin-anastoli-leitourgias-ton-neon-tmimaton-sta-aei/">Πανελλαδικές : Έρχεται και μείωση εισακτέων μετά την αναστολή λειτουργίας των νέων τμημάτων στα ΑΕΙ;</a>
      </p>
      <p>Οι «Ενωμένοι Μακεδόνες» άναψαν τα κάρβουνα στη ψησταριά και έχουν τοποθετήσει τα σουβλάκια για ψήσιμο τα οποία θα τα συνοδεύσουν με ρετσίνα και μπύρες.</p>
      <p>Ωστόσο στον χώρο δεν υπάρχουν πολλοί συγκεντρωμένοι.</p>
      <p>​Την ίδια στιγμή, έξω από το κέντρο φιλοξενίας προσφύγων και μεταναστών, στο πρώην στρατόπεδο «Αναγνωστοπούλου», περίπου δύο χιλιόμετρα από το σημείο που πραγματοποιείται το μπάρμπεκιου, μέλη αντιρατσιστικών οργανώσεων πραγματοποιούν συγκέντρωση υπέρ των προσφύγων και μεταναστών.</p>
      <figure>
        <img src="https://www.in.gr/wp-content/uploads/2019/11/dddd-600x409.jpg"/>
      </figure>
      <h3>Αντιρατσιστική συγκέντρωση</h3>
      <p>Στον αντίποδα, η Κίνηση Ενωμένοι Ενάντια στο Ρατσισμό και τη Φασιστική Απειλή πραγματοποιεί κινητοποίηση την ίδια ώρα έξω από το κέντρο φιλοξενίας στο πρώην στρατόπεδο Αναγνωστοπούλου στα Διαβατά.</p>
      <p>Στην ανακοίνωσή της η ΚΕΕΡΦΑ αναφέρει, μεταξύ άλλων, πως «καταγγέλλει το μισάνθρωπο «μπάρμπεκιου» που ανακοίνωσαν ότι θα οργανώσουν οι ακροδεξιοί «Ενωμένοι Μακεδόνες» έξω από το camp προσφύγων στα Διαβατά. Η κινητοποίησή τους έχει ξεκάθαρα ρατσιστικά χαρακτηριστικά αφού αποβλέπει στην προσβολή του θρησκευτικού αισθήματος ανθρώπων που έφυγαν από τις χώρες τους κυνηγημένοι από τον πόλεμο και τη φτώχεια».</p>
      <p>Αναλυτικά η ανακοίνωση και η ανάρτηση της ΚΕΕΡΦΑ:</p>
      <p>«Η ΚΕΕΡΦΑ Θεσσαλονίκης χαιρετίζει τους εκατοντάδες διαδηλωτές και διαδηλώτριες που γέμισαν τους δρόμους της Νεάπολης την Παρασκευή 8/11 για να δώσουν το μήνυμα ότι ο ρατσισμός δεν θα περάσει. Αυτή η μαζική κινητοποίηση ήταν η πρώτη απάντηση του κόσμου της περιοχής στη ρατσιστική επίθεση που δέχτηκε προσφυγόπουλο από «γνωστούς-άγνωστους» φασίστες που δεν δίστασαν να βάλουν στο στόχαστρό τους ένα μαθητή της Α Γυμνασίου, μόνο και μόνο επειδή δεν είναι ελληνικής καταγωγής. Η ΚΕΕΡΦΑ ήταν εκεί και διαδήλωσε μαζί με τους εκπαιδευτικούς της Γ’ ΕΛΜΕ, τις δημοτικές και αντιφασιστικές κινήσεις και τις οργανώσεις της αριστεράς και δώσαμε όλοι μαζί το μήνυμα ότι στεκόμαστε πλάι στους πρόσφυγες και μετανάστες και απέναντι στο φασισμό.</p>
      <p>»Συνεχίζουμε! Η ΚΕΕΡΦΑ Θεσσαλονίκης καταγγέλλει το μισάνθρωπο «μπάρμπεκιου» που ανακοίνωσαν ότι θα οργανώσουν οι ακροδεξιοί «Ενωμένοι Μακεδόνες» έξω από το camp προσφύγων στα Διαβατά. Η κινητοποίησή τους έχει ξεκάθαρα ρατσιστικά χαρακτηριστικά αφού αποβλέπει στην προσβολή του θρησκευτικού αισθήματος ανθρώπων που έφυγαν από τις χώρες τους κυνηγημένοι από τον πόλεμο και τη φτώχεια. Αυτή τη θλιβερή εκστρατεία παλιανθρωπιάς έσπευσαν να στηρίξουν στελέχη της ΝΔ όπως ο Κυρανάκης ως δήθεν … αντίσταση στην προσπάθεια απαγόρευσης κατανάλωσης χοιρινού κρέατος. Γρήγορα βέβαια τα στελέχη της ΝΔ άρχισαν να τα μαζεύουν όταν κατάλαβαν ότι η ρατσιστική εκστρατεία τους γύριζε μπούμερανγκ παρά τη συστηματική υστερία των κυρίαρχων ΜΜΕ που χύνουν καθημερινά το ρατσιστικό δηλητήριο της ισλαμοφοβίας απέναντι στους πρόσφυγες που δήθεν έκαναν χιλιάδες χιλιόμετρα από τις χώρες τους για να… αλλοιώσουν τον πολιτισμό μας.</p>
      <p>»Οι εργαζόμενοι και η νεολαία πρέπει να σταματήσουμε αυτήν την πρόκληση και να ματαιώσουμε το ρατσιστικό «μπάρμπεκιου» των ακροδεξιών. Η ΚΕΕΡΦΑ Θεσσαλονίκης καλεί τους εργαζόμενους και τη νεολαία της πόλης σε συγκέντρωση την Κυριακή στις 11 πμ έξω από το camp των Διαβατών για να υπερασπιστούμε τους πρόσφυγες απέναντι στις προκλήσεις. Παράλληλα, δηλώνει ότι θα δώσει όλες της τις δυνάμεις στον αγώνα για να ανοίξουν τα σύνορα, οι πόλεις και τα χωριά μας σ’ αυτόν τον ταλαιπωρημένο κόσμο, να δοθεί άσυλο και στέγη στους πρόσφυγες, με δημόσιες δομές φιλοξενίας στις γειτονιές και απέναντι σε κάθε προσπάθεια εγκλεισμού τους σε στρατόπεδα-γκέτο.»</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/10/society/diavata-to-mparmpekiou-diamartyrias-ilektrizei/"/>
        <a href="https://www.tovima.gr/2019/11/08/politics/voles-koumoutsakou-gia-ta-mparmpekiou-me-souvlakia-mpyres-kai-kopsidia-den-ginetai-metanasteytiki-politiki/"/>
        <a href="https://www.tovima.gr/2019/11/08/society/diavata-10-traymaties-se-symploki-prosfygon-sti-domi/"/>
        <a href="https://www.tovima.gr/2019/11/08/society/prosfygiko-ayta-einai-oi-domes-pou-eksetazontai-gia-kentra-filoksenias/"/>
        <a href="https://www.tovima.gr/2019/11/07/society/ametanoitoi-oi-diorganotes-tou-mparmpekiou-sta-diavata/"/>
        <a href="https://www.tovima.gr/2019/11/06/vimatv/polemos-gia-to-mparmpekiou-me-xoirino-kai-alkool/"/>
        <a href="https://www.tovima.gr/2019/11/05/politics/dieykriniseis-giannouli-gia-ta-peri-mparmpekiou-ekso-apo-hot-spot/"/>
      </related>
    </article>
  </body>
</html>