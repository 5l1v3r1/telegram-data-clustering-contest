<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/pana-la-ora-13-00-au-votat-peste-400-000-de-romani-in-strainatate-de-10-ori-mai-multi-ca-in-2014-18562745"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T11:02:42+00:00"/>
    <meta property="og:title" content="Până la ora 13.00 au votat peste 400.000 de români în străinătate, de 10 ori mai mulţi ca în 2014"/>
    <meta property="og:description" content="Peste 400.000 de alegători au votat în străinătate la alegerile prezidenţiale până duminică la ora 13.00, potrivit datelor furnizate de Biroul Electoral Central (BEC). În primul tur al alegerilor prezidenţiale din 2014, până la aceeaşi oră, votaseră 40.206 de români. "/>
  </head>
  <body>
    <article>
      <h1>Până la ora 13.00 au votat peste 400.000 de români în străinătate, de 10 ori mai mulţi ca în 2014</h1>
      <address>
        <time datetime="2019-11-10T11:02:42+00:00">10 Nov 2019, 11:02</time>
      </address>
      <p>Peste 400.000 de alegători au votat în străinătate la alegerile prezidenţiale până duminică la ora 13.00, potrivit datelor furnizate de Biroul Electoral Central (BEC). În primul tur al alegerilor prezidenţiale din 2014, până la aceeaşi oră, votaseră 40.206 de români. </p>
      <p>Până duminică la ora 13.00, au votat 400.851 de alegători în străinătate. Dintre aceştia, 375.662 au votat pe liste suplimentare, iar 25.189 sunt votanţi pe listă corespondenţă.</p>
      <p>838 de secţii de votare au fost organizate în străinătate, potrivit Biroului Electoral Central (BEC).</p>
      <p>Cea mai mare prezenţă la vot se înregistrează în continuare la o secţie din Londra, 3.309 de alegători prezentându-se pentru a îşi exercita votul. Prezenţă mare este şi la secţiile din Chişinău şi Bruxelles. La polul opus, într-o secţie de votare din Phenian (Republica Populară Democrată Coreeană) nu s-a înregistrat niciun vot, în timp ce la o secţie din Harare (Zimbabwe) au votat cinci români.</p>
      <p>În primul tur al alegerilor prezidenţiale din 2014, de pe 2 noiembrie, până la ora 13.00, votaseră 40.206 de români.</p>
      <p>Pe 26 mai 2019, la alegerile europarlamentare, până la ora 13.00, votaseră 99.788 de români.</p>
    </article>
  </body>
</html>