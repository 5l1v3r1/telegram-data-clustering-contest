<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639176/%DA%A9%D8%A7%D8%B1%D8%A7%D8%AA%D9%87-%D8%A7%DB%8C%D8%B1%D8%A7%D9%86-%D8%A8%D8%AF%D9%88%D9%86-%D9%85%D9%86-%D9%87%D9%85-%D8%A8%D9%87-%D9%85%D9%88%D9%81%D9%82%DB%8C%D8%AA%E2%80%8C%D9%87%D8%A7%DB%8C-%D8%AE%D9%88%D8%AF-%D8%A7%D8%AF%D8%A7%D9%85%D9%87-%D9%85%DB%8C%E2%80%8C%D8%AF%D9%87%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T11:00:00+00:00"/>
    <meta property="og:title" content="کاراته ایران بدون من هم به موفقیت‌های خود ادامه می‌دهد"/>
    <meta property="og:description" content="سرمربی ایرانی تیم ملی کاراته روسیه گفت: کاراته ایران در سالیان اخیر جزو قدرت‌های برتر دنیا خواهد بود و این رشته بدون من نیز موفق خواهد بود."/>
  </head>
  <body>
    <article>
      <h1>
        <a href="https://www.bultannews.com/fa/news/639176/%DA%A9%D8%A7%D8%B1%D8%A7%D8%AA%D9%87-%D8%A7%DB%8C%D8%B1%D8%A7%D9%86-%D8%A8%D8%AF%D9%88%D9%86-%D9%85%D9%86-%D9%87%D9%85-%D8%A8%D9%87-%D9%85%D9%88%D9%81%D9%82%DB%8C%D8%AA%E2%80%8C%D9%87%D8%A7%DB%8C-%D8%AE%D9%88%D8%AF-%D8%A7%D8%AF%D8%A7%D9%85%D9%87-%D9%85%DB%8C%E2%80%8C%D8%AF%D9%87%D8%AF">کاراته ایران بدون من هم به موفقیت‌های خود ادامه می‌دهد</a>
      </h1>
      <h2>سرمربی ایرانی تیم ملی کاراته روسیه گفت: کاراته ایران در سالیان اخیر جزو قدرت‌های برتر دنیا خواهد بود و این رشته بدون من نیز موفق خواهد بود.</h2>
      <address><time datetime="2019-11-10T11:00:00+00:00">10 Nov 2019, 11:00</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حسین روحانی در خصوص قبول پیشنهاد سرمربیگری تیم ملی کاراته روسیه اظهار داشت: یک هفته قبل از مسابقات لیگ برتر کاراته وان روسیه، این کشور از من درخواست رزومه کرد که برای آنها ارسال کردم. در روسیه نیز جلسه یک ساعته‌ای را با رئیس فدراسیون این کشور برگزار کردم و به توافق رسیدم. بامداد جمعه نیز به روسیه آمدم و در شروع کار  نظاره‌گر مسابقات قهرمانی کشور روسیه هستم.</p>
      <p>وی در خصوص شانس روسیه برای کسب سهمیه از طریق رنکینگ گفت: در این چند وقت رنکینگ کاراته‌کاهای روسیه را بررسی کردم. شرایط این کشور در بانوان خیلی بهتر از آقایان است و کسب سهمیه از طریق رنکینگ برای آنها خیلی سخت است. تمام هم و غم و امید ما کسب سهمیه از طریق آخرین مرحله گزینشی المپیک در فرانسه است. برای این مهم نیز باید برنامه‌ریزی خوبی داشته باشیم تا موفق به کسب سهمیه المپیک شویم. روسیه در سال‌های گذشته همواره جز مدال‌آوران مسابقات جهانی بود و کاراته‌کاهای خوبی داشت.</p>
      <p>سرمربی تیم ملی کاراته روسیه تصریح کرد: در حال حاضر برای فدراسیون کاراته روسیه کسب سهمیه المپیک خیلی مهم است و من نیز تمام تلاش خواهم کرد به این مهم دست پیدا کنیم. پتانسیل فعلی این تیم نیز خوب است، اما متاسفانه در سال‌های اخیر کاراته روسیه از لحاظ نتیجه‌گیری سیر نزولی را طی کرده است و باید تلاش کنیم شرایط خوب گذشته را مجددا تکرار کنیم. از مردم عزیز ایران نیز خواهش می‌کنم من را دعا کنند تا به عنوان نماینده کشورمان عملکرد خوبی در روسیه داشته باشم.</p>
      <p>روحانی در پاسخ به این سوال که جدایی او به تیم ملی لطمه‌ای وارد نخواهد کرد، گفت: تیم ملی کاراته ایران در سالیان اخیر جزو قدرت‌های درجه یک دنیا است و خدا را شکر می‌کنم من نیز در این موفقیت‌های این تیم حضور داشتم. در حال حاضر نیز قطعا کِشتی تیم ملی کاراته ایران بدون حسین روحانی به موفقیت‌های خود ادامه می‌دهد. پتانسیل‌های خوبی در ایران  حضور دارند که می‌تواند از لحاظ فنی به تیم اضافه شوند تا این رشته در آوردگاه المپیک موفق باشد.</p>
      <p>وی در خصوص اینکه هروی در جریان مذاکرات او با روسیه بود، گفت: بعد از مذاکره اولیه با روس‌ها، هروی در جریان احتمال جدایی‌ام قرار گرفت. قطعا در حال حاضر نیز ارتباط من با ایران قطع نخواهد شد و با برنامه‌ریزی که خواهیم داشت تلاش خواهم کرد با برگزاری اردوهای مشترک از پتانسیل کاراته ایران استفاده کنم.</p>
      <p>مربی اسبق تیم ملی کاراته در خصوص استفاده از دستیاران ایران در کادرفنی روسیه تاکید کرد: فعلا شرایط برای استفاده از دستیار ایرانی مهیا نیست و تا زمانی که در این کشور جا بیفتم از دستیار روس که از همدوره‌های خودم و قهرمانان اسبق جهان است، استفاده خواهم کرد. </p>
    </article>
  </body>
</html>