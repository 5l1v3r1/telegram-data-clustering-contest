<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1984991/abd%E2%80%99ye-d%C3%B6nmek-isteyen-dea%C5%9F%E2%80%99l%C4%B1-h%C3%BCda-herkes-ikinci-%C5%9Fans%C4%B1-hak-eder"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-10T11:30:00+00:00"/>
    <meta property="og:title" content="ABD’ye dönmek isteyen DEAŞ’lı Hüda: Herkes ikinci şansı hak eder"/>
    <meta property="og:description" content="Suriye’de DEAŞ’a katılan ve üç DEAŞ militanı ile evlenerek çocuk sahibi olan Yemen asıllı ABD’li Hüda Müsenna ABD’ye dönme isteğini tekrarlayarak, herkesin ikinci bir şansı hak ettiğini söyledi. NBC News’e röportaj veren Müsenna (25), ailesi ile yaşa"/>
  </head>
  <body>
    <article>
      <h1>ABD’ye dönmek isteyen DEAŞ’lı Hüda: Herkes ikinci şansı hak eder</h1>
      <address>
        <time datetime="2019-11-10T11:30:00+00:00">10 Nov 2019, 11:30</time>
      </address>
      <p>Suriye’de DEAŞ’a katılan ve üç DEAŞ militanı ile evlenerek çocuk sahibi olan Yemen asıllı ABD’li Hüda Müsenna ABD’ye dönme isteğini tekrarlayarak, herkesin ikinci bir şansı hak ettiğini söyledi.<br/><br/>NBC News’e röportaj veren Müsenna (25), ailesi ile yaşadığı Alabama eyaletinden 2014 yılında Suriye’ye giderek katıldığı DEAŞ saflarında yaptığı her şeyden pişman olduğunu söyledi.<br/><br/>Genç kadın, 2 yaşındaki oğluyla yaşadığı, Suriye Demokratik Güçleri’nin (SDG) yönettiği Roj Kampı’nda verdiği röportajda, “Allah’a inananlar, günahları ne kadar korkunç olursa olsun herkesin ikinci bir şansı hak ettiğine inanır” dedi.<br/><br/>ABD'ye dönmesine izin verilmesi halinde adaletle yüzleşmeye hazır olduğunu ifade eden Hüda, “Beni 7/24 izleyebilirler. Bunu kabul ediyorum” dedi.<br/><br/>Hayatı için endişelendiğini söyleyen Müsenna, örgütün radikal ideolojisini terk etmemiş unsurlar için hedef olabileceğini dile getirerek, “Bu tür röportajlar vererek hayatımı riske atıyorum” şeklinde konuştu.<br/><br/>Hüda Müsenna, “Ben asla kafa kesilmesini desteklemedim. Onların suçları ve intihar saldırılarını da desteklemiyorum” dedi.<br/><br/>ABD hükümeti, DEAŞ ile ilişkili ABD’li birçok kadını çocuklarıyla birlikte geri getirdi ancak Müsenna’nın ABD vatandaşı olmadığını öne sürerek, ülkeye geri dönüşünü reddediyor.<br/><br/>ABD Anayasası’na göre, diplomatların çocukları hariç ülkede doğan herhangi bir kişiye vatandaşlık veriliyor.<br/><br/>Hüda’nın babası Ahmed Ali, Yemen’in Birleşmiş Milletler (BM) bünyesindeki diplomatik misyonunda görevliydi.<br/><br/>Ahmed Ali, kızının doğumundan 1 ay önce diplomatik görevinden ayrıldığını belirterek, kızının ABD vatandaşı olduğunu doğrulamak için dava açmıştı.<br/><br/>ABD Dışişleri Bakanı Mike Pompeo ise Müsenna’nın ABD vatandaşı olmadığını ve ABD'ye girmesine izin verilmeyeceğini dile getirerek, genç kadını ‘terörist’ olarak nitelendirmişti.<br/><br/>Müsenna röportajında konuya ilişkin, “Ben bir vatandaşım ve bunu ispatlayan belgelerim var. Ben mavi gözlü sarışın bir kadın kadar ABD’liyim. ABD’lilerin yaptığı şeyleri yapmak için de eve gitmek istiyorum” ifadelerini kullandı.<br/><br/>Hüda daha önce ‘ABD’li kanı dökülmesi’ için çağrıda bulunmuş ve Ocak 2015'te Fransız dergisi Charlie Hebdo'ya düzenlenen ve 12 kişinin ölümüne neden olan saldırıyı öbmüştü.<br/><br/>Röportajında bu konulara değinen Hüda, “Bu bir ideolojiydi ve sadece bir cümleydi” diyerek, o dönem söyledikleri hakkında yorum yapmaktan kaçındı.</p>
    </article>
  </body>
</html>