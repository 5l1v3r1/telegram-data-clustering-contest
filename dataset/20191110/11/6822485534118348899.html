<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819073.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T11:17:00+00:00"/>
    <meta property="og:title" content="زمان دقیق اجرای &quot;رتبه‌بندی معلمان&quot; اعلام شد"/>
    <meta property="og:description" content="به گزارش تسنیم، محسن حاجی‌میرزایی درباره آخرین وضعیت طرح رتبه‌بندی معلمان اظهار کرد: موضوع رتبه‌بندی از موضوعاتی است که بسیار از سوی همکاران بنده پیگیری می‌شود و از روز آغاز مسئولیتم یکی از اولویت‌هایم حل مسئله رتبه‌بندی معلمان بود."/>
  </head>
  <body>
    <article>
      <h1>زمان دقیق اجرای "رتبه‌بندی معلمان" اعلام شد</h1>
      <address>
        <time datetime="2019-11-10T11:17:00+00:00">10 Nov 2019, 11:17</time>
      </address>
      <p>وزیر آموزش‌وپرورش با بیان اینکه در طرح رتبه‌بندی، فرهنگیان در ۵ رتبه تقسیم می‌شوند و متناسب با مدرک تحصیلی، سابقه، صلاحیت تخصصی و حرفه‌ای در این رتبه‌ها قرار می‌گیرند، زمان اجرای این طرح را اعلام کرد.</p>
      <p>به گزارش تسنیم، محسن حاجی‌میرزایی درباره آخرین وضعیت طرح رتبه‌بندی معلمان اظهار کرد: موضوع رتبه‌بندی از موضوعاتی است که بسیار از سوی همکاران بنده پیگیری می‌شود و از روز آغاز مسئولیتم یکی از اولویت‌هایم حل مسئله رتبه‌بندی معلمان بود.</p>
      <p>وی درباره تأمین اعتبار رتبه‌بندی معلمان افزود: اعتبار 2 هزار میلیارد تومانی آن پیش‌بینی شده و در سازمان است به محض اینکه آئین‌نامه اجرایی به تصویب هیئت وزیران برسد که امیدواریم طی یک یا دو هفته آینده این کار انجام شود،  اجرا خواهد شد.</p>
      <p>وزیر آموزش‌وپرورش گفت: آئین‌نامه رتبه‌بندی توسط وزارت آموزش‌وپرورش پیشنهاد شد و چندین‌بار در کمیسیون اجتماعی دولت رفته و برگشته و ایرادات آن رفع شده است، بنده سه جلسه در این کمیسیون شرکت کردم و مباحث را آنجا به نتیجه رسانیدم هم‌اکنون کار در کمیسیون اجتماعی دولت تمام شده و می‌تواند در دستور کار دولت قرار بگیرد و با قول مساعد دولت امیدوارم به سرعت در دستور کار قرار گرفته و اجرا شود.</p>
      <p>حاجی‌میرزایی ادامه‌ داد: در طرح رتبه‌بندی فرهنگیان در 5 رتبه تقسیم می‌شوند و متناسب با مدرک تحصیلی، سابقه، صلاحیت تخصصی و حرفه‌ای در این رتبه‌ها قرار می‌گیرند، انتقال از یک رتبه به رتبه بعدی شرایطی دارد که در آئین‌نامه مشخص است.</p>
      <p>
        <b>اجرای رتبه‌بندی از آذر ماه</b>
      </p>
      <p>وی در گفت‌وگو با شبکه خبر مطرح‌کرد: پیش‌بینی می‌کنم رتبه بندی از اوایل آذر ماه اجرایی شود همچنین اعتبار پیش‌بینی شده رتبه‌بندی برای نیمه دوم سال 98 است و هر زمان که آئین نامه تصویب شود که امیدواریم ظرف یک یا دو هفته آینده باشد زمان اعمال افزایش‌ها از مهر 98 است بنابراین تمام همکارانی که از ابتدای مهر 98 با وزارت آموزش‌وپرورش همکاری می‌کردند در چارچوب آئین‌نامه از مزایای رتبه‌بندی بهره‌مند می‌شوند.</p>
      <p>
        <b>از حق‌التدریس پرداخت نشده معلمان چه خبر؟</b>
      </p>
      <p>وزیر آموزش‌وپرورش درباره مطالبات حق‌التدریس فرهنگیان که قرار بود مهر ماه تسویه شود اما این کار انجام نشده است، عنوان‌کرد: در باره پرداخت حقوق فرهنگیان مطالباتی از گذشته بود که در سال 97، مجموعه مطالبات از جمله پاداش پایان خدمت، حق‌التدریس آموزشیاران و حق‌التدریس‌های  مستمر پرداخت شد و در سال 98 معلمانی که به صورت رسمی و پیمانی همکاری می‌کنند سر ماه حقوق خود را دریافت می‌کنند اما اعتبار حق التدریس‌ها در بودجه سایر لحاظ می‌شود و به همین دلیل پرداخت‌ها با تأخیر انجام می‌شود امیدواریم این تأخیرها کاهش یابد و برای سال آینده تلاش ما این است چنین مطالبات معوقی پیش نیاید.</p>
    </article>
  </body>
</html>