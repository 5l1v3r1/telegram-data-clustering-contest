<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/ataturkle-ayni-gun-olen-ataturk-dusmani-osman-yuksel-serdengecti-kimdir/926651"/>
    <meta property="og:site_name" content="medya faresi"/>
    <meta property="article:published_time" content="2019-11-10T11:43:00+00:00"/>
    <meta property="og:title" content="Atatürk'le aynı gün ölen Atatürk düşmanı Osman Yüksel Serdengeçti kimdir?"/>
    <meta property="og:description" content="İslamcı kesimin en sevdiği yazarlardan olan Osman Yüksel Serdengeçti, 10 Kasım 1983 tarihinde Ankara'da öldü. Hayatı boyunca Atatürk düşmanlığı sergileyen Serdengeçti, Atatürk'e firavun diyordu."/>
  </head>
  <body>
    <article>
      <h1>Atatürk'le aynı gün ölen Atatürk düşmanı Osman Yüksel Serdengeçti kimdir?</h1>
      <h2>İslamcı kesimin en sevdiği yazarlardan olan Osman Yüksel Serdengeçti, 10 Kasım 1983 tarihinde Ankara'da öldü. Hayatı boyunca Atatürk düşmanlığı sergileyen Serdengeçti, Atatürk'e firavun diyordu.</h2>
      <address>
        <time datetime="2019-11-10T11:43:00+00:00">10 Nov 2019, 11:43</time>
      </address>
      <p>Gerçek ismi Osman Zeki Yüksel’dir. Serdengeçti dergisinde çıkan yazılarından dolayı bu soyadıyla tanınmıştır.</p>
      <p>Osman Yüksel, 15 Mayıs 1917 tarihinde Antalya'nın Akseki ilçesinde doğdu.</p>
      <p>İlk ve orta öğrenimini burada tamamladı. Ankara Üniversitesi Dil-Tarih-Coğrafya Fakültesi’nde okurken 3 Mayıs 1944’te karıştığı bir siyasi olay sebebiyle okuldan atıldı.</p>
      <p>Bu dönemde Nihal Atsız ve Alpaslan Türkeş ile birlikte bir süre hapiste kaldı. Tahliyesinin ardından da eğitimine devam etmek için fakülteye başvurdu, ancak kendisine izin verilmedi. Bunun üzerine dönemin Milli Eğitim Bakanı Hasan Ali Yücel’e hitaben yazdığı "Yüksek makamın alçak vekiline" sözleriyle başlayan dilekçe yüzünden de yeniden hapsedildi.</p>
      <figure>
        <img src="http://i.medyafaresi.com/uploads/content/67241114-737049953384340-5072974486171952109-njpg.jpg?v=1573386726"/>
      </figure>
      <h3>SERDENGEÇTİ DERGİSİNİ ÇIKARDI</h3>
      <p>Cezaevinden çıktıktan sonra da Serdengeçti dergisini yayınlamaya başlayan Yüksel'e yazıları sebebiyle birçok kez dava açıldı. Bunun sonucunda dergi 33 sayısında kapatıldı.</p>
      <p>1952 senesinde de Bağrı Yanık isimli bir mizah gazetesi çıkardı. Daha sonra siyasete atılarak 1965-1969 yılları arasında Adalet Partisi'nden Antalya milletvekilliği yaptı. Fakat sert söylemleri sebebiyle AP'den ihraç edildi. Ayrıca milletvekilliği sırasında kravat takmadığı için uyarı aldı. İkazları dikkate almayınca da genel kurula girişi yasaklandı. Bu kez beline bağladığı kravatla içeri girdi, yakasına takması gerektiğini söyleyenlere ise, “Kanunda nereye takılacağı belli değil. İstediğim gibi takarım” sözleriyle karşılık verdi. </p>
      <p>Öte yandan Yeni İstanbul gazetesinde de yazılar yazan Osman Yüksel Serdengeçti, 10 Kasım 1983 tarihinde Ankara'da öldü. Cenazesi Cebeci Asri Mezarlığı'nda toprağa verildi.</p>
      <h3>KİTAPLARI</h3>
      <p>Mabedsiz Şehir, Bu Millet Neden Ağlar?, Bir Nesli Nasıl Mahvettiler?, Ayasofya Davası, Mevlana ve Mehmet Akif, Türklüğün Perişan Hali, Gülünç Hakikatlar, Kara Kitap, Müslüman Çocuğunun Şiir Kitabı, Radyo Konuşmaları, Akdeniz Hilalindir</p>
      <h3>ATATÜRK'E HAKARETLERİ</h3>
      <p>Bir belgeselde Atatürk 'e, Cumhuriyet'in ilk yıllarına ve İsmet İnönü’ye hakaret dolu ifadeler yer aldı. TRT Türk kanalında 10 Temmuz 2015 Cuma günü yayınlanan 'Kendi Gökkubbemiz' adlı belgeselde, Osman Yüksel Serdengeçti’nin Samsun konuşması yer aldı.</p>
      <p>Serdengeçti’nin konuşmasında, "Yapanlar onlardı, yaratanlar onlardı, partilerinden bahsederken şerefli partimiz diyorlardı. On yılda on beş milyon genç yaratmışlardı. Tam 27 yıl tanrılar gibi konuştular. Firavunlar gibi saltanat sürdüler. Yediler, içtiler, kustular. Amma nutuklarda, amma afişlerde 'Köylü milletin efendisidir' diye yazıyordu. Halkı ve köylüyü 'efendimiz sensin, efendimiz sensin' diye soydular" ifadeleri yer aldı.</p>
      <p>Serdengeçti’nin belgeselde kullanılan Samsun konuşmasının bir bölümü şöyle:</p>
      <p>Tepeden inme dışarıdan gelme yapılan birçok inkılaplar milleti allak bullak etmişti. Paris sokaklarında yetişenler! Hukuk -u beşer beyannamesini ezbere bilenler! Laiklik ve inkılapçılık perdesi altında yoksul Anadolu halkının imanını, vicdanını, hak ve hukukunu pervasızca çiğnediler.</p>
      <p>Kıtalara hükmeden, 3 kıtada asırlarca dimdik duran ecdadımızı, şurada, burada, halkevlerinde türlü kuyruklara sokarak tahkir ve tehvil ettiler.</p>
      <p>Onlar kendilerini yarı ilah sayıyorlardı. Yapanlar onlardı, yaratanlar onlardı, partilerinden bahsederken şerefli partimiz diyorlardı. On yılda on beş milyon genç yaratmışlardı. Tam 27 yıl tanrılar gibi konuştular. Firavunlar gibi saltanat sürdüler. Yediler, içtiler, kustular. Altta kalanın canı çıksın. Altta kalan halktı, milletti, köylüydü. Amma nutuklarda, amma afişlerde ‘Köylü milletin efendisidir’ diye yazıyordu. Halkı ve köylüyü efendimiz sensin, efendimiz sensin diye soydular.</p>
    </article>
  </body>
</html>