<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/10/a-magyar-embernek-genetikailag-nincs-tul-jo-szive"/>
    <meta property="og:site_name" content="infostart"/>
    <meta property="article:published_time" content="2019-11-10T11:19:00+00:00"/>
    <meta property="og:title" content="A magyar embernek genetikailag nincs túl jó szíve"/>
    <meta property="og:description" content="Merkely Béla, a Semmelweis Egyetem rektora az InfoRádióban elmondta, a kezelések színvonal-emelkedése fele részben hozzájárult ahhoz, hogy 20 év alatt 7 évvel nőtt a várható élettartam Magyarországon."/>
  </head>
  <body>
    <article>
      <h1>A magyar embernek genetikailag nincs túl jó szíve</h1>
      <address><time datetime="2019-11-10T11:19:00+00:00">10 Nov 2019, 11:19</time> by <a rel="author">Infostart / InfoRádió - Déri Ágota</a></address>
      <h3>Merkely Béla, a Semmelweis Egyetem rektora az InfoRádióban elmondta, a kezelések színvonal-emelkedése fele részben hozzájárult ahhoz, hogy húsz év alatt hét évvel nőtt a várható élettartam Magyarországon.</h3>
      <p>Kétnapos rangos szimpóziumán a Semmelweis Egyetem idén a kardiovaszkuláris betegségek - szívelégtelenségek - különböző aspektusait járta körbe neves külföldi előadók segítségével, akik a Harvardról, Stanfordról, Németországból, Párizsból érkeztek, a magyar szakemberek csak moderálták a beszélgetéseket.</p>
      <p>Merkely Béla, az intézmény rektora a témaválasztás kapcsán az InfoRádióban elmondta,</p>
      <blockquote>ezek a betegségek okozzák a legtöbb kórházi benntartózkodást.</blockquote>
      <p>"Ezek közé tartozik a pitvarfibrilláció, ezek vezetnek a hirtelen szívhalálhoz, az akut infarktust előidéző koszorúérbetegséghez" - tette hozzá.</p>
      <p>Mint rámutatott, nagyon sok új diagnosztikai eljárás van ma már, amelyet a mindennapi kezelésben bevetnek, ilyen a koszorúér-CT, a szívultrahang, a szív-MR, ugyanakkor új módszerek is megjelentek, amelyekkel javítani lehet a szív funkcióján, ilyen az őssejtterápia és a legmodernebb gyógyszeres kezelések, valamint a műszíves és a szívtranszplantációs eljárások.</p>
      <p>A szív- és érrendszeri betegségek nemcsak a legtöbb kórházi tartózkodást generálják, de a leggyakoribb halálokok is. Ennek legfőképpen genetikai és környezeti okai vannak, nagyjából fele-fele arányban.</p>
      <p>"A magyar népesség genetikai meghatározottságban elég erős ebben a betegségben, és</p>
      <blockquote>a környezeti tényezők sem igazán segítenek, a mozgásszegény életmód, a magas vérnyomás, a magas koleszterinszint, a gyakori cukorbetegség, ami a lakosság 30 százalékát érinti,</blockquote>
      <p>tehát van mit tenni. Hatékony gyógyszerek és eszközök vannak, az elmúlt 20 évben a várható élettartam nagyjából 7 évvel meg is nőtt, ebben a kezelések színvonal-emelkedésének mindenképpen szerepe van, a megnyert életévek felét ennek köszönhetjük" - mondta a professzor.</p>
      <p>
        <i>Nyitókép: Pixabay.com</i>
      </p>
      <p>
        <b>Kapcsolódó hang</b>
      </p>
      <p>Semmelweis Szimpózium - Merkely Béla</p>
      <figure>
        <audio src="https://infostart.hu/audio/00004/00004e7bb.mp3"/>
      </figure>
      <p> </p>
    </article>
  </body>
</html>