<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740972"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T11:00:00+00:00"/>
    <meta property="og:title" content="&quot;พปชร.&quot;วอน &quot;ศักดิ์สยาม&quot;จัดระเบียบ &quot;รถตู้-แท็กซี่&quot;"/>
    <meta property="og:description" content="“เด็ก พปชร.”วอน “ศักดิ์สยาม”จัดระเบียบ “รถตู้-แท็กซี่” หมดอายุ แอบวิ่งเกลื่อน ห่วงชีวิตผู้โดยสาร อยู่ในอันตราย"/>
  </head>
  <body>
    <article>
      <h1>"พปชร."วอน "ศักดิ์สยาม"จัดระเบียบ "รถตู้-แท็กซี่"</h1>
      <address>
        <time datetime="2019-11-10T11:00:00+00:00">10 Nov 2019, 11:00</time>
      </address>
      <p>
        <b>“เด็ก พปชร.”วอน “ศักดิ์สยาม”จัดระเบียบ “รถตู้-แท็กซี่” หมดอายุ แอบวิ่งเกลื่อน ห่วงชีวิตผู้โดยสาร อยู่ในอันตราย</b>
      </p>
      <p>เมื่อวันที่ 10 พ.ย. น.ส.ฐิติภัสร์ โชติเดชาชัยนันต์ ส.ส.กทม. พรรคพลังประชารัฐ (พปชร.) กล่าวต่อว่า จากการลงพื้นที่ที่ผ่านมารวมถึงได้รับเรื่องร้องเรียนจากประชาชน เกี่ยวกับกรณีนโยบายเปลี่ยนรถยนต์สาธารณะ ที่กำหนดรถตู้อายุไม่เกิน10 ปี รถแท็กซี่ไม่เกิน 9 ปี เมื่อครบกำหนดผู้ประกอบการจะต้องจัดหารถใหม่ และนำป้ายทะเบียนเก่าส่งคืนกรมการขนส่งทางบกและ องค์การขนส่งมวลชนกรุงเทพ (ขสมก.) แต่ปรากฎว่ามีผู้ประกอบการบางรายไม่ดำเนินการ แต่มีการนำไปสวมใส่รถที่ไม่จดทะเบียนหรือรถที่หมดอายุไปวิ่งรับรถผู้โดยสาร<br/><br/>น.ส.ฐิติภัสร์ กล่าวต่อว่า นอกจากนี้ ยังมีการนำรถยนต์สาธารณะคนละประเภทมาวิ่งรับผู้โดยสาร ด้วยการสวมป้ายทะเบียน ไม่มีประวัติรถ ไม่มีประวัติเจ้าของ และไม่มีประกันภัยพ.ร.บ.คุ้มครองผู้โดยสาร เพราะบริษัทประกันภัยจะไม่จัดประกันภัยให้รถอายุเกิน และรถวิ่งผิดประเภท ซึ่งเมื่อเกิดอุบัติเหตุเจ้าของไม่สามารถรับผิดชอบต่อชีวิตและทรัพย์สินประชาชนได้ ประชาชนจึงไม่ทราบว่ารถเหล่านั้นถูกต้องและมีประกันภัยหรือไม่ ดังนั้นตนจึงอยากเรียกร้องให้ทางนายศักดิ์สยาม ชิดชอบ รมว.คมนาคม ขอให้ท่านช่วยลงมาแก้ไขปัญหานี้อย่างเร่งด่วน เนื่องจากเกี่ยวข้องกับความปลอดภัยในชีวิตของประชาชนส่วนใหญ่ของประเทศ ซึ่งในการประชุมสภาผู้แทนราษฎร ที่ผ่านมาตนได้หารือต่อนำเรียนปัญหาที่เกิดขึ้นผ่านสภาไปยังรมว.คมนาคมแล้ว.</p>
    </article>
  </body>
</html>