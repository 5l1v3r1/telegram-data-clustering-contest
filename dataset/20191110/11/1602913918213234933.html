<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/amenda-de-1-500-lei-pe-reprezentantul-unui-partid-care-a-filmat-in-sectia-de-votare-18562801"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T11:11:59+00:00"/>
    <meta property="og:title" content="Amendă de 1.500 lei pe reprezentantul unui partid care a filmat în secţia de votare"/>
    <meta property="og:description" content="Reprezentantul USR dintr-o secţie de votare din Vaslui a fost amendat cu 1.500 de lei, după ce a filmat în secţie, iar când i s-a atras atenţia a devenit recalcitrant. A fost nevoie de intervenţia unui echipaj de poliţie. "/>
  </head>
  <body>
    <article>
      <h1>Amendă de 1.500 lei pe reprezentantul unui partid care a filmat în secţia de votare</h1>
      <address><time datetime="2019-11-10T11:11:59+00:00">10 Nov 2019, 11:11</time> by <a rel="author" href="https://www.zf.ro/autor/ilinca-nazarie" target="_blank">Ilinca Nazarie</a></address>
      <p>Reprezentantul USR dintr-o secţie de votare din Vaslui a fost amendat cu 1.500 de lei, după ce a filmat în secţie, iar când i s-a atras atenţia a devenit recalcitrant. A fost nevoie de intervenţia unui echipaj de poliţie. </p>
      <p>Incidentul a avut loc în jurul orelor prânzului, la secţia de votare din localitatea Buneşti, judeţul Vaslui.</p>
      <p>Potrivit unor surse locale, reprezentantul USR ar fi filmat în interiorul secţiei de vot, ignorând solicitările preşedintelui de a înceta şi de a se ocupa de alte îndatoriri.</p>
      <p>Când a fost atenţionat, acesta a devenit recalcitrant şi a fost nevoie de intervenţia unui echipaj de poliţie.</p>
      <p>Bărbatul a fost amendat contravenţional cu 1.500 de lei.</p>
      <p>„Biroul Elecotral Judeţean Vaslui a luat act de procesul verbal din secţia de votare de la Buneşti, prin care a fost sancţionat acel membru şi automat, conform legii, el îşi pierde calitatea de membru în acea secţie", a declarat pentru MEDIAFAX purtătorul de cuvânt al BEJ Vaslui, Cristian Lapa.</p>
      <p>Tot în Vaslui, la secţia din localitatea Fundu Văii, a fost nevoie de intervenţia echipajelor medicale, după ce locţiitorul secţiei s-a simţit rău şi a fost chemată Ambulanţa. Bărbatul este cunoscut cu afecţiuni cardiace şi a refuzat internarea, rămânând la secţia de votare. Un alt membru al aceleiaşi secţii a fost transportat la spital după ce a făcut o criză de epilepsie şi urmează să fie înlocuit de către Biroul Electoral Judeţean.</p>
    </article>
  </body>
</html>