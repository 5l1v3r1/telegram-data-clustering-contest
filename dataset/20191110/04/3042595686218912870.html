<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/narkobande-startet-av-tidligere-politimenn/71801199"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T04:03:54+00:00"/>
    <meta property="og:title" content="Narkobande startet av tidligere politimenn"/>
    <meta property="og:description" content="La Línea mistenkes for å stå bak massakren på en mormonerfamilie i Mexico. Grupperingen, som er knyttet til Juárez-kartellet har en blodig historie fylt av drap, utpressing og kidnappinger."/>
  </head>
  <body>
    <article>
      <h1>Narkobande startet av tidligere politimenn</h1>
      <h2>La Línea mistenkes for å stå bak massakren på en mormonerfamilie i Mexico. Grupperingen, som er knyttet til Juárez-kartellet har en blodig historie fylt av drap, utpressing og kidnappinger.</h2>
      <address><time datetime="2019-11-10T04:03:54+00:00">10 Nov 2019, 04:03</time> by <a rel="author">Mina Nystuen</a></address>
      <p>NEW YORK/OSLO (Dagbladet): Mandag ble tre kvinner og deres seks barn funnet skutt i Rancho de la Mora i Mexico. Lørdag var de alle begravet. Den beryktede greinen La Línea tilknytet Juárez-kartellet mistenkes for å stå bak.</p>
      <p>En kraftig voldsbølge herjer i Mexico. I første halvår 2019 <a href="https://www.dagbladet.no/nyheter/mexico-med-dyster-drapsrekord---mord-er-normen/71420205">ble flere drept enn noensinne</a>. Narkokartellene holder et fast grep om landet, og de er mer voldelige enn noen gang før.</p>
      <h3>Mexicos krig mot narkotika</h3>
      <p>Onsdag ble det kjent at det trolig er La Línea, som er en del av det større Juárez-kartellet, som utførte drapene på mormonerfamilien,<a href="https://www.afp.com/en/news/15/mexico-probes-narco-group-la-linea-mormon-murders-doc-1m20io2"> ifølge AFP.</a> Myndighetene mener kartellet skal ha drept familien i den tro at de var et konkurrerende kartell.</p>
      <p>Det foregår for tida en bitter krig mellom La Linéa og Los Chapos, som er en del av Sinaloa-kartellet i delstaten Sonora, hvor angrepet skjedde, melder <a href="https://www.bbc.com/news/world-latin-america-50299562">BBC</a>.</p>
      <p>De etterlatte avviser myndighetenes påstander om skuddveksling mellom karteller, og mener det hele var planlagt.</p>
      <p>
        <b>- Jeg må understreke at det ikke var noen konkurrerende karteller og det var heller ikke noen skuddveksling som familien vår ble viklet inn i. De ble drept, massakrert, ene og alene av et kartell fra Chihuahua, sa Lafe Langford Jr., et familiemedlem, til AFP.</b>
      </p>
      <h3>Tidligere politifolk</h3>
      <p>
        <b>La Línea er en tungt væpnet gruppe tilknyttet Juárez-kartellet. De ble opprinnelig dannet av tidligere og aktive politifolk trent i såkalt urban krigføring. Gruppa skal ha stått bak en rekke grufulle drap, utpressinger og kidnappinger.</b>
      </p>
      <p>Også i 2010 ble det hevdet at drapene på ambassadeansatte Lesley Enriquez og hennes ektemann skjedde ved en feiltakelse, hvor FBI mente at <a href="https://www.dagbladet.no/nyheter/forvirrede-torpedoer-gikk-feil/64999719">«forvirrede torpedoer» hadde gått feil.</a> I 2011 innrømmet den tidligere lederen for Juárez-kartellet, Jose Antonio «El Diego» Acosta Hernandez, at han sto bak drapene, ifølge <a href="https://www.texasmonthly.com/articles/cartel-member-responsible-for-1500-murders-is-sentenced/">Texas Monthly</a>.</p>
      <p>Til sammen skal «El Diego» ha beordret mer enn 1500 drap.</p>
      <h3>Bursdagsdrap</h3>
      <p>«El Diego» tilsto også å stå bak et annet drap i januar 2010. Da angrep narkokartellet et bursdagsselskap med tenåringer i byen Villas de Salvarcar i Ciudad Juarez. Da klokka slo midnatt brøt menn fra La Línea seg inn på festen og åpnet ild mot omkring 60 tenåringer, <a href="https://abcnews.go.com/ABC_Univision/News/fast-furious-scandal-details-emerge-us-government-armed/story?id=17352694#.UGmiKqpfr4-">ifølge ABC News.</a></p>
      <figure>
        <img src="https://dbstatic.no/71802006.jpg?imageId=71802006&amp;width=1024&amp;height=615"/>
        <figcaption><b>I SORG:</b> Folk sørget over tapet av ungdommene i 2010. Foto: Reuters / NTB Scanpix Vis mer</figcaption>
      </figure>
      <p>Da tenåringene prøvde å rømme ved å løpe ut av huset, sto det medlemmer av kartellet utenfor og ventet med ladde våpen, hvor de skjøt dem ned.</p>
      <p>Den kvelden mistet 14 unge menn og kvinner livet i det som skulle bli kjent som Villas de Salvarcar-massakren. I tillegg ble 12 andre skadd før gjerningpersonene forlot stedet.</p>
      <p>Tre av våpnene brukt i massakren var linket opp til en operasjon for å spore våpen, Operation Fast and Furious. Som en del av operasjonen, lot USA 1961 våpen forlate landet i håp om å få identifisere og kartlegge lederne av de forskjellige kartellene. Operasjonen var ikke vellykket, og byrået mistet oversikten over våpnene som havnet i hendene på farlige drapsmenn.</p>
      <figure>
        <img src="https://dbstatic.no/71802013.jpg?imageId=71802013&amp;width=1024&amp;height=615"/>
        <figcaption><b>SKYLDIG:</b> Den tidligere narkolederen Jose Antonio «El Diego» Acosta Hernandez innrømmet i 2011 å ha vært innblandet i mer enn 1500 drap. Foto: AP / NTB Scanpix Vis mer</figcaption>
      </figure>
      <h3>Massakre på avrusningssenter</h3>
      <p>I juni samme år kom væpnete menn fra kartellet til det kristne rehabiliteringssenteret Life and Faith i Chihuahua. Gjerningspersonene var kledd med skimasker. Først hevdet de at de var politi og krevde at alle pasientene kom ut. Da alle de 23 personene var stilt opp utenfor, skjøt gjerningsmennene dem ned og drepte 19 og skadde fire. Noen av de drepte skal ha vært tidligere gjengmedlemmer.</p>
      <p>I juni 2011 innrømmet en leder i La Linea å ha planlagt og koordinert angrepene. Narkokartellene er kjent for å bruke rehabiliteringssentrene til å rekruttere dopsmuglere.</p>
      <h3>Første bilbombe</h3>
      <p>Ifølge <a href="https://www.latimes.com/archives/la-xpm-2010-jul-17-la-fg-mexico-car-bomb-20100717-story.html">Los Angeles Times</a> var også La Línea den første grupperingen som lyktes med å ta i bruk bilbomber i narkokrigen. 16. juni 2010 brukte medlemmer av La Línea en mobiltelefon til å utløse en bilbombe i grensebyen Ciudad Juárez. Før de detonerte bomba, hadde kartellmedlemmene lagt en skadd mann iført en politiuniform på fortauet. Slik lokket de en politimann og ambulansepersonell til å komme springende til. Begge ble drept da bomba gikk av. Den skadde mannen, som ikke var en politimann og en tilfeldig forbipasserende ble også drept.</p>
      <p>
        <b>- Vi har fortsatt bilbomber. Dette vil fortsette å skje med myndighetene som fortsetter å støtte El Chapo, FBI og DEA. Gå og etterforsk myndighetene som gir støtte til Sinaloa-kartellet, skrev La Línea i en melding som ble etterlatt på åstedet, ifølge <a href="https://www.reuters.com/article/us-mexico-bomb/mexico-blames-drug-cartel-for-deadly-car-bomb-idUSTRE66F50G20100717">Reuters</a>.</b>
      </p>
      <h4>La Línea</h4>
      <ul>
        <li>En kriminell gruppe også kjent som The Line</li>
        <li>Startet av korrupte politifolk for å beskytte narkotrafikk, men er i dag en enhet av Juárez-kartellet</li>
        <li>Den tidligere lederen, El Diego, sa seg skyldig i å ha vært involvert i mer enn 1500 drap fra 2008 til 2011</li>
        <li>Et av drapene som skjedde under hans ledelse var blant annet mordet på Lesley Enriquez i 2010, en amerikaner ansatt på konsulatet, og hennes ektemann. Ektemannen til en annen konsulat-ansatt ble også drept i en annen bil.</li>
      </ul>
      <p>Kilder: <a href="https://edition.cnn.com/2012/04/06/justice/mexico-drug-gang-leader/index.html">CNN</a>,</p>
    </article>
  </body>
</html>