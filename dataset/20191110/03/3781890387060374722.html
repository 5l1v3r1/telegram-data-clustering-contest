<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740888"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T03:25:00+00:00"/>
    <meta property="og:title" content="แนะ 4 ข้อดี พ่อ แม่จูงมือลูกหลานลอยกระทง"/>
    <meta property="og:description" content="กรมสุขภาพจิต แนะ 4 ข้อดี พ่อ แม่จูงมือลูกหลานลอยกระทง เสริมความผูกพันในครอบครัว ปลูกฝังเด็กไทยรักษาสิ่งแวดล้อม"/>
  </head>
  <body>
    <article>
      <h1>แนะ 4 ข้อดี พ่อ แม่จูงมือลูกหลานลอยกระทง</h1>
      <address>
        <time datetime="2019-11-10T03:25:00+00:00">10 Nov 2019, 03:25</time>
      </address>
      <p>
        <b>กรมสุขภาพจิต แนะ 4 ข้อดี พ่อ แม่จูงมือลูกหลานลอยกระทง เสริมความผูกพันในครอบครัว ปลูกฝังเด็กไทยรักษาสิ่งแวดล้อม</b>
      </p>
      <p>เมื่อวันที่ 10 พ.ย. นพ.เกียรติภูมิ วงศ์รจิต อธิบดีกรมสุขภาพจิต กล่าวว่า ประเพณีลอยกระทงในปีนี้ตรงกับวันที่ 11 พ.ย. ซึ่งถือเป็นหนึ่งในเทศกาลที่สมาชิกในครอบครัวจะได้ใช้เวลาร่วมกัน พ่อ แม่ชวนลูกๆ ไปลอยกระทง เสริมสายใยรักความผูกพันในครอบครัว และเป็นการปลูกฝังให้เด็กๆ และยังปลูกฝังสิ่งที่ดีกับเด็กคือ 1. เป็นการรักษาสืบสานวัฒนธรรมประเพณีไทยที่ดีงาม ให้เด็กๆ เข้าใจความหมายของวันลอยกระทง การขอขมาพระแม่คงคา ทดแทนบุญคุณของแม่น้ำ พร้อมสอดแทรกแง่คิดในการทำความดี รู้จักให้อภัยตนเองและผู้อื่น น้อมรำลึกถึงผู้มีพระคุณกับเราทั้งบุคคล ธรรมชาติ สิ่งแวดล้อม และเพื่อพัฒนาตนเองให้ดียิ่งขึ้นไป2. ฝึกการคิดสร้างสรรค์ทำกระทงร่วมกันในครอบครัว ซึ่งจะทำให้เด็กๆ ได้ทำกิจกรรมที่มีความสุข สนุกสนาน มีความกระตือรือร้นในการเรียนรู้ ได้ใช้ไอเดียใหม่ๆ ความคิดสร้างสรรค์ในการออกแบบทำกระทง โดยจะทำให้เกิดความเชื่อมั่นและความภาคภูมิใจในตนเอง<br/><br/>นพ.เกียรติภูมิ กล่าวต่อว่า 3. พ่อแม่ลูกได้ใช้เวลาอยู่ร่วมกันในวันลอยกระทง เสริมความรักความผูกพันในครอบครัวให้แน่นแฟ้นยิ่งขึ้น เป็นการลอยความเครียด ความโศกเศร้า ความทุกข์ใจ ความไม่เข้าใจ ความขุ่นข้องหมองใจที่เกิดขึ้นในครอบครัว ให้ลอยออกไปกับกระแสน้ำ แล้วเริ่มต้นสิ่งใหม่ที่ดีงาม โดยใช้กระทงเดียวกัน เป็นกระทงครอบครัว ซึ่งแสดงถึงความเป็นน้ำหนึ่งใจเดียวกัน พร้อมที่จะแบ่งปันความสุข-ทุกข์ซึ่งกันและกัน 4. ปลูกฝังให้เด็กไทยรักษาและใส่ใจสิ่งแวดล้อม โดยทำกระทงที่มาจากวัสดุธรรมชาติย่อยสลายได้ง่ายและไม่ทำลายสิ่งแวดล้อม เช่น ใบตอง ต้นกล้วย ดอกไม้ เป็นต้น จะทำให้เด็กรู้สึกมีส่วนร่วมในการรักษาสิ่งแวดล้อมต่อไปในอนาคต.<br/> </p>
    </article>
  </body>
</html>