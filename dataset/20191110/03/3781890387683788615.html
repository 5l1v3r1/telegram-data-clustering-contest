<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740891"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T03:54:00+00:00"/>
    <meta property="og:title" content="กัมพูชายกเลิกกักบริเวณผู้นำฝ่ายค้าน"/>
    <meta property="og:description" content="ศาลกัมพูชายกเลิกกักบริเวณนายเกิม สุขา ผู้นำฝ่ายค้านคนปัจจุบัน แต่มีการวิเคราะห์ว่าไม่น่าเกี่ยวกับการที่นายสม รังสี เพื่อนของนายเกิม สุขา ซึ่งอยู่ที่มาเลเซียแล้ว โดยน่าจะเกี่ยวกับการเตรียมประกาศมติเรื่องสิทธิพิเศษทางการค้าของอียูต่อกัมพูชามากกว่า ขณะที่มาตรการรักษาความปลอดภัยที่ด่านปอยเปตยังเข้มงวด"/>
  </head>
  <body>
    <article>
      <h1>กัมพูชายกเลิกกักบริเวณผู้นำฝ่ายค้าน</h1>
      <address>
        <time datetime="2019-11-10T03:54:00+00:00">10 Nov 2019, 03:54</time>
      </address>
      <p>
        <b>ศาลกัมพูชายกเลิกกักบริเวณนายเกิม สุขา ผู้นำฝ่ายค้านคนปัจจุบัน แต่มีการวิเคราะห์ว่าไม่น่าเกี่ยวกับการที่นายสม รังสี เพื่อนของนายเกิม สุขา ซึ่งอยู่ที่มาเลเซียแล้ว โดยน่าจะเกี่ยวกับการเตรียมประกาศมติเรื่องสิทธิพิเศษทางการค้าของอียูต่อกัมพูชามากกว่า ขณะที่มาตรการรักษาความปลอดภัยที่ด่านปอยเปตยังเข้มงวด</b>
      </p>
      <p>สำนักข่าวต่างประเทศรายงานจากกรุงพนมเปญ ประเทศกัมพูชา เมื่อวันที่ 10 พ.ย. ว่าศาลแขวงกรุงพนมเปญมีคำสั่งเมื่อวันอาทิตย์ ยกเลิกการกักบริเวณนายเกิม สุขา ผู้นำฝ่ายค้านคนปัจจุบัน และอดีตหัวหน้าพรรคกู้ชาติกัมพูชา ( ซีเอ็นอาร์พี ) โดยนายเกิม สุขา วัย 66 ปี ได้รับการประกันตัว "ด้วยเหตุผลด้านมนุษยธรรม" ซึ่งเกี่ยวข้องกับสุขภาพที่ทรุดโทรมของเจ้าตัวซึ่งมีโรคประจำตัวหลายโรค เมื่อเดือนก.ย. ปีที่แล้ว แต่คำสั่งศาลในตอนนั้นจำกัดให้นายเกิม สุขา ยังต้องอยู่แต่ภายในอาณาเขตบ้านพักที่กรุงพนมเปญ จนกว่าจะถึงกำหนดการพิจารณาคดีครั้งต่อไป ซึ่งรัฐบาลพนมเปญเป็นโจทก์ฟ้องร้องอีกฝ่ายในข้อหากบฏ ทว่าจนถึงปัจจุบันกำหนดการขึ้นศาลของนายเกิม สุขา ยังไม่เป็นที่ชัดเจน<br/> </p>
      <figure>
        <iframe data-src="https://twitter.com/antbaliga/status/1193374506745659393?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Reuters/status/1193521187126726656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191110/news_tXApBmusmx110845_533.jpg?v=20191111038?v=2002"/>
      </figure>
      <p><b>นายสม รังสี<br/></b> <br/>ทั้งนี้ แถลงการณ์ของศาลระบุว่า นายเกิม สุขา สามารถ "เคลื่อนไหวได้อย่างอิสระ" แต่ห้ามมีส่วนร่วมกับกิจกรรมทางการเมือง "ทุกรูปแบบ" และห้ามเดินทางออกนอกประเทศ อย่างไรก็ตาม การที่รัฐบาลพนมเปญผ่อนคลายมาตรการควบคุมนายเกิม สุขา เกิดขึ้นเพียงวันเดียว หลังมาเลเซียอนุญาตให้นายสม รังสี คู่ปรับทางการเมืองตลอดกาลของสมเด็จฮุน เซน นายกรัฐมนตรีกัมพูชาซึ่งครองอำนาจยาวนานกว่า 3 ทศวรรษ เดินทางเข้าประเทศ แต่นายสม รังสี ซึ่งร่วมก่อตั้งพรรคซีเอ็นอาร์พีกับนายเกิม สุขา ก่อนศาลฎีกาสั่งยุบพรรคเมื่อเดือนพ.ย. 2560 กล่าวว่าเขาจะพำนักอยู่ในกรุงกัวลาลัมเปอร์ "เพียงไม่กี่วัน" และจะ "เดินทางต่อไป" โดยยังไม่ได้ระบุปลายทางต่อไปว่าเป็นที่ใด อย่างไรก็ตาม มีการวิเคราะห์ว่า "การเพิ่มอิสรภาพ" ให้กับนายเกิม สุขา น่าจะเกี่ยวข้องกับที่ในสัปดาห์นี้ สหภาพยุโรป ( อียู ) เตรียมประกาศการตัดสินใจว่าจะเพิกถอนหรือคงสิทธิพิเศษทางการค้าให้แก่กัมพูชาต่อไปหรือไม่มากกว่า</p>
      <figure>
        <iframe data-src="https://twitter.com/sun_narin/status/1193363804932849664?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/sun_narin/status/1193095681558208513?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191110/news_sGhPNzalpA110833_533.jpg?v=20191111038?v=4426"/>
      </figure>
      <p> <br/>ในอีกด้านหนึ่ง บรรยากาศที่จุดผ่านแดนถาวรปอยเปต ในจังหวัดบ็อนเตียย์เมียนเจ็ย ทางตะวันตกเฉียงเหนือของกัมพูชา ซึ่งมีพรมแดนติดกับจุดผ่านแดนถาวรบ้านคลองลึก ที่อำเภออรัญประเทศ ในจังหวัดสระแก้วของไทย ยังคงเต็มไปด้วยเจ้าหน้าที่ฝ่ายความมั่นคงในเครื่องแบบทั้งทหารและตำรวจตรึงกำลังอย่างแน่นหนา แม้มีการเปิดเส้นทางจราจรแล้ว แต่ประชาชนในพื้นที่โดยเฉพาะชาวกัมพูชายังไม่ค่อยมั่นใจในสถานการณ์  เนื่องจากมีการยกระดับมาตรการรักษาความปลอดภัยสู่ระดับสูงสุดอย่างที่แทบไม่เคยเกิดขึ้นมาก่อน เมื่อวันเสาร์ โดยเจ้าหน้าที่ไม่อนุญาตให้ชาวกัมพูชาข้ามแดนไปยังฝั่งไทย ส่วนชาวกัมพูชาซึ่งต้องการข้ามแดนจากฝั่งไทยกลับประเทศ ต้องผ่านมาตรการตรวจค้นและสอบปากคำ "อย่างละเอียด".<br/><br/><b>เครดิตภาพ : REUTERS, AFP</b><br/>   </p>
    </article>
  </body>
</html>