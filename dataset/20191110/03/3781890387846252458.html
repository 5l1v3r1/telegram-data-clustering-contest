<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740691"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T03:00:00+00:00"/>
    <meta property="og:title" content="เครื่องพิมพ์ช็อกโกแลต 3 มิติ ไอเดียเด็กไทยสู่วงการเบเกอรี่"/>
    <meta property="og:description" content="กลุ่มนักศึกษาชั้นปีที่ 4 จากภาควิชาวิศวกรรมอุตสาหการ คณะวิศวกรรมศาสตร์ มหาวิทยาลัยเทคโนโลยีราชมงคล (มทร.) ธัญบุรี  คิดออกแบบ “เครื่องพิมพ์ 3 มิติ ขึ้นรูปช็อกโกแลต” เพื่อนำมาใช้ในวงการอาหารและเบเกอรี่"/>
  </head>
  <body>
    <article>
      <h1>เครื่องพิมพ์ช็อกโกแลต 3 มิติ ไอเดียเด็กไทยสู่วงการเบเกอรี่</h1>
      <address>
        <time datetime="2019-11-10T03:00:00+00:00">10 Nov 2019, 03:00</time>
      </address>
      <p>
        <b>กลุ่มนักศึกษาชั้นปีที่ 4 จากภาควิชาวิศวกรรมอุตสาหการ คณะวิศวกรรมศาสตร์ มหาวิทยาลัยเทคโนโลยีราชมงคล (มทร.) ธัญบุรี  คิดออกแบบ “เครื่องพิมพ์ 3 มิติ ขึ้นรูปช็อกโกแลต” เพื่อนำมาใช้ในวงการอาหารและเบเกอรี่</b>
      </p>
      <p>   ความรู้ บวกกับการนำเทคโนโลยีมาใช้สร้างสรรค์ผลงาน เพื่อต่อยอดทางด้านอาชีพ ทำให้กลุ่มนักศึกษาชั้นปีที่ 4 จากภาควิชาวิศวกรรมอุตสาหการ คณะวิศวกรรมศาสตร์ มหาวิทยาลัยเทคโนโลยีราชมงคล (มทร.) ธัญบุรี  คิดออกแบบและสร้าง <b>“</b><b>เครื่องพิมพ์</b><b> 3 </b><b>มิติ ขึ้นรูปช็อกโกแลต</b><b>”</b> เพื่อนำมาใช้ในวงการอาหารและเบเกอรี่<br/>      <br/>   นักศึกษากลุ่มนี้ ประกอบด้วย <b>นายสราวุธ ทามี</b><b>, </b><b>นายณัฐดนัย สุขมิ่ง</b><b>, </b><b>น</b><b>.</b><b>ส</b><b>.</b><b>นัทธิชา ฟักทองอ่อน </b>และ <b>น</b><b>.</b><b>ส</b><b>.</b><b>สุกันยา มีศาลา</b> ที่ระดมสมองสร้างเครื่องพิมพ์ขึ้นรูปช็อกโกแลตด้วยเทคนิคขึ้นรูปแบบฉีดหรือโรยเรียงเป็นชั้น โดยมี <b>ดร</b><b>.</b><b>กุลชาติ จุลเพ็ญ</b> อาจารย์ประจำภาควิชาวิศวกรรมอุตสาหการ มทร.ธัญบุรี เป็นที่ปรึกษาโครงงาน<br/>       <br/>  การออกแบบและสร้างเครื่องพิมพ์ช็อกโกแลต 3 มิติของน้อง ๆ  เริ่มจากการศึกษากระบวนการขึ้นรูปช็อกโกแลต ซึ่งการผลิตแบบเดิมใช้วิธีการหล่อขึ้นรูป จึงจำเป็นต้องมีแบบพิมพ์ แต่การทำแบบพิมพ์มีมูลค่าที่สูง และต้องใช้ผลิตหลายชิ้นจึงจะคุ้มค่ากับต้นทุนการผลิต น้อง ๆ จึงร่วมกันออกแบบและสร้างเครื่องพิมพ์ช็อกโกแลต 3 มิติ เพื่อลดค่าใช้จ่ายการทำแบบพิมพ์ สามารถขึ้นรูปทรงที่ซับซ้อนและเป็นเอกลักษณ์ได้เมื่อเทียบกับการผลิตแบบเดิม<br/>     <br/>    นายสราวุธ บอกว่า เครื่องพิมพ์ 3 มิติที่สร้างขึ้นนี้ มีส่วนประกอบสำคัญหลัก ๆ ได้แก่ ชุดหัวฉีด ฮีตเตอร์ หลอดบรรจุช็อกโกแลต โครงสร้างเครื่องพิมพ์ 3 มิติ ชุดเคลื่อนที่แกน X และแกน Y รวมถึงโต๊ะพิมพ์ชิ้นงาน ซึ่งออกแบบตามหลักการทำงานแบบคาร์ทีเชียน เคลื่อนที่แบบเชิงเส้นทั้ง 3 แกน ทั้งแกน X, Y และแกน Z พร้อมกับได้ทดสอบระยะเดินเครื่องตามแกนเคลื่อนที่ โดยการวัดระยะจากจุดอ้างอิงถึงระยะที่กำหนด ทดสอบประเภทช็อกโกแลต และทดสอบประสิทธิภาพในการฉีดช็อกโกแลตเป็นเส้นตรงและเส้นโค้ง เพื่อหาค่าการปรับตั้งอุณหภูมิการพิมพ์ช็อกโกแลตที่เหมาะสม จากนั้นทดลองหาค่าอุณหภูมิ และความเร็ว โดยออกแบบชิ้นงานขนาดกว้าง 30 ยาว 30 และสูง 30 มิลลิเมตร เพื่อทำการพิมพ์ขึ้นรูป</p>
      <figure>
        <img src="https://www.dailynews.co.th/admin/upload/20191108/news_yrzBJWkgZF015139_533.jpg?v=201911101011?v=4351"/>
      </figure>
      <p>        <br/>  การพิมพ์ขึ้นรูปช็อกโกแลตใช้เทคนิคการพิมพ์ขึ้นรูปแบบฉีดหรือโรยเรียงเป็นชั้น ซึ่งเป็นการนำช็อกโกแลตมาผ่านหัวที่ให้ความร้อน จนละลายเป็นของเหลวแล้วฉีดเรียงเป็นชั้น ๆ ซึ่งเครื่องพิมพ์ช็อกโกแลต 3 มิติมีขนาดพื้นที่การทำงานทั้งหมดกว้าง 150 มิลลิเมตร ความยาว 150 มิลลิเมตร และความสูง 100 มิลลิเมตร และมีความจุของกระบอกฉีดสูงสุด 50 มิลลิลิตร มีความเร็วเคลื่อนที่ 10 มิลลิเมตรต่อวินาที และอุณหภูมิที่ 34 องศาเซลเซียส อัตราการไหล 23.4 ลูกบาศก์มิลลิเมตรต่อวินาที<br/>       <br/>   “ชิ้นงานช็อกโกแลตที่ได้ ที่มีขนาดใกล้เคียงกับขนาดออกแบบ เนื่องจากอุณหภูมิที่ใช้มีความเหมาะสมกับการไหลตัวของช็อกโกแลต และความเร็วเคลื่อนที่เหมาะสมกับเวลาการแข็งตัวของช็อกโกแลต โดยอุณหภูมิแข็งตัวอยู่ที่ 30 องศาเซลเซียส อีกทั้งช็อกโกแลตชนิด Compound ที่มีส่วนประกอบน้ำตาล 51% ไขมันพืช 35% ผงโกโก้ 14% โกโก้แมส 14% มีความเหมาะสมกับเครื่องพิมพ์ช็อกโกแลต 3 มิติต้นแบบนี้ มากที่สุด”<br/> <br/>    น้อง ๆ ยังช่วยอธิบายกระบวนการทำงานว่า เริ่มต้นจากการหลอมช็อกโกแลตให้เป็นแท่ง ให้มีขนาดที่เหมาะสมกับหลอดบรรจุ จากนั้นนำแท่งช็อกโกแลตใส่ในหลอดบรรจุ แล้วประกอบเข้ากับชุดหัวฉีด ปรับอุณหภูมิของช็อกโกแลตให้เหมาะสมเพื่อให้พร้อมกับการฉีดขึ้นรูป และตั้งค่าโปรแกรมให้เครื่องทำงานตามรูปทรงที่ต้องการ เพื่อทำการพิมพ์ขึ้นรูป<br/>     <br/>    <b>สำหรับประโยชน์และข้อดีของโครงงานวิศวกรรมเครื่องพิมพ์ช็อก</b><b>โกแลต</b><b> 3 </b><b>มิติต้นแบบนี้ จะช่วยต่อยอดเพื่อการสร้างสรรค์สำหรับวงการอาหาร รวมถึงผู้ประกอบการเบเกอรี่ ให้สามารถออกแบบชิ้นงานที่มีความพิเศษหรือ</b><b>มีความเฉพาะตามที่ต้องการได้ ซึ่งจะช่วยสร้างมูลค่าเพิ่มของสินค้าได้ ขณะเดียวกันยังลดระยะเวลาในการทำงานและลดการใช้แรงงานคน </b><br/>       <br/>   น้อง ๆ บอกว่า เครื่องพิมพ์ต้นแบบนี้ใช้งบรวมทั้งหมด 30,000 บาท แต่หากได้รับการพัฒนาต่อยอดสู่เชิงพาณิชย์ก็มั่นใจว่าจะมีราคาต่ำลง แถมมีขนาดเล็ก เคลื่อนย้ายสะดวก มีความแม่นยำสูง สร้างสรรค์รูปทรงได้หลากหลายและรวดเร็ว ใช้ได้ทั้งในระดับครัวเรือนและธุรกิจ อีกทั้งยังช่วยลดการนำเข้าเครื่องพิมพ์ 3 มิติจากต่างประเทศซึ่งมีราคาแพง<br/>        <br/>   <b>ล่าสุด ผลงานชิ้นนี้ยังทำให้ น้องสราวุธ ได้รับทุนการศึกษา</b><b> “</b><b>ทุนเยาวชนคุณภาพแห่งปี</b><b> 2019” </b><b>พร้อมใบประกาศเกียรติคุณบุคคลคุณภาพแห่งปี</b><b> 2019 </b><b>จากมูลนิธิสภาวิทยาศาสตร์และเทคโนโลยีแห่งประเทศไทยด้วย</b><b>.</b><br/><br/>.................................................<br/>นภาพร พานิชชาติ<br/> </p>
    </article>
  </body>
</html>