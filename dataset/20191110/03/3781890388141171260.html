<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740894"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T03:56:00+00:00"/>
    <meta property="og:title" content="เก็บเกี่ยวประสบการณ์จากการท่องเที่ยว"/>
    <meta property="og:description" content="ทุ่งแสลงหลวง หรือ “ทุ่งหญ้าสะวันนาเมืองไทย”อีกหนึ่งอุทยานแห่งชาติ ที่ทุกคนสามารถไปเก็บเกี่ยวประสบการณ์ได้จากการท่องเที่ยว"/>
  </head>
  <body>
    <article>
      <h1>เก็บเกี่ยวประสบการณ์จากการท่องเที่ยว</h1>
      <address>
        <time datetime="2019-11-10T03:56:00+00:00">10 Nov 2019, 03:56</time>
      </address>
      <p>
        <b>ทุ่งแสลงหลวง หรือ “ทุ่งหญ้าสะวันนาเมืองไทย”อีกหนึ่งอุทยานแห่งชาติ ที่ทุกคนสามารถไปเก็บเกี่ยวประสบการณ์ได้จากการท่องเที่ยว</b>
      </p>
      <p>การเรียนรู้จากลงมือปฏิบัติและเห็นของจริง เป็นสิ่งที่วิเศษสุดสำหรับการเรียนรู้ในโลกปัจจุบัน การได้ออกเดินทางท่องเที่ยวก็เป็นอีกกิจกรรมที่ทำให้เกิดการเรียนรู้ได้  ซึ่งเมืองไทยเราก็มีสถานที่ท่องเที่ยว อุทยานแห่งชาติ มากมายที่พร้อมจะเปิดให้ได้ศึกษาเรียนรู้<br/><br/>     </p>
      <figure>
        <img src="https://www.dailynews.co.th/admin/upload/20191110/news_eHdcizTAgk110929_533.jpg?v=20191111038?v=3590"/>
      </figure>
      <p>ทุ่งแสลงหลวง หรือ อีกชื่อหนึ่งว่า  “ทุ่งหญ้าสะวันนาเมืองไทย” เป็นอุทยานแห่งชาติที่มีขนาดใหญ่เป็นอันดับ 3 ของประเทศ  มีเนื้อที่ประมาณ 789,000 ไร่   มีพื้นที่ครอบคลุม อ.วังทอง อ.นครไทย อ.เนินมะปราง จ.พิษณุโลก และ  อ.เขาค้อ อ.วังโป่ง จ.เพชรบูรณ์  เป็นหนึ่งอุทยานแห่งชาติที่มีความน่าสนใจและเหมาะแก่การศึกษาเรียนรู้<br/><br/>   </p>
      <figure>
        <img src="https://www.dailynews.co.th/admin/upload/20191110/news_AZUCCFQMTN110829_533.jpg?v=20191111038?v=7273"/>
      </figure>
      <p>    <br/>สำหรับชื่อของอุทยานแห่งชาติ ทุ่งแสลงหลวง มีการสันนิษฐานว่า เป็นการตั้งชื่อตามพันธุ์ไม้ชนิดหนึ่งที่มีอยู่ในพื้นที่ป่าแห่งนี้นั่น คือ ต้นแสลงใจ  ซึ่งมีขึ้นอยู่เป็นจำนวนมาก ประกอบกับมีสภาพภูมิประเทศเป็นเนิน มีลักษณะทางธรรมชาติที่สวยงาม มีป่าหลายชนิด และสัตว์ป่าชุกชุม และอุทยานแห่งชาติทุ่งแสลงหลวงยังมีสถานที่ที่เหมาะแก่การไปท่องเที่ยวหลายแห่ง เช่น น้ำตกแก่งโสภา ทุ่งนางพญา ทุ่งโนนสน ทุ่งแสลงหลวง แก่งวังน้ำเย็น น้ำตกซอนโสม ถ้ำเดือน-ดาว ถ้ำพระวังแดง และถ้ำค้างคาว   <br/><br/>        </p>
      <figure>
        <img src="https://www.dailynews.co.th/admin/upload/20191110/news_rUTNkprvoX110855_533.jpg?v=20191111038?v=5964"/>
      </figure>
      <p>วันนี้เราได้ออกท่องอุทยาน ตามหาต้นแสลงใจ ณ ทุ่งแสลงหลวง   ซึ่งนอกจากจะตามหาต้นแสลงใจจนเจอสมใจแล้ว ยังได้มีโอกาสพบกับครอบครัวที่น่ารักครอบครัวหนึ่ง ที่คุณพ่อ คุณแม่ พาลูก ๆ ออกมาเรียนรู้ด้วยการท่องเที่ยวเก็บเกี่ยวประสบการณ์ตามสถานที่ต่าง ๆ ที่น่าจะหาได้ยากจากในห้องเรียน จะเป็นอย่างไรไปคุยพร้อมกันค่ะ<br/><br/> </p>
      <figure>
        <img src="https://www.dailynews.co.th/admin/upload/20191110/news_BcibbXsgTQ110804_533.jpg?v=20191111038?v=9692"/>
      </figure>
      <p>นายไพฑูรย์ วงศ์กตเวทิน คุณพ่อ ที่พาภรรยา และ ลูกสาว ลูกชาย ออกทริปท่องเที่ยว บอกว่า ปกติลูก ๆ จะไม่ค่อยได้ออกไปไหน  เล่นกันแต่ในบ้าน หลัก ๆ ก็คอมพิวเตอร์ โทรศัพท์  ซึ่งเราก็พยายามห้าม แต่ก็คงต้องยอมรับว่าเป็นเรื่องยาก เพราะยุคสมัยมันเปลี่ยนไป พอเทคโนโลยีเข้ามา เด็ก  ๆ  ว่างไม่ได้ ว่างก็จับโทรศัพท์  ซึ่งผมก็ไม่โทษใคร เพียงแต่เราต้องคอยเตือน และ สอน  แต่ผมก็ไม่ค่อยมีเวลาดูแลใกล้ชิด เพราะผมทำงานประจำอยู่ที่ซีพีกัมพูชา 3-4 เดือนจะกลับมาครั้ง  เวลากลับเมืองไทยผมกับภรรยาก็ชอบออกมาเที่ยวอย่างนี้อยู่แล้ว เพราะฉะนั้นก็จะพยายามจัดทริปให้ตรงกับลูก แล้วพาออกไปเที่ยว ไปหาความรู้ด้านนอก ไม่งั้นจะจับแต่โทรศัพท์ กิจกรรมอย่างอื่นจะไม่ค่อยทำ นอกจากกิน เล่นโทรศัพท์ ไปโรงเรียน<br/><br/>   </p>
      <figure>
        <img src="https://www.dailynews.co.th/admin/upload/20191110/news_vpkumqwZse110815_533.jpg?v=20191111038?v=4623"/>
      </figure>
      <p>“เราต้องหาทางพาออกมาข้างนอก เพื่อให้เขาได้เห็นว่าเราทำอะไรบ้าง คนอื่นเค้าทำอะไรกัน  อย่างน้อยถึงจะยังทำอะไรไม่เป็น แต่ขอให้ได้เห็น ได้ลองทำ เวลาไปใช้ชีวิตก็จะได้ทำเป็นบ้าง อย่างไรก็ตามผมไม่ได้คาดหวังว่าจะต้องทำอะไรได้ดี แต่ขอแค่เขาได้เห็นได้ลองและทำเป็นก็พอใจแล้ว  อย่างไรก็ตามโดยส่วนตัว ผมเห็นประโยชน์จากเรื่องนี้ การพาเด็ก ๆ ออกมาเรียนรู้นอกบ้าน อย่างน้อยก็ได้เห็นธรรมชาติ ได้เห็นป่า เขา ธรรมชาติ และยังเห็นเพื่อนร่วมเต้นท์ว่า เขาทำอะไร กางเต้นท์ เก็บขยะ เขาก็ยังได้ฝึกทำ  เพราะฉะนั้นก็อยากแนะนำ ว่า ถ้าพอหาเวลาได้ก็พาลูกหลานออกมาข้างนอก มาซื้ออากาศ มาเรียนสิ่งที่อาจจะหาไม่ได้จากห้องเรียน เป็นวิชาความรู้ที่จะสอนให้เด็กเอาตัวรอดได้” คุณพ่อไพฑูรย์ ย้ำ<br/><br/> </p>
      <figure>
        <img src="https://www.dailynews.co.th/admin/upload/20191110/news_ZpEkCjBPCE110911_533.jpg?v=20191111038?v=7926"/>
      </figure>
      <p>ขณะที่ ด.ญ.เขมรัฐ วงศ์กตเวทิน นักเรียน ชั้น  ม.1 ในจังหวัดเพชรบูรณ์ บอกว่า ชอบค่ะที่ได้ออกมาเที่ยว เพราะได้อยู่กับครอบครัวมากขึ้น ได้ใกล้ชิด ได้ทำกิจกรรมร่วมกับ พ่อ แม่ และน้อง ถ้าอยู่บ้านก็ไม่ค่อยได้ทำอะไรร่วมกัน เพราะจะอยู่แต่กับโทรศัพท์  แต่พอได้ทำอย่างอื่นก็ทำให้ลืมโทรศัพท์ไปเลย<br/><br/> </p>
      <figure>
        <img src="https://www.dailynews.co.th/admin/upload/20191110/news_uEKlhPfaAS110844_533.jpg?v=20191111038?v=6747"/>
      </figure>
      <p> นับเป็นอีกหนึ่งกิจกรรม ที่ช่วยสร้างความสัมพันธ์ที่ดีภายในครอบครัว ทำให้เด็ก  ๆ ได้มีโอกาสเรียนรู้มากขึ้น ได้สัมผัสประสบการณ์ใหม่ ๆ ที่หาไม่ได้ในห้องเรียน<br/> </p>
    </article>
  </body>
</html>