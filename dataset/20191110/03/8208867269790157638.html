<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/10/news/bolivia_la_polizia_si_schiera_contro_morales_che_denuncia_e_un_colpo_di_stato_-240735503/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T03:54:00+00:00"/>
    <meta property="og:title" content="Bolivia, il presidente Evo Morales annuncia le dimissioni e lascia La Paz"/>
    <meta property="og:description" content="La svolta dopo che l'esercito gli aveva chiesto di lasciare. Nelle proteste finora ci sono stati 3 morti e 500 feriti"/>
  </head>
  <body>
    <article>
      <h1>Bolivia, il presidente Morales annuncia le dimissioni e lascia La Paz</h1>
      <h2>La svolta dopo che l'esercito gli aveva chiesto di lasciare. Nelle proteste finora ci sono stati 3 morti e 500 feriti. Il presidente nella regione di Cochabamba: "Non ho ragioni per scappare"</h2>
      <address><time datetime="2019-11-10T03:54:00+00:00">10 Nov 2019, 03:54</time> by <a rel="author">DANIELE MASTROGIACOMO</a></address>
      <p>Dopo settimane di tensione la crisi in Bolivia sembra arrivata alla svolta definitiva: Evo Morales si è dimesso dalla presidenza e ha lasciato con un aereo La Paz. Il presidente si è rifugiato nella regione di Cochabamba dove ha annunciato che risiederà in futuro. "Non ho ragioni - ha detto - per scappare, dato che non ho rubato nulla. Il mio peccato è essere indigeno, dirigente sindacale, 'cocalero'". "Essere indigeno, antimperialista e di sinistra - ha infine detto - è il nostro peccato", avvertendo che se "capiterà qualcosa a me e a (al vicepresidente pure dimissionario Alvaro) Garcia Linera, sarà colpa di (Carlos) Mesa e Luis Ferdinando Camacho". Ma come ha annunciato lo stesso ex presidente un mandato di arresto è stato spiccato contro di lui. "I militari - ha esultato su Twitter Luis Fernando Camacho leader del Movimento dei comitati civici - gli hanno tolto l'aereo presidenziale e lui è nascosto nel Chapare, e lo cercano! Giustizia!". Tuttavia il capo della polizia ha smentito che l'ex presidente sia ricercato dalle forze dell'ordine.</p>
      <figure>
        <iframe data-src="https://twitter.com/LuisFerCamachoV/status/1193696877155356672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>È il finale di una giornata drammatica, iniziata con un ultimo tentativo di restare al potere: il passo indietro di Morales di fronte alla piazza che da settimane <a href="https://www.repubblica.it/esteri/2019/11/07/news/bolivia_violenze_a_cochabamba_un_morto_e_89_feriti-240454463/?ref=search">chiedeva nuove elezioni presidenziali</a> dopo quelle del 20 ottobre, i cui risultati erano stati modificati a suo favore per consentirgli di essere confermato per la quarta volta alla presidenza.<br/><br/>A segnare la svolta ieri era stato il rapporto dell’Organizzazione degli Stati Americani (OEA) che riconosceva ufficialmente i brogli: a quel punto l’ex leader dei cocaleros, l’umile coltivatore di piante di coca diventato il simbolo del riscatto per milioni di poverissimi, si era reso conto che era finita e aveva annunciato le nuove elezioni.<br/><br/>Ma le sue parole non erano bastate. Carlos Mesa, leader dell’opposizione, aveva replicato: «Non abbiamo nulla da negoziare. Morales deve dimettersi». Infine la svolta decisiva: l’esercito aveva preso posizione chiedendogli ufficialmente di dimettersi. Poche ore dopo la fuga.</p>
      <figure>
        <iframe data-src="https://twitter.com/evoespueblo/status/1193364896076959746?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Da giorni del resto il presidente non era più in grado nemmeno di governare: restava bloccato nel Palazzo presidenziale perché anche la polizia di La Paz aveva aderito alla protesta contro il governo iniziata tra gli agenti di Cochabamba e poi estesa al resto della Bolivia. Il clima era pessimo.<br/><br/>Senza agenti per le strade a garantire l’ordine pubblico, con i duri dei “Comitati civici” che alzavano il tiro, appiccavano il fuoco alle case dei politici più in vista, tra cui la sorella dello stesso presidente, Morales ha cercato di prendere tempo. Ha proposto un tavolo di confronto. Ma non è servito.<br/><br/>A convincere il presidente alle dimissioni è stata la presa di posizione dell’esercito: prima di questa Morales per tutto il giorno aveva insistito che la Costituzione lo teneva in sella fino al 22 gennaio: «Mandarmi via sarebbe un golpe», aveva ribadito. Eletto nel gennaio del 2006, Evo Morales è rimasto ancorato al potere per 13 anni. Nel 2015 ha dichiarato che si sarebbe candidato alla presidenza per una quarta volta, anche se la Costituzione lo vietava. Per placare le ire della gente, ha sottoposto la scelta a referendum: ha perso ma ha insistito. Così si è rivolto alla Corte Suprema ottenendo la modifica della Costituzione che gli ha aperto la strada per le urne. Infine la frode, ufficialmente certificata ieri dalla OEA.<br/><br/>L’ex segretario del sindacato dei cocaleros ha governato bene. La Bolivia è cresciuta, ha un’economia solida, una difesa ambientale invidiabile. Ma il potere appanna. La classe media, i giovani e gli studenti, cercano slancio e innovazione. Vogliono un cambio. E’ saltata la mediazione dei partiti tradizionali. Adesso agisce la piazza. Una deriva pericolosa. Evo Morales lo ha capito troppo tardi.<br/> </p>
    </article>
  </body>
</html>