<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/pivo-pro-pacienty-po-chemoterapii-sladkost-prebiji-beznou-kovovou-pachut-20191109.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T17:26:00+00:00"/>
    <meta property="og:title" content="Pivo pro pacienty po chemoterapii: sladkost přebíjí běžnou kovovou pachuť"/>
    <meta property="og:description" content="Vypadávání vlasů, necitlivost prstů, nevolnosti. To jsou některé příznaky, kterými trpí lidé s rakovinou, pokud podstupují chemoterapii. Ulevit od nežádoucích účinků jim má speciální pivo Mamma beer. Jeho pití propaguje organizace Mamma help, která podporuje ženy s karcinomem prsu."/>
  </head>
  <body>
    <article>
      <h1>Pivo pro pacienty po chemoterapii: sladkost přebíjí běžnou kovovou pachuť</h1>
      <address><time datetime="2019-11-10T17:26:00+00:00">10 Nov 2019, 17:26</time> by <a rel="author">autor externí</a></address>
      <p>Složení i chuť nealkoholického nápoje výrobce přizpůsobil potřebám organismu onkologických pacientů. „Nápoj má sladší chuť vyvinutou speciálně pro potlačení negativních účinků chemoterapie, kdy během léčby lidem jídlo i pití připadá hořké, chutná po pilinách nebo po sobě zanechává kovovou pachuť,“ popsala za Mamma help Petra Plánková.</p>
      <p>Zdůraznila, že nápoj není určený jen pro ženy nemocné rakovinou prsu, ale i pro jiné onkologické pacienty. Pivo lidé koupí v Tescu a v lékárnách. Půllitr stojí padesát korun, z toho patnáct jde na provoz osmi center Mamma helpu.</p>
      <figure>
        <img src="https://g.denik.cz/50/d7/janackovo-divadlo-brno-fontana-ruzova-rakovina-prsu-04_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/fontana-pred-janackovym-divadlem-zruzovela-kvuli-boji-proti-rakovine-20191016.html">Fontána před Janáčkovým divadlem zrůžověla. Kvůli boji proti rakovině Přečíst článek ›</a>
      </aside>
      <p>Limitovaná edice byla na pultech i minulý rok, letos je pivo k dostání už pátý měsíc. „Doufám, že uspějeme s výrobkem i mimo republiku,“ řekla Plánková.</p>
      <p>Mluvčí Masarykova onkologického ústavu Zuzana Joukalová upozornila, že je důležité, aby lidé veškeré potíže a léčbu konzultovali s odborníky. „Lékař nejlépe ví, jak se nemoc vyvíjí, které léky pacient bere a jaké jsou jejich negativní účinky,“ konstatovala.</p>
      <p>Přínos speciálního piva vidí v osvětě lidí, kteří se o něm, jeho využití a dalších okolnostech dozvědí. „Myslím si, že jde především o to, upozornit na prevenci rakoviny prsu a činnost organizace,“ dodala.</p>
      <figure>
        <img src="https://g.denik.cz/50/e6/brno-pravni-zastupce-prezidenta-marek-nespala-a-pravnik-bartika-pavel-uhl-11_denik-150-3x2.jpg"/>
      </figure>
      <aside>
        <a href="https://brnensky.denik.cz/zlociny-a-soudy/zeman-a-rakovina-omluva-ano-penize-ne-bartik-nabizeny-smir-u-soudu-odmitl-20190904.html">Zeman a rakovina: Bartík se omluvil, platit nechce. Prezidenta vyšetří znalec Přečíst článek ›</a>
      </aside>
      <p>Odborníci zdůrazňují, že je hlavní prevencí rakoviny prsu samovyšetření. „Je třeba si vybrat jeden den v měsíci, kdy se ženy vyšetří. Provádět ho mohou v rámci prevence již dívky od patnácti let až do smrti,“ sdělila lékařka Iva Mihulová.</p>
      <p>Jiný preventivní krok je ultrazvuk prsu, který si pacientky hradí samy a je určený především pro ženy do pětačtyřicátého roku.</p>
      <figure>
        <img src="https://g.denik.cz/50/d2/movember-knir-tramvaj-dopravni-podnik-03_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/brnem-projede-salina-s-knirem-upozorni-na-rakovinu-varlat-a-prostaty-20191031.html">Brnem jezdí šaliny, trolejbusy i autobusy s knírem. Upozorňují na rakovinu Přečíst článek ›</a>
      </aside>
      <p>Další typ je vyšetření mamografem, které mají ženy od pětačtyřicátého roku hrazené pojišťovnou a podstupují ho každé dva roky.</p>
      <p>
        <b>SIMONA CHLUPOVÁ</b>
      </p>
    </article>
  </body>
</html>