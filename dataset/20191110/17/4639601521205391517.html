<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/sports/olympiakos-atromitos-2-0/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T17:18:49+00:00"/>
    <meta property="og:title" content="Ολυμπιακός – Ατρόμητος 2-0"/>
    <meta property="og:description" content="Ο Ολυμπιακός με όπλο του το «κάστρο» του, επικράτησε με 2-0 του Ατρομήτου και επέστρεψε στην κορυφή της βαθμολογίας. «6 στα 6» στο Καραϊσκάκη οι Πειραιώτες. Ποντένσε και Σουντανί τα γκολ, έπαιζε με 10 από το 67’ μετά την αποβολή του Αβραάμ."/>
  </head>
  <body>
    <article>
      <h1>Ολυμπιακός – Ατρόμητος 2-0</h1>
      <h2>Ο Ολυμπιακός με όπλο του το «κάστρο» του, επικράτησε με 2-0 του Ατρομήτου και επέστρεψε στην κορυφή της βαθμολογίας. «6 στα 6» στο Καραϊσκάκη οι Πειραιώτες. Ποντένσε και Σουντανί τα γκολ, έπαιζε με 10 από το 67’ μετά την αποβολή του Αβραάμ.</h2>
      <address><time datetime="2019-11-10T17:18:49+00:00">10 Nov 2019, 17:18</time> by <a rel="author">ΤοΒΗΜΑ Team</a></address>
      <p>Η κορυφή της βαθμολογίας είναι και πάλι ερυθρόλευκη!</p>
      <p>Ο Ολυμπιακός με τη βοήθεια των οπαδών του επικράτησε με 2-0 του Ατρομήτου στο Καραϊσκάκη, για την 10η αγωνιστική της Σούπερ Λίγκας, έκανε το «6 στα 6» στο γήπεδό του και επέστρεψε και πάλι στην πρώτη θέση και στο +2 από τον ΠΑΟΚ.</p>
      <p>
        <a href="https://www.in.gr/2019/11/10/world/tourkia-plan-v-tis-amyntikis-viomixanias/">Τουρκία : Το plan Β της αμυντικής βιομηχανίας</a>
      </p>
      <p>Βίντεο χωρίς σχόλια: Μία εβδομάδα πριν πέναλτι υπέρ του ΠΑΟΚ, μια εβδομάδα μετά απλά… Κυριακή</p>
      <p>Οι Ερυθρόλευκοι ήταν καλύτεροι σε όλη τη διάρκεια του παιχνιδιού, άσκησαν ασφυκτική πίεση στην άμυνα των φιλοξενούμενων και σκόραραν δύο φορές στο β’ ημίχρονο με τους Ποντένσε (60’) και Σουντανί (62’).</p>
      <p>Στο 67’ οι Πειραιώτες έμειναν με 10 παίκτες, λόγω της αποβολής του Αβραάμ Παπαδόπουλου, αλλά δεν ανησύχησαν καθόλου. Διατήρησαν τον έλεγχο του αγώνα και πέτυχαν την 8η νίκη τους σε 10 παιχνίδια στο φετινό πρωτάθλημα</p>
      <p>Με αυτό το τρίποντο ο Ολυμπιακός έφτασε τους 26 βαθμούς και πηγαίνει στη διακοπή του πρωταθλήματος, στο +2 από τον ΠΑΟΚ (24 β.). Την επόμενη αγωνιστική η ομάδα του Πέδρο Μαρτίνς αγωνίζεται στη Νέα Σμύρνη απέναντι στον Πανιώνιο (23/11).</p>
      <p>Επιστροφή στο 4-4-2</p>
      <p>Ο Πέδρο Μαρτίνς μετά τα παιχνίδια με ΑΕΚ, Ξάνθη και Μπάγερν επέστρεψε στο 4-4-2. Συγκεκριμένα, ο Πορτογάλος προπονητής των Πειραιωτών ξεκίνησε την ομάδα του με τον Σα κάτω από τα δοκάρια και τους Ομάρ, Σεμέδο, Αβραάμ και Τσιμίκα στην τετράδα της άμυνας.</p>
      <p>Οι Γκιγιέρμε και Μπουχαλάκης ήταν στα χαφ, με τους Ποντένσε και Μασούρα στα δύο άκρα της μεσοεπιθετικής γραμμής και τους Σουντανί-Ελ Αραμπί στην επίθεση.</p>
      <p>Πίεση από την αρχή</p>
      <p>Οι Ερυθρόλευκοι μπήκαν δυνατά στο παιχνίδι και έκλεισαν από τα πρώτα κιόλας λεπτά της αναμέτρησης τον Ατρόμητο στα καρέ του. Οι παίκτες του Πέδρο Μαρτίνς πίεσαν και στο 9’ έκαναν την πρώτη τους μεγάλη ευκαιρία στον αγώνα.</p>
      <p>Ο Μπουχαλάκης είδε την κίνηση του Τσιμίκα, του πέρασε την κάθετη πάσα, αυτός βγήκε τετ α τετ με τον Μέγιερι, σούταρε, αλλά ο πορτιέρο των φιλοξενούμενων απέκρουσε. Σε μια φάση, βέβαια, στην οποία ο Ελ Αραμπί ήταν στο ύψος του πέναλτι, αλλά ο Τσιμίκας προτίμησε να τελειώσει ο ίδιος τη φάση.</p>
      <p>Δύο λεπτά αργότερα ο Ατρόμητος απείλησε τον Σα με τον Γαρουφαλιά. Ο Γκάλο εκτέλεσε το φάουλ που είχαν κερδίσει οι φιλοξενούμενοι από δεξιά, ο μέσος του Ατρομήτου πήρε την κεφαλιά, αλλά ο τερματοφύλακας των Πειραιωτών μπλόκαρε με δεύτερη προσπάθεια.</p>
      <p>Μετά την ευκαιρία του Ατρομήτου, ο Ολυμπιακός συνέχισε στο ίδιο μοτίβο. Πίεζε, είχε την μπάλα όλη την ώρα γύρω από την περιοχή των φιλοξενούμενων, κέρδιζε κόρνερ, φάουλ στα πέριξ της μεγάλης περιοχής, αλλά τα χάλαγε στην τελική προσπάθεια. Το ημίωρο μάλιστα ολοκληρώθηκε με τους γηπεδούχους να έχουν κατοχή στο 72%!</p>
      <p>Αγγιξε το γκολ</p>
      <p>Στο 36’ οι γηπεδούχοι άγγιξαν το γκολ με τον Αβραάμ! Οι Πειραιώτες εκτέλεσαν το κόρνερ που είχαν κερδίσει, η μπάλα κόντραρε, έμεινε στο σημείο του πέναλτι, ο σέντερ μπακ του Ολυμπιακού σούταρε με το αριστερό, αλλά ο Μέγιερι απέκρουσε ενστικτωδώς. Στο τελευταίο δεκάλεπτο του πρώτου ημιχρόνου ο ρυθμός του αγώνα έπεσε αισθητά, με τις δύο ομάδες να πηγαίνουν στα αποδυτήρια με το σκορ στο 0-0.</p>
      <p>Διπλό «χτύπημα» από Ποντένσε και Σουντανί</p>
      <p>Χαμηλό τέμπο υπήρχε και στα πρώτα 10 λεπτά του δεύτερου ημιχρόνου, με τον Ολυμπιακό να έχει και πάλι την κατοχή της μπάλας μην μπορεί να απειλήσει με αξιώσεις την εστία του Μέγιερι. Στο 56’ ο Μαρτίνς θέλοντας να τονίσει την ομάδα του προχώρησε στην πρώτη του αλλαγή, βάζοντας τον Λοβέρα αντί του Μασούρα. Οι Ερυθρόλευκοι ανέβασαν την πίεσή τους και στο 60’ βρήκαν το γκολ που έψαχναν με τον Ποντένσε.</p>
      <p>Ο Μπουχαλάκης είδε την κίνηση του Πορτογάλου μεσοεπιθετικού στο ύψος της μεγάλης περιοχής, του έκανε την κάθετη πάσα, αυτός σούταρε, η μπάλα κόντραρε στον Γούτα και κατέληξε στο βάθος της εστίας τους Μέγιερι για το 1-0.</p>
      <p>Πριν καν κοπάσουν οι πανηγυρισμοί για το γκολ του Ντάνιελ Ποντένσε οι Ερυθρόλευκοι πέτυχαν και δεύτερο τέρμα με τον Σουντανί! Ο Ελ Αραμπί βγήκε στην πλάτη της άμυνας των φιλοξενούμενων, έκανε το γύρισμα στον Σουντανί και αυτός με σουτ στην κίνηση νίκησε τον Μέγιερι για το 2-0.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>