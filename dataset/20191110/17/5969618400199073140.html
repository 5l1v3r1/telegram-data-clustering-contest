<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/ElladaBasket/GreekBasketCup/promhtheas-panathhnaikos-81-79-promh-theikh-emfanish-kai-prokrish.5636718.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-10T17:25:00+00:00"/>
    <meta property="og:title" content="Προμηθέας - Παναθηναϊκός 81-79: Προμη-θεϊκή εμφάνιση και πρόκριση"/>
    <meta property="og:description" content="Ο Προμηθέας επικράτησε εντός έδρας του Παναθηναϊκού (81-79) και πήρε το εισιτήριο για τους 4 του Κυπέλλου Ελλάδας! Ο Λάνγκστον Χολ έβαλε το μεγαλύτερο καλάθι του αγώνα κι έκανε το μπλοκ στον Νικ Καλάθη αμέσως μετά. Αστόχησε στο σουτ της νίκης ο Γουέσλι Τζόνσον."/>
  </head>
  <body>
    <article>
      <h1>Προμηθέας - Παναθηναϊκός 81-79: Προμη-θεϊκή εμφάνιση και πρόκριση</h1>
      <h2>Ο Προμηθέας επικράτησε εντός έδρας του Παναθηναϊκού (81-79) και πήρε το εισιτήριο για τους "4" του Κυπέλλου Ελλάδας! Ο Λάνγκστον Χολ έβαλε το μεγαλύτερο καλάθι του αγώνα κι έκανε το μπλοκ στον Νικ Καλάθη αμέσως μετά. Αστόχησε στο σουτ της νίκης ο Γουέσλι Τζόνσον.</h2>
      <address><time datetime="2019-11-10T17:25:00+00:00">10 Nov 2019, 17:25</time> by <a rel="author">Αλέξανδρος Τρίγκας</a></address>
      <p>Στον Προμηθέα Πάτρας κατέληξε το τέταρτο (και τελευταίο) εισιτήριο για τους "4" του Κυπέλλου Ελλάδας, αφού η ομάδα του Μάκη Γιατρά επιβλήθηκε εντός έδρας του Παναθηναϊκού ΟΠΑΠ (81-79) και έκανε την έκπληξη στη διοργάνωση. Οι γηπεδούχοι είχαν τον έλεγχο του ρυθμού στο μεγαλύτερο μέρος του σαρανταλέπτου, έφτασαν μέχρι το +15 στις αρχές της τρίτης περιόδου, αλλά είδαν τον Νικ Καλάθη να δηλώνει "παρών" στο τέλος και με δύο σερί τρίποντα να δημιουργεί ισοπαλία στο "Δημήτρης Τόφαλος".</p>
      <p>Αυτός που είπε την τελευταία λέξη στο παιχνίδι όμως, ήταν ο Λάνγκστον Χολ. Ο γκαρντ του Προμηθέα έβαλε το λέι απ στα 16.6'' για το τέλος παρά την πίεση του Γιώργου Παπαγιάννη κι αμέσως μετά έκανε το μπλοκ στον Νικ Καλάθη. Οι πράσινοι είχαν δεύτερη ευκαιρία με τον Γουέσλι Τζόνσον, το τρίποντο που επιχείρησε όμως στην εκπνοή κατέληξε στο σίδερο.</p>
      <p>Μαζί με <a href="https://www.sport24.gr/Basket/ElladaBasket/GreekBasketCup/aek-rethymno-71-61-me-langkfornt-kai-amyna.5636293.html">ΑΕΚ</a>, <a href="https://www.sport24.gr/Basket/ElladaBasket/GreekBasketCup/peristeri-hfaistos-57-51-kako-paixnidi-me-nikhtes-toys-ghpedouxoys.5636298.html">Περιστέρι</a> και <a href="https://www.sport24.gr/Basket/ElladaBasket/GreekBasketCup/diagoras-dryopidewn-paok-81-66-astamathtos-kai-entypwsiakos.5636288.html">Διαγόρα Δρυοπιδέων</a> στα ημιτελικά του Κυπέλλου Ελλάδας οι Πατρινοί.</p>
      <p>*<i>Ο Τζίμερ Φρεντέτ έπαιξε για 6'43'' στην πρώτη περίοδο και δεν επέστρεψε λόγω προβλήματος τραυματισμού στην γάμπα (τράβηγμα)</i>.</p>
      <p> </p>
      <p>
        <b>Ο MVP</b>
      </p>
      <p>Ο Λάνγκστον Χολ έκανε ακόμη μία ηγετική εμφάνιση, ήταν ο παίκτης που έκρινε το παιχνίδι, όντας ο πρωταγωνιστής στις δύο τελευταίες φάσεις. Αρχικά με το λέι απ που πέτυχε στα 16.6'' κι ακολούθως με την τάπα που έκανε στον Νικ Καλάθη. Ο βασικός πόιντ γκαρντ του Προμηθέα Πάτρας βρέθηκε στο παρκέ για 28'17'' και είχε 15 πόντους με 5/10 δίποντα, 1/2 τρίποντα και 2/2 βολές, μαζί με 2 ριμπάουντ, 2 ασίστ, 2 κλεψίματα, 3 λάθη και 1 τάπα.</p>
      <p>
        <b>ΤΟ ΣΤΑΤΙΣΤΙΚΟ ΠΟΥ ΞΕΧΩΡΙΣΕ</b>
      </p>
      <p>Ο Παναθηναϊκός ήταν απογοητευτικός από την περιφέρεια, με τα 8/31 τρίποντα που είχε να αποτελούν τη μεγαλύτερη πηγή κακών για την επίθεσή του. Γι αυτό κιόλας επέμεινε τόσο πολύ στην άμυνα ζώνης ο Μάκης Γιατράς από το δεύτερο δεκάλεπτο κι έπειτα. Είναι χαρακτηριστικό πως ο Νικ Καλάθης είχε 3/10 και ο Γουέσλι Τζόνσον δεν βρήκε ποτέ τον στόχο από τα 6μ75 (0/5), με το τελευταίο άστοχο σουτ να είναι κι αυτό που υπέγραψε την ήττα των πρασίνων.</p>
      <p>
        <b>Ο ΑΓΩΝΑΣ</b>
      </p>
      <p>Με εξαίρεση τα πέντε πρώτα λεπτά του αγώνα, ο Προμηθέας είχε τον έλεγχο του ρυθμού και της κατάστασης. Οι πράσινοι ξεκίνησαν με συνεχόμενα άστοχα σουτ, είχαν πρόβλημα στο "πέντε εναντίον πέντε" την ώρα που οι παίκτες του Μάκη Γιατρά σταδιακά βελτίωναν την αποτελεσματικότητά τους. Όταν μάλιστα ο Προμηθέας γύρισε σε άμυνα ζώνης, τα επιθετικά προβλήματα του τριφυλλιού έγιναν πιο έντονα.</p>
      <p>Λεπτό με το λεπτό, η διαφορά μεγάλωνε για τους γηπεδούχους, οι οποίοι έφτασαν στο +12 (47-35) με την ολοκλήρωση του πρώτου μέρους, που βρήκε τον Παναθηναϊκό να έχει 9/22 δίποντα και 4/14 τρίποντα. Την ίδια ώρα, ο Τζέραλντ Ρόμπινσον (10 πόντοι) και ο Λάνγκστον Χολ (9 πόντοι) έκαναν μεγάλη ζημιά στην άμυνα του τριφυλλιού (κυρίως μέσα από προσωπικές φάσεις), με τον Δημήτρη Αγραβάνη (10 πόντοι, 6 ριμπάουντ) να δεσπόζει με την παρουσία του κοντά στο καλάθι.</p>
      <p>Ο Παναθηναϊκός συνέχισε να είναι άστοχος από την περιφέρεια στο τρίτο δεκάλεπτο, ενόσω δεχόταν με την ίδια ευκολία πόντους στην άμυνά του. Αυτή τη φορά, αιχμή του δόρατος για τον Προμηθέα ήταν ο Οκτάβιους Έλις, ο οποίος δήλωσε "παρών" στο σημείο που οι φιλοξενούμενοι έκαναν την αντεπίθεσή τους. Με επτά συνεχόμενους δικούς του πόντους, η ομάδα του Μάκη Γιατρά παρέμεινε σε θέση οδηγού, ενώ χάρη σε τρίποντο του Τσέις Φίλερ στην εκπνοή της τρίτης περιόδου δημιουργήθηκε το +8 (64-56).</p>
      <p>Οι πράσινοι έκαναν την τελική αντεπίθεσή τους στα τελευταία λεπτά του αγώνα, κατάφεραν να πάρουν μετά από ώρα το προβάδισμα (68-69) στο 35' χάρη στο χαμηλό σχήμα και την υπεροχή του ΝτεΣον Τόμας απέναντι στους σέντερ του Προμηθέα. Ακολούθησαν αρκετές χαμένες βολές από τους παίκτες του Αργύρη Πεδουλάκη, την ώρα που οι γηπεδούχοι ανακτούσαν σταδιακά τα ηνία του αγώνα.</p>
      <p>Το +6 (79-73) με 1'13'' για το φινάλε έδινε ξεκάθαρο προβάδισμα νίκης (και κατ' επέκταση πρόκρισης) στον Προμηθέα, αλλά ο Νικ Καλάθης δεν είχε πει την τελευταία λέξη του. Έβαλε δύο διαδοχικά τρίποντα, έφερε το παιχνίδι στα ίσα (79-79) και επέτρεψε στην ομάδα του να αναθαρρήσει. Στην πιο κρίσιμη επίθεση του αγώνα για τους γηπεδούχους, ο Λάνγκστον Χολ πήρε την ευθύνη και έβαλε το λέι απ με 16.6'' για το τέλος.</p>
      <p> </p>
      <p>Ακολούθησε τάιμ άουτ από τον Αργύρη Πεδουλάκη, με τον Νικ Καλάθη να εκτελεί ξανά για τρεις. Ο Λάνγκστον Χολ τού έκανε μπλοκ όμως, κι εν συνεχεία η μπάλα πήγε στον Γουέσλι Τζόνσον, ο οποίος όμως αστόχησε από τη γωνία στο σουτ που θα έδινε τη νίκη - πρόκριση στον Παναθηναϊκό.</p>
      <p>Ο Προμηθέας πήρε τη νίκη (81-79) και μαζί την πρόκριση για τους "4" του Κυπέλλου Ελλάδας!</p>
      <p> </p>
      <p><b>ΠΡΟΣΕΛΕΥΣΗ</b>: Αρκετός κόσμος στο "Δημήτρης Τόφαλος" που δημιούργησε για ακόμη μία φορά πολύ όμορφη ατμόσφαιρα. Στο ένα πέταλο του γηπέδου βρέθηκαν περίπου 500 φίλοι του Παναθηναϊκού.</p>
      <p><b>ΔΙΑΙΤΗΤΕΣ</b>: Παπαπέτρου - Μάνος - Καλδίρης.</p>
      <p><b>ΤΑ ΔΕΚΑΛΕΠΤΑ</b>: 20-19, 47-35, 64-56, 81-79.</p>
      <p><b>ΠΡΟΜΗΘΕΑΣ</b> <b>ΠΑΤΡΑΣ</b> (Γιατράς): Χολ 15 (5/10 δίποντα, 1/2 τρίποντα, 2/2 βολές), Μπαμπ 6 (2/8 τρίποντα), Λίποβι 5 (1), Αγραβάνης 15 (1/3 δίποντα, 3/6 τρίποντα, 4/5 βολές, 6 ριμπάουντ), Κασελάκης, Κατσίβελης, Φίλερ 9 (1/4 τρίποντα), Ρόμπινσον 10 (4/7 δίποντα, 0/1 τρίποντο, 2/2 βολές), Μπόγρης 6, Έλις 15 (6/8 δίποντα, 3/3 βολές, 6 ριμπάουντ).</p>
      <p><b>ΠΑΝΑΘΗΝΑΪΚΟΣ</b> <b>ΟΠΑΠ</b> (Πεδουλάκης): Τόμας 14 (2/3 δίποντα, 3/6 τρίποντα, 1/3 βολές, 12 ριμπάουντ, 4 ασίστ, 2 κλεψίματα), Ράις 3 (0/6 δίποντα, 1/4 τρίποντα), Παπαγιάννης 8 (4/7 δίποντα, 8 ριμπάουντ), Παπαπέτρου 10 (2/2 δίποντα, 1/4 τρίποντα, 3/4 βολές, 4 ριμπάουντ, 2 ασίστ, 4 κλεψίματα), Παππάς 2, Βουγιούκας 2, Τζόνσον 6 (1/4 δίποντα, 0/5 τρίποντα, 4/5 βολές), Φρεντέτ 4, Καλάθης 23 (6/8 δίποντα, 3/10 τρίποντα, 2/2 βολές, 6 ασίστ), Γουάιλι 3, Μήτογλου 2, Μπεντίλ 2.</p>
      <p><b>Ομαδικά στατιστικά - Προμηθέας Πάτρας</b>: 22/36 δίποντα, 8/24 τρίποντα, 13/18 βολές, 29 ριμπάουντ (24+5), 14 ασίστ, 8 κλεψίματα, 13 λάθη, 4 τάπες.</p>
      <p><b>Ομαδικά στατιστικά - Παναθηναϊκός ΟΠΑΠ</b>: 21/38 δίποντα, 8/31 τρίποντα, 13/18 βολές, 34 ριμπάουντ (24+10), 15 ασίστ, 10 κλεψίματα, 10 λάθη, 2 τάπες.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>