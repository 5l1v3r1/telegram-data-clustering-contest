<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/criminal/na-zhitomirshchini-zastrelili-advokata-odnogo-z-pidozrjuvanih-u-spravi-voronenkova-zmi-639014.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T17:30:58+00:00"/>
    <meta property="og:title" content="На Житомирщині застрелили адвоката одного з підозрюваних у справі Вороненкова (оновлено)"/>
    <meta property="og:description" content="Ймовірно, його застрелили браконьєри"/>
  </head>
  <body>
    <article>
      <h1>На Житомирщині застрелили адвоката одного з підозрюваних у справі Вороненкова (оновлено)</h1>
      <address>
        <time datetime="2019-11-10T17:30:58+00:00">10 Nov 2019, 17:30</time>
      </address>
      <h4>Ймовірно, його застрелили браконьєри</h4>
      <p>У Житомирській області загинув адвокат Святослав Пархоменко, який є захисником підозрюваного у вбивстві ексдепутата Держдуми Дениса Вороненкова.</p>
      <p>Про це повідомляє <a href="https://www.unn.com.ua/uk/news/1835011-politsiya-zhitomirschini-pidtverdila-zagibel-advokata-pid-chas-polyuvannya">УНН</a> з посиланням на власні джерела у правоохоронних органах.</p>
      <p>Згідно з повідомленням, інцидент стався в лісових угіддях неподалік Радомишля. За неофійною інформацією, загиблим є адвокат Святослав Пархоменко, який є захисником Олександра Лося – підозрюваного у причетності до вбивства Дениса Вороненкова.</p>
      <p>Як зазначається, між адвокатом та браконьєрами стався конфлікт, внаслідок якого чоловік отримав смертельне вогнепальне поранення.</p>
      <p>Згодом <a href="https://zt.npu.gov.ua/news/aktualno/na-zhitomirshhini-policziya-rozpochala-kriminalne-provadzhennya-za-faktom-vbivstva-na-polyuvanni/">поліція Житомирської області підтвердила інформацію</a> про те, що під час полювання загинув Святослав Пархоменко. </p>
      <p>«10 листопада у лісовому масиві на межі Коростишівського та Радомишльського районів під час полювання виник конфлікт між єгерями та мисливцями. У результаті смертельне вогнепальне поранення отримав директор громадської організації «Радомишльські мисливці» (ним є Святослав Пархоменко, який також займався адвокатською діяльністю, – ред.), ще одного чоловіка з тяжким пораненням госпіталізовано», – зазначили правоохоронці. </p>
      <p>Попередньо встановлено, що між сторонами виник конфлікт, під час якого було застосовано вогнепальну зброю. Смертельну травму отримав 41-річний киянин. Також ще одного чоловіка, 52-річного жителя Київської області, було госпіталізованого з тяжким вогнепальним пораненням.</p>
      <p>Інші учасники конфлікту доставлені до поліції для встановлення усіх причин та обставин події. Усі вони жителі Радомишльського та Коростишівського районів віком від 17 до 55 років.</p>
      <p>Подію попередньо кваліфіковано за ст. 15 (Замах на злочин), ст. 115 (Умисне вбивство) та ст. 263 (Незаконне поводження зі зброєю) Кримінального кодексу. </p>
      <blockquote>23 березня 2017 року у центрі Києва зловмисник застрелив Дениса Вороненкова і поранив чоловіка, який його супроводжував. У рамках розслідування кримінального провадження було допитано 350 свідків, опрацьовано 3 терабайти відеозаписів з камер відеоспостереженя, проведено понад 60 обшуків, здійснено понад 430 тимчасових доступів до речей та документів, призначено та проведено майже 30 різних судових експертиз. У рамках кримінального провадження оголошено про підозру шістьом фігурантам.</blockquote>
      <related>
        <a href="https://glavcom.ua/country/criminal/nevidomij-cholovik-z-nozhitsjami-vlashtuvav-koshmar-v-magazini-harkova-video-638992.html"/>
        <a href="https://glavcom.ua/columns/stikhy/socopituvannya-donbasyan-chomu-vzhe-ne-bolyache-pro-ce-chitati-638911.html"/>
        <a href="https://glavcom.ua/world/observe/partija-dzhonsona-mala-dev-jat-rosijskih-sponsoriv-zvit-rozvidki-britaniji-638988.html"/>
      </related>
    </article>
  </body>
</html>