<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/nablizhava-cherniyat-petk-vnimavayte-406379.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T17:08:39+00:00"/>
    <meta property="og:title" content="Наближава Черният Петък - внимавайте"/>
    <meta property="og:description" content="Потребителите трябва да се пазят от уловки в цените и офертите"/>
  </head>
  <body>
    <article>
      <h1>Наближава Черният Петък - внимавайте</h1>
      <address><time datetime="2019-11-10T17:08:39+00:00">10 Nov 2019, 17:08</time> by <a rel="author">Агенция Стандарт</a></address>
      <p>Както всяка година по това време напоследък, с наближаването на Черния Петък се настройваме за изгодни покупки. Това обикновено става в последния уикенд на ноември, което предшества и Коледните намаления.</p>
      <p>Внимавайте<b> </b>за измами и подвеждащи реклами по време на Черния петък, предупреждават от Асоциацията за защита на потребителите.</p>
      <p>Проучване на асоциацията показва, че 50% от българските потребители ще пазаруват на Черния петък, който тази година се пада на 29 ноември 2019 г.</p>
      <p>Най-голямо ще бъде пазаруването в търговските центрове и онлайн магазините. Най-търсени ще бъдат дрехите,<b> следвани от електрониката и обувките</b>. Отстъпките средно са между 40 и 60%.</p>
      <p>Очаква се да бъдат похарчени средно по 500 лева на човек.</p>
      <p> За търговците подобен ден е една чудесна възможност за реклама и добър начин за увеличение на продажбите</p>
      <p>На този ден обаче потребителите трябва да внимават, защото се случват най-големите измами и подвеждащи реклами, заяви председателят на Асоциацията за защита на потребителите Пейо Майорски.</p>
      <p>Има много фалшиви отстъпки и клиентите трябва д<b>а</b> следят цените на продуктите, които искат да закупят, като направят сравнение на продажбите в различните магазини. Дори и предварително да проучват цените и дали реално има намаление.</p>
      <p>"Бъдете особено внимателни, ако в<b> </b>магазина ви предложат "стоков кредит"<b>,</b> особено ако покрай него има още нещо - например застраховка", съветват от Асоциацията на потребителите.</p>
      <p>Трябва да се внимава със стоките на кредит, защото накрая потребителят може да се окаже в ръцете на колекторските фирми. След това започва техният тормоз при забавяне или неплащане, допълват от Асоциацията.</p>
      <p>Не купувайте импулсивно - предварително. Решете какво ви е необходимо или искате, складирайте го във виртуалната си пазарска кошница и изчакайте деня с намаленията. Наистина ли бихте взели нещо, което не ви трябва, само защото пише "70 процента намаление", дадоха още съвети експертите по оценка на потребителите. </p>
    </article>
  </body>
</html>