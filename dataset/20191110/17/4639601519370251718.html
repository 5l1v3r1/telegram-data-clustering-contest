<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/politics/stin-athina-apopse-o-si-tzinpingk-ypografi-16-symfonion/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T17:35:17+00:00"/>
    <meta property="og:title" content="Στην Αθήνα ο Σι Τζινπίνγκ – Υπογραφή 16 συμφωνιών"/>
    <meta property="og:description" content="Στην Αθήνα έρχεται απόψε ο Πρόεδρος της Λαϊκής Δημοκρατίας της Κίνας Σι Τζινπίνγκ προκειμένου να πραγματοποιήσει διήμερη επίσημη επίσκεψη (10 έως 12 Νοεμβρίου) στη χώρα μας αποδεχόμενος πρόσκληση του Έλληνα ομολόγου του Προκόπη Παυλόπουλου"/>
  </head>
  <body>
    <article>
      <h1>Στην Αθήνα ο Σι Τζινπίνγκ – Υπογραφή 16 συμφωνιών</h1>
      <h2>Στην Αθήνα έρχεται απόψε ο Πρόεδρος της Λαϊκής Δημοκρατίας της Κίνας Σι Τζινπίνγκ προκειμένου να πραγματοποιήσει διήμερη επίσημη επίσκεψη (10 έως 12 Νοεμβρίου) στη χώρα μας αποδεχόμενος πρόσκληση του Έλληνα ομολόγου του Προκόπη Παυλόπουλου</h2>
      <address><time datetime="2019-11-10T17:35:17+00:00">10 Nov 2019, 17:35</time> by <a rel="author">ΤοΒΗΜΑ Team</a></address>
      <p>Στην Αθήνα έρχεται απόψε ο Πρόεδρος της Λαϊκής Δημοκρατίας της Κίνας Σι Τζινπίνγκ προκειμένου να πραγματοποιήσει διήμερη επίσημη επίσκεψη (10 έως 12 Νοεμβρίου) στη χώρα μας αποδεχόμενος πρόσκληση του έλληνα ομολόγου του Προκόπη Παυλόπουλου.</p>
      <p>Η επίσημη επίσκεψη του Προέδρου Σι Τζινπίνγκ στην Ελλάδα, λίγες μόνο ημέρες μετά την επίσκεψη του πρωθυπουργού Κυριάκου Μητσοτάκη στη Σαγκάη, αναμένεται να δώσει νέα ώθηση στις διμερείς σχέσεις Ελλάδας-Κίνας, οι οποίες από το 2006 έχουν λάβει τον χαρακτήρα Συνολικής Στρατηγικής Εταιρικής Σχέσης.</p>
      <p>
        <a href="https://www.in.gr/2019/11/11/greece/drakonteia-metra-tis-el-gia-polytexneio-fovoi-gia-mparaz-epitheseon-apo-antieksousiastes/">Δρακόντεια μέτρα της ΕΛ.ΑΣ. για το Πολυτεχνείο – Φόβοι για μπαράζ επιθέσεων από αντιεξουσιαστές</a>
      </p>
      <p>Οι δυο πλευρές θα έχουν την ευκαιρία να αναβαθμίσουν και να εμβαθύνουν τις σχέσεις τους, τόσο στο πολιτικό επίπεδο όσο και στον οικονομικό και πολιτιστικό τομέα, με την υπογραφή Συμφωνιών και Μνημονίων που θα διευκολύνουν και θα οδηγήσουν σε αύξηση το εμπόριο, τις επενδύσεις, τις τουριστικές ροές και τις πολιτιστικές ανταλλαγές.</p>
      <p>Στο επίκεντρο της επίσκεψη του κ. Σι στην Αθήνα αναμένεται να βρεθεί και η κομβικής σημασίας επένδυση της Cosco στον Πειραιά, την οποία θα επισκεφθεί ο Kινέζος Πρόεδρος μαζί με τον πρωθυπουργό Κυριάκο Μητσοτάκη το απόγευμα της Δευτέρας.</p>
      <h3>Το πρόγραμμα – Οι συναντήσεις</h3>
      <p>Σύμφωνα με το επίσημο πρόγραμμα, ο κ. Σι Τζινπίνγκ αναμένεται το απόγευμα (19:30) στο αεροδρόμιο «Ελευθέριος Βενιζέλος» και αύριο Δευτέρα 11 Νοεμβρίου και ώρα 09:50 θα καταθέσει στεφάνι στο Μνημείο του Αγνώστου Στρατιώτη, ενώ στη συνέχεια θα μεταβεί στο Προεδρικό Μέγαρο, όπου θα γίνει δεκτός από τον Πρόεδρο της Δημοκρατίας, κ. Προκόπη Παυλόπουλο, και θα ακολουθήσουν διευρυμένες συνομιλίες.</p>
      <p>Στις 11:10 ο Πρόεδρος της Λαϊκής Δημοκρατίας της Κίνας θα συναντηθεί με τον Πρωθυπουργό, Κυριάκο Μητσοτάκη, στο Μέγαρο Μαξίμου και θα ακολουθήσουν δηλώσεις προς τα ΜΜΕ.</p>
      <p>Στις 16:30 ο κ. Σικ Τζινπίνγκ , συνοδευόμενος από τον Πρωθυπουργό, κ. Μητσοτάκη, θα επισκεφθεί τις εγκαταστάσεις της εταιρείας COSCO στο Νέο Ικόνιο Περάματος (Σταθμός Εμπορευματοκιβωτίων Πειραιά / Piraeus Container Terminal).</p>
      <p>Το πρόγραμμα της πρώτης ημέρας, ολοκληρώνεται στις 19:00 με το επίσημο Δείπνο, που θα παραθέσει ο Πρόεδρος της Δημοκρατίας, κ. Παυλόπουλος, προς τιμήν του Κινέζου ομολόγου του στο Προεδρικό Μέγαρο.</p>
      <p>Την Τρίτη 12 Νοεμβρίου, στις 10:30, ο κ. Σι Τζινπίνγκ, συνοδευόμενος από τον Πρόεδρο της Δημοκρατίας, θα ξεναγηθεί στο Μουσείο της Ακρόπολης.</p>
      <h3>Υπογραφή 16 συμφωνιών</h3>
      <p>Η επίσκεψη του Σι Τζινπίνγκ αναμένεται να επισφραγιστεί από την υπογραφή 16 συμφωνιών και μνημονίων κατανόησης που αφορούν τα αγροτικά προϊόντα, την οικονομία, την τεχνολογία, τις τηλεπικοινωνίες, τον τουρισμό, τον πολιτισμό και τη Δικαιοσύνη (συμφωνία έκδοσης), ενώ κομβικό ρόλο παίζει πάντα η εμβληματική, όπως την έχει χαρακτηρίσει ο κ. Μητσοτάκης, επένδυση της Cosco στον Πειραιά, τις εγκαταστάσεις της οποίας θα επισκεφθεί ο πρωθυπουργός μαζί με τον Κινέζο πρόεδρο το απόγευμα της Δευτέρας.</p>
      <h4>«Βαθύτερη συνεργασία σε όλους τους τομείς»</h4>
      <p>Την ανάγκη ενίσχυσης της συνεργασίας μεταξύ της Αθήνας και του Πεκίνου σε όλους τους τομείς υπογραμμίζει με άρθρο του στην Καθημερινή της Κυριακής.</p>
      <p>«Οφείλουμε να αναβαθμίσουμε σταθερά την έμπρακτη συνεργασία μας σε όλους τους τομείς, εμβαθύνοντας στα υπάρχοντα πεδία συνεργασίας και επεκτείνοντας την κλίμακα των επενδύσεων, με το έργο στο λιμάνι του Πειραιά να αποτελεί το «κεφάλι του Δράκου»», σημειώνει χαρακτηριστικά ο Κινέζος πρόεδρος.</p>
      <p>Στη συνέχεια αναφέρει ότι η Κίνα «είναι πρόθυμη να αυξήσει τις εισαγωγές ελληνικών ποιοτικών αγροτικών προϊόντων, προσφέροντας έτσι περισσότερες επιλογές στους Κινέζους καταναλωτές, ενώ ευελπιστεί ότι η ελληνική αγορά θα παραμένει ανοιχτή προς τις κινεζικές επιχειρήσεις και προϊόντα, επιτρέποντάς μας να παραμείνουμε στενοί εταίροι στο πλαίσιο μιας αμοιβαία επωφελούς συνεργασίας».</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>