<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/norge-er-hyklere/71792606"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T17:46:03+00:00"/>
    <meta property="og:title" content="- Norge er hyklere"/>
    <meta property="og:description" content="Norge selger våpen til Midtøsten med den ene hånda og prediker om menneskerettigheter og demokrati med den andre. Dobbeltmoralsk og ødeleggende, mener irakisk historiker."/>
  </head>
  <body>
    <article>
      <h1>- Norge er hyklere</h1>
      <h2>Norge selger våpen til Midtøsten med den ene hånda og prediker om menneskerettigheter og demokrati med den andre. Dobbeltmoralsk og ødeleggende, mener irakisk historiker.</h2>
      <address><time datetime="2019-11-10T17:46:03+00:00">10 Nov 2019, 17:46</time> by <a rel="author">Line Fransson</a></address>
      <p>Norge framhever seg gjerne for å være landet som megler fred i verden, som fremmer menneskerettigheter, demokrati og annet godt. Men den irakiske historikeren Omar Mohammed, eller Mosul Eye, som han er mest kjent for, lar seg ikke imponere.</p>
      <figure>
        <img src="https://dbstatic.no/71792678.jpg?imageId=71792678&amp;x=0&amp;y=0&amp;cropw=100&amp;croph=76.284584980237&amp;width=321&amp;height=193"/>
        <figcaption><b>HISTORIKER:</b> Omar Mohammed står bak den anerkjente bloggen Mosul Eye. Foto: Oslo Freedom Forum Vis mer</figcaption>
      </figure>
      <p>- Ja, Norge prater om menneskerettigheter og demokrati, men gir samtidig militær støtte til en rekke stater i Midtøsten. Det er hykleri, sier Mohammed.</p>
      <h3>Korrupt regjering</h3>
      <p>I mange år var han mannen som avslørte IS’ grusomme forbrytelser i bloggen Mosul Eye. Han lever fremdeles på hemmelig sted og mottar stadig trusler for sitt arbeid. Nå bor og jobber den 33 år gamle historikeren på hemmelig sted i eksil. Målet er å bidra til at hjemlandet Irak skal bli et demokratisk land.</p>
      <h4>Fakta Omar Mohammed</h4>
      <ul>
        <li>33 år, bor i eksil på hemmelig sted.</li>
        <li>Står bak bloggen Mosul Eye.</li>
        <li>Har ikke vært i Irak siden han flyktet i 2015.</li>
        <li>Navn er pseudonym, for å beskytte familien i Irak.</li>
        <li>22. november er Omar Mohammad i Oslo og deltar i The question of Syria: The Struggle for Home.</li>
      </ul>
      <p>- For at Irak skal utvikle seg i riktig retning, trenger vi hjelp. EU gir enormt mye støtte, men spørsmålet er hvor pengene går. Vi ser ikke resultater på bakken selv om det er gitt millioner av dollar og euro til gjenoppbygging, sier Mohammed.</p>
      <p>Sjøl har han gjentatte ganger spurt politikere og folk i EU-kommisjonen om å sørge for at pengene ikke kommer i feil hender. Han er også lei av at pengene brukes på feil områder.</p>
      <p>- Regjeringen og de styrende i Irak er korrupte, og de store pengesummene som skulle hjelpe irakere flest når ikke folket. Vi trenger jobber, byer, sykehus og skoler må gjenoppbygges. Helsesystemet må opp og stå, i tillegg til den private sektoren, sier han.</p>
      <h3>Bygg opp landet</h3>
      <p>Hver eneste dag strømmer det inn informasjon fra Irak til Mohammad, om de pågående demonstrasjonene som pågår i Irak. Innbyggerne har fått nok av at den politiske eliten beriker seg sjøl.</p>
      <p>- Irakerne har fått nok, og nå forventer vi at Norge og regjeringene i vesten gjør alvor av å støtte folket og ikke de korrupte styrende. I stedet for å støtte det militære i Irak, kan Norge bidra til å gjenoppbygge utdanningssystemet i Irak, sier han og fortsetter:</p>
      <h4>Utenriksdepartementet svarer:</h4>
      <p>- Norge har aldri tillatt eksport av verken A eller B-materiell til Irak. Norge bidrar til den globale koalisjonen mot ISIL, der det norske styrkebidraget til Irak på om lag 60 personell vil bli videreført ut 2020, sier statssekretær Audun Halvorsen i UD, og fortsetter:</p>
      <p>- Vi vil også bidra med personell til NATOs treningsoperasjon i Irak. Norge har et bredt og langsiktig engasjement i Irak og viderefører den humanitære bistanden og støtte til stabilisering, Olje for Utvikling, fred og forsoningstiltak og tiltak mot terrorfinansiering.</p>
      <p>Halvorsen sier at «Norge fører en restriktiv praksis når det gjelder eksport av våpen og militært materiell, og at retningslinene er strenge». Han viser til at UD i 2017 suspenderte gyldige lisenser for A-materiell (våpen og ammunisjon) til De forente arabiske emirater.</p>
      <p>- Nylig bidro Tyrkia med opprørsutstyr, sånn at regjeringen kan slå ned på demonstrantene. Vi hadde heller forventet at de ville bidra med å bygge opp jernbanen, men diktatorer støtter hverandre og vil ikke ha fram sannheten om at lederne er korrupte, sier han.</p>
      <h3>Skuffet</h3>
      <p>Mohammed er også skuffet over FNs representant til Irak. Og internasjonal media, som etter hans mening ikke skriver nok om det folkelige opprøret i Irak.</p>
      <p>- I Irak har vi knapt hatt strøm på 16 år. Folk er uten jobber, helse- eller utdanningssystemet er elendig og alt trenger oppgradering. Norge, EU og resten av verden må hjelpe oss på veien, sier han.</p>
      <p>Mohammed understreker at irakere fleste ikke forventer hjelp utenfra. Det er derfor de er ute i gatene og demonstrerer. For å tvinge fram endring på egen hånd.</p>
      <p>- Jeg var i Oslo og pratet om frihet og menneskerettigheter på Oslo Freedom Forum. Representanter for myndighetene var der og, men vi forventer ikke lenger mye. De prater om demokrati og menneskerettigheter i det ene rommet, før representanter for samme land inngår våpenavtaler i det andre. Dobbeltmoralsk og hyklerisk. Men menneskerettigheter og verdier er universale og må gjelde for alle. Ikke bare for vesten, avslutter han.</p>
    </article>
  </body>
</html>