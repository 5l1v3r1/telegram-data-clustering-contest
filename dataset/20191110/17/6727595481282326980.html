<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/if-india-blocked-sidhu-from-kartarpur-he-wouldve-become-hero-imran-in-viral-video928.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T17:01:00+00:00"/>
    <meta property="og:title" content="'അവര്‍ തടഞ്ഞിരുന്നെങ്കില്‍ അദ്ദേഹം ഒരു ഹീറോ ആയേനെ'; സിദ്ധുവിനെക്കുറിച്ച് ഇമ്രാന്‍ ഖാനും പാക് മന്ത്രിയും നടത്തിയ സംഭാഷണം ചര്‍ച്ചയാകുന്നു- വീഡിയോ"/>
    <meta property="og:description" content="Imran Khan Kartarpur Corridor Manmohan Singh Modi Government National News Navjot Singh Sidhu India ന്യൂദല്‍ഹി: കര്‍ത്താര്‍പുര്‍ ഇടനാഴിയുടെ ഉദ്ഘാടനത്തിന് ഒരുദിവസത്തിനു ശേ"/>
  </head>
  <body>
    <article>
      <h1>'അവര്‍ തടഞ്ഞിരുന്നെങ്കില്‍ അദ്ദേഹം ഒരു ഹീറോ ആയേനെ'; സിദ്ധുവിനെക്കുറിച്ച് ഇമ്രാന്‍ ഖാനും പാക് മന്ത്രിയും നടത്തിയ സംഭാഷണം ചര്‍ച്ചയാകുന്നു- വീഡിയോ</h1>
      <address><time datetime="2019-11-10T17:01:00+00:00">10 Nov 2019, 17:01</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: കര്‍ത്താര്‍പുര്‍ ഇടനാഴിയുടെ ഉദ്ഘാടനത്തിന് ഒരുദിവസത്തിനു ശേഷം പാകിസ്താന്‍ പ്രധാനമന്ത്രി ഇമ്രാന്‍ ഖാന്റെ വീഡിയോ വൈറലാകുന്നു. കോണ്‍ഗ്രസ് നേതാവ് നവ്‌ജോത് സിങ് സിദ്ധുവിനെക്കുറിച്ച് ഇമ്രാനും പാക് വിവര സാങ്കേതിക മന്ത്രി ഫിര്‍ദോസ് ആഷിക് അവാനും സംസാരിക്കുന്നതിന്റെ വീഡിയോയാണ് ഇപ്പോള്‍ ഏറെ ചര്‍ച്ചയാകുന്നത്.</p>
      <p>ഉദ്ഘാടനച്ചടങ്ങില്‍ പങ്കെടുക്കുന്നതില്‍ നിന്ന് സിദ്ധുവിനെ കേന്ദ്രസര്‍ക്കാര്‍ വിലക്കിയിരുന്നെങ്കില്‍ അദ്ദേഹം ഇന്നൊരു ഹീറോ ആകുമായിരുന്നുവെന്നാണ് സംഭാഷണത്തില്‍ ഫിര്‍ദോസ് പറയുന്നത്. ചടങ്ങില്‍വെച്ചു തന്റെ ഒപ്പമുള്ളവരോട് ഇമ്രാന്‍ സംസാരിക്കുന്നതാണ് വീഡിയോ.</p>
      <p>
        <b>ആ സംഭാഷണം ഇങ്ങനെ:</b>
      </p>
      <p>
        <i>
          <b>ഇമ്രാന്‍: എവിടെയാണ് സിദ്ധു? ഞാന്‍ ചോദിക്കുന്നത് എവിടെയാണു സിദ്ധുവെന്നാണ്.</b>
        </i>
      </p>
      <p>
        <i>
          <b>ഫിര്‍ദോസ്: അദ്ദേഹം വന്നില്ലെങ്കില്‍ അത് അവരെ (മോദി സര്‍ക്കാരിന്) ബാധിക്കും.</b>
        </i>
      </p>
      <p>
        <i>
          <b>ഇമ്രാന്‍: മന്‍മോഹന്‍ വന്നോ?</b>
        </i>
      </p>
      <p>
        <i>
          <b>(തുടര്‍ന്ന് മന്‍മോഹന്‍ വന്ന കാര്യം സ്ഥിരീകരിച്ച ശേഷം ബാക്കി സംഭാഷണത്തിനായി ഫിര്‍ദോസ് എത്തുന്നു.)</b>
        </i>
      </p>
      <p>
        <i>
          <b>ഫിര്‍ദോസ്: അവര്‍ അദ്ദേഹത്തെ തടഞ്ഞിരുന്നെങ്കില്‍, അദ്ദേഹം ഒരു ഹീറോയായേനെ. എല്ലാ വാര്‍ത്താ ചാനലുകളും ആ വാര്‍ത്ത കൈകാര്യം ചെയ്‌തേനെ.</b>
        </i>
      </p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മുന്‍ പ്രധാനമന്ത്രി മന്‍മോഹന്‍ സിങ്ങിന്റെ വിനയത്തെ പ്രശംസിച്ച് പാക് വിദേശകാര്യമന്ത്രി ഷാ മെഹ്മൂദ് ഖുറേഷി രംഗത്തെത്തിയതും ഉദ്ഘാടനച്ചടങ്ങിനിടെ ഏറെ ചര്‍ച്ചയായിരുന്നു.</p>
      <related>
        <a href="https://www.doolnews.com/what-a-big-man-pak-foreign-minister-recalls-meeting-manmohan-singh-in-90s.html?utm_source=doolnews&amp;utm_medium=related"/>
      </related>
      <p>ഉദ്ഘാടനച്ചടങ്ങിന്റെ ഭാഗമായി മന്‍മോഹന്‍ സിങ്ങിനെ കണ്ടുമുട്ടിയപ്പോഴായിരുന്നു 1990 കളില്‍ സിങ്ങുമായി നടത്തിയ കൂടിക്കാഴ്ച ഓര്‍മ്മിച്ച് മന്ത്രി രംഗത്തെത്തിയത്.</p>
      <p>തന്റെ അരികില്‍ ഇരുന്ന മന്‍മോഹന്‍ സിങ്ങിനെ അഭിസംബോധന ചെയ്തുകൊണ്ട് മാധ്യമപ്രവര്‍ത്തകരോട് സംസാരിച്ച ഷാ മെഹ്മൂദ് ഖുറേഷി 90കളില്‍ മുന്‍ ഇന്ത്യന്‍ പ്രധാനമന്ത്രിയെ കണ്ട സന്ദര്‍ഭത്തെ കുറിച്ച് വാചാലനാവുകയായിരുന്നു.</p>
      <p>മന്‍മോഹന്‍ സിങ്ങിന്റെ വീട് സന്ദര്‍ശിച്ചപ്പോഴുള്ള അനുഭവമായിരുന്നു അദ്ദേഹം പങ്കുവെച്ചത്. അന്ന് സിങ്ങിന്റെ ഭാര്യ ഉണ്ടാക്കിയ ചായ താന്‍ കുടിച്ചെന്നും മന്‍മോഹന്‍ സിങ് തന്നെയായിരുന്നു അന്ന് തനിക്കായി ചായ കൊണ്ടുവന്ന് തന്നതെന്നും ഖുറേഷി പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>പാകിസ്ഥാന്‍ പട്ടണമായ നരോവാലില്‍ സിഖ് മതക്കാരുടെ ഏറ്റവും പുണ്യ ആരാധനാലം സന്ദര്‍ശിക്കാന്‍ ഇന്ത്യന്‍ തീര്‍ഥാടകര്‍ക്ക് സൗകര്യമൊരുക്കുന്ന കര്‍ത്താര്‍പൂര്‍ ഇടനാഴി പ്രധാനമന്ത്രി ഇമ്രാന്‍ ഖാന്‍ ശനിയാഴ്ച തുറന്നുകൊടുത്തിരുന്നു.</p>
      <p>ഇടനാഴി തുറന്ന ശേഷം 562 ഓളം ഇന്ത്യന്‍ തീര്‍ഥാടകര്‍ കര്‍ത്താര്‍പൂരിലെ ഗുരുദ്വാര ദര്‍ബാര്‍ സാഹിബില്‍ പ്രാര്‍ത്ഥന നടത്തിയിരുന്നു.</p>
      <figure>
        <iframe data-src="https://twitter.com/moronhumor/status/1193345993720442882?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>