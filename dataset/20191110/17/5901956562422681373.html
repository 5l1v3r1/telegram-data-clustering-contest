<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/izvedel-bo-prvi-stand-up-s-harmoniko-na-svetu-247024"/>
    <meta property="og:site_name" content="Slovenske novice"/>
    <meta property="article:published_time" content="2019-11-10T17:31:00+00:00"/>
    <meta property="og:title" content="Izvedel bo prvi stand up s harmoniko na svetu"/>
    <meta property="og:description" content="VELENJE – Robert Goter iz Velenja, ki je leta 1999 na svetovnem prvenstvu v mestecu Monsano pri Anconi v Italiji osvojil naslov absolutnega svetovnega prvaka v igranju na diatonično harmoniko, se..."/>
  </head>
  <body>
    <article>
      <h1>Izvedel bo prvi stand up s harmoniko na svetu</h1>
      <h2>Znani harmonikar Robert Gotar bo združil humor in narodno-zabavno glasbo. Nastopil bo 1. decembra, pripravlja se že od poletja.</h2>
      <address><time datetime="2019-11-10T17:31:00+00:00">10 Nov 2019, 17:31</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/08/1597375.jpg"/>
          <figcaption>Čez dobre tri tedne bo v Velenju prvič uprizoril stand up s harmoniko.</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1597374.jpg"/>
          <figcaption>Na Zlati harmoniki Ljubečne z Julijo Toplak in Gašperjem Štajnarjem, ki sta letos prav tako osvojila zlato plaketo.</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1597373.jpg"/>
          <figcaption>Šteje si v čast, da je na odru zaigral z legendama, že pokojnim Lojzetom Slakom in še ustvarjalnim Francem Mihaličem.</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1597376.jpg"/>
          <figcaption>Robert Goter harmonike trži pod lastno blagovno znamko, izdelujejo mu jih v Italiji. Ta harmonika je ena najlažjih na trgu.</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1597372.jpg"/>
          <figcaption>Robert Goter po Sloveniji pije kavo v lokalih, kjer še nikoli ni bil. Z Denisom Novatom sta jo spila v Ljubljani.</figcaption>
        </figure>
      </slideshow>
      <p>VELENJE – <b>Robert Goter</b> iz Velenja, ki je leta 1999 na svetovnem prvenstvu v mestecu Monsano pri Anconi v Italiji osvojil naslov absolutnega svetovnega prvaka v igranju na diatonično harmoniko, se v teh dneh intenzivno pripravlja na nov življenjski izziv. Prvič pri nas in zagotovo tudi v svetu bo stopil na oder s harmoniko, no, pravzaprav več harmonikami, in uprizoril stand up z njo.</p>
      <h3>Pri treh letih že poslušal Avsenike</h3>
      <figure>
        <img src="https://www.slovenskenovice.si/images/slike/2019/11/08/1597374.jpg"/>
        <figcaption>Na Zlati harmoniki Ljubečne z Julijo Toplak in Gašperjem Štajnarjem, ki sta letos prav tako osvojila zlato plaketo.</figcaption>
      </figure>
      <p>V Slovenj Gradcu rojeni Robert, čigar oče <b>Vili </b>je navdušen šahist, zato je sinu izbral ime po svetovnem prvaku v šahu <b>Robertu Fischerju</b>, je začel oboževati harmoniko že pri treh, štirih letih, ko je na gramofonskih ploščah poslušal Avsenike, Slaka in preostalo narodno-zabavno glasbo. Pri devetih jo je igral že sam in leta 1993, ko je štel rosnih 17 let, je na Zlati harmoniki Ljubečne osvojil prvo, takrat srebrno plaketo, naslednji dve leti pa zlati. Zanimivo, zadnja tri leta je Robert Goter predsednik organizacijskega odbora Zlate harmonike Ljubečna, ki je najstarejše državno prvenstvo v igranju na diatonično harmoniko pri nas in bo prihodnje leto slavila 40-letnico. »Drugo leto bo prva nagrada harmonika znamke Rutar, zato pričakujem, da bo zanimanje za to tekmovanje še veliko večje,« pravi Goter, ki je prvi razvil računalniški program VSLN za učenje diatonične harmonike. Zdaj je že pred novim izzivom, saj se pripravlja na prvi glasbeni oziroma narodno-zabavni stand up.</p>
      <blockquote>Na plan bom potegnil marsikateri stereotip, a nikakor ne bom žaljiv.</blockquote>
      <h3>Povezal se je z znanimi komiki</h3>
      <p>»To bo predstava, kakršne svet še ni videl, in vesel sem, da je dvorana Doma kulture Velenje že skoraj razprodana, in to tri tedne pred dogodkom, ki bo 1. decembra,« nam razkriva Goter, ki pravi, da je velik šaljivec, in ne samo glasbenik. »Že doslej sem na odru izvajal številne šove, stand up pa je ena stopnička višje, saj bom združil vse smešne dogodke in šale, ki jih rad pripovedujem. To je žanr, ki nam daje še več svobode, v njem lahko nastavimo ogledalo družbi oziroma resnico ljudem razkrijemo skozi humor. Ljudje prav zato, ker to povemo skozi humor, drugače sprejmejo,« pravi Goter, ki se je na stand up pripravljal že vse od poletja. Obljublja, da bodo vsi, ki bodo prišli, dobili dobro uro vrhunske zabave, ki bo sestavljena iz šova, veliko bo tudi interakcije z ljudmi. »Čisto mogoče je, da bom koga med publiko izbral in ga povabil na oder, skratka, veliko bo spontanosti, pa vendar gre za dobro premišljen scenarij, v katerem je marsikaj, kar sem doživel,« še razkriva Goter.</p>
      <blockquote>1999. je postal svetovni prvak v igranju na diatonično harmoniko.</blockquote>
      <figure>
        <img src="https://www.slovenskenovice.si/images/slike/2019/11/08/1597372.jpg"/>
        <figcaption>Robert Goter po Sloveniji pije kavo v lokalih, kjer še nikoli ni bil. Z Denisom Novatom sta jo spila v Ljubljani.</figcaption>
      </figure>
      <p>Seveda se mu je v 43 letih življenja zgodilo veliko stvari in pravi, da jih bo razkril publiki. Rdeča nit bo in ostajata harmonika in njegova glasbena pot, ki bo humorno predstavljena. »Na plan bom potegnil marsikateri stereotip, a nikakor ne bom žaljiv,« obljublja glasbenik, ki si želi v nadaljevanju stand up predstavit še v drugih krajih po Sloveniji. Prizna nam, da se je povezal s številnimi znanimi komiki, ki mu svetujejo in predlagajo kakšno šalo. Robert se tega novega izziva ne boji, ker ima dolgoletne izkušnje z nastopanjem na odru. »Ko enkrat iz publike izzoveš smeh, je to največja nagrada. Ljudje, ki sodelujejo, te pripeljejo do ekstaze, napolnijo te z energijo in to ve vsak, ki je že kdaj izkusil moč odra,« pravi Robert.</p>
      <h3>Mika ga tudi politika</h3>
      <p>Dejansko je stand up pri nas trenutno zelo popularen, teme pa zelo različne, največkrat so povezane s krizo srednjih let, pa ženskami in moškimi na splošno, a narodno-zabavne vsebine se ni lotil še nihče. »Ker ima narodno-zabavna glasba veliko ljubiteljev, se mi zdi prav, da dobi tudi stand up predstavo, skozi katero ji bomo nastavili ogledalo. Ne nazadnje imamo v Sloveniji morje ansamblov, tudi zelo mladih, ki se trudijo uspeti. To je praznina, ki jo bomo zdaj zapolnili,« nadaljuje Goter, ki harmoniko poučuje že 26 let. Od nedavnega ima učilnico kar doma, v lastni hiši, saj pravi, da je tako stik z učenci še bolj pristen. A niti to verjetno ni zadnji izziv, ki se ga loteva nekdanji svetovni prvak v igranju na diatonično harmoniko, mimogrede, pred tremi leti je postal univerzitetni diplomirani ekonomist. Ni skrivnost, da ga mika politika. »A najprej bom humorist, tako kot je bil <b>Marjan Šarec</b>. Potem bom šel še v politiko,« pravi Goter. Razkrije, da bo tudi to vpletel v stand up predstavo. Ne nazadnje sta z Marjanom Šarcem, sedanjim predsednikom vlade, skupaj nastopala na abrahamu <b>Karla Erjavca</b>. »Šarec je torej politični načrt že izvedel, jaz ga še načrtujem,« smeje razkriva Goter.</p>
    </article>
  </body>
</html>