<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/novih-slug-narodu-pereviryatimut-bilsh-retelno-korniyenko-novini-ukrajini-50052695.html"/>
    <meta property="og:site_name" content="НВ"/>
    <meta property="article:published_time" content="2019-11-10T17:51:00+00:00"/>
    <meta property="og:title" content="Нових «слуг народу» перевірятимуть більш ретельно — Корнієнко"/>
    <meta property="og:description" content="Новий голова партії Слуга народу Олександр Корнієнко анонсував «більш ретельну перевірку» нових членів партії, яких шукатимуть перед місцевими виборами."/>
  </head>
  <body>
    <article>
      <h1>Нових «слуг народу» перевірятимуть більш ретельно — Корнієнко</h1>
      <h2>Новий голова партії Слуга народу Олександр Корнієнко анонсував «більш ретельну перевірку» нових членів партії, яких шукатимуть перед місцевими виборами.</h2>
      <address>
        <time datetime="2019-11-10T17:51:00+00:00">10 Nov 2019, 17:51</time>
      </address>
      <p>Про це на партійному з'їзді він розповів <a href="https://www.radiosvoboda.org/a/news-kornienko-reputatsiini-ryzyky/30262776.html">Радіо Свобода</a>.</p>
      <p>За словами Корнієнка, регіональні команди президентської партії вже почали формуватися. Точної кількості необхідних нових членів він наразі назвати не зміг.</p>
      <p>«Це залежить від системи місцевих виборів. Та система, до якої ми зараз прагнемо, яка пов’язана з децентралізацією — насправді там кількість депутатів місцевих рад сильно зменшиться. Там зараз більше ста тисяч, а після децентралізації буде в районі 40 тисяч», — сказав він.</p>
      <p>Відтак, за оцінками голови партії, йдеться про близько 40−50 тисяч нових людей. Відповідаючи на запитання про те, чи робитиме Слуга народу висновки з попередніх виборів, Корнієнко анонсував більш ретельний відбір кандидатів.</p>
      <p>«Мабуть, ми будемо більш ретельно підходити до перевірки, тому що навіть той механізм постпраймеріз, який ми запровадили на парламентській кампанії, до кінця не спрацював, і все-таки деякі репутаційні ризики наші кандидати мали, особливо мажоритарники. Це точно буде довший процес, у нас є час на це. І в нас є зараз більше можливостей організаційних, тобто партія зможе більш ретельно цим займатися», — наголосив Корнієнко.</p>
      <p>Нагадаємо, зїзд партії Слуга народу пройшов в Конгресово-виставковому центрі Парковий у Києві.</p>
      <p>Делегати з'їзду розглянули кадрові та організаційні питання, а також вибори в об'єднані територіальні громади, які повинні відбутися 22 і 29 грудня. У програмі з'їзду також річний звіт про роботу партії.</p>
      <p>На цьому ж з'їзді першого заступника голови фракції Слуга народу Олександра <a href="https://nv.ua/ukr/ukraine/politics/oleksandr-korniyenko-obraniy-golovoyu-partiji-sluga-narodu-novini-ukrajini-50052666.html">Корнієнка було одноголосно обрано головою партії Слуга народу</a> до 2023 року.</p>
    </article>
  </body>
</html>