<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819150.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T17:39:00+00:00"/>
    <meta property="og:title" content="سه کشتی جنگی آمریکایی آب‌های منطقه را ترک کردند"/>
    <meta property="og:description" content=" به گزارش فارس، رسانه‌های خبری از خروج سه ناوچه موشک‌انداز نیروی دریایی آمریکا از آب‌های غرب آسیا و عزیمت به این کشور خبر دادند."/>
  </head>
  <body>
    <article>
      <h1>سه کشتی جنگی آمریکایی آب‌های منطقه را ترک کردند</h1>
      <address>
        <time datetime="2019-11-10T17:39:00+00:00">10 Nov 2019, 17:39</time>
      </address>
      <p>سه فروند کشتی موشک‌انداز نیروی دریایی آمریکا پس از هفت ماه استقرار در دریای عرب، با ترک آب‌های منطقه عازم پایگاه خود در «نورفولک» در آمریکا شدند.</p>
      <p> به گزارش فارس، رسانه‌های خبری از خروج سه ناوچه موشک‌انداز نیروی دریایی آمریکا از آب‌های غرب آسیا و عزیمت به این کشور خبر دادند.</p>
      <p> به نوشته وبگاه «نیوی تایمز» ناوچه‌های «بین بریج»، «میسن» و «نیتز» پس از اتمام ماموریت خود سه شنبه گذشته  با خروج از دریای عرب به سمت «نورفولک» در آمریکا حرکت کردند.</p>
      <p> این کشتی‌های جنگی اشاره شده  از یکم آوریل (دوشنبه 11 فروردین) همراه با ناوهواپیمابر «آبراهام لینکلن»  با هدف اعمال فشار بر ایران و ادعای تامین امنیت منطقه عازم خاورمیانه شدند. گفته می‌شود که ناو هواپیمابر آبراهام لینکلن کماکان در مسافتی دورتر از خلیج فارس در منطقه حضور خواهد داشت.</p>
      <p>مقام‌های ارشد نظامی آمریکا چندی قبل از تمدید ماموریت ناو یو‌اس‌اس لینکلن در غرب آسیا خبر دادند. دریاسالار «رابرت بورک»  از مقام‌های ارشد نیروی دریایی آمریکا در این زمینه گفت، ما آنجا مانده و وظیفه خود را تا بهبود اوضاع انجام می‌دهیم. «والتر اسلاتر» فرمانده این رزمناو بدون توضیح در مورد دلیل تمدید ماموریت ناو گروه یو‌اس‌اس لینکلن در در صفحه فیسبوک خود نوشت، ماموریت ما مجددا تمدید شده و مجبوریم برای مدتی طولانی‌تر اینجا باشیم.</p>
      <p>ناو هواپیمابر آبراهام لینکلن در دریای عمان، شمال دریای عرب تردد دارد و تاکنون هرگز وارد خلیج فارس نشده است.</p>
      <p>چندی قبل منابع مطلع نظامی از بروز حادثه برای تعدادی از جنگنده‌ها و هواپیماهای آمریکا مستقر در ناو هواپیمابر آبراهام لینکلن حاضر در آب‌های منطقه خبر دادند. </p>
      <p>به نوشته وبگاه «میلیتری»  چهار فروند جنگنده «اف-18 سوپرهورنت» نیروی دریایی آمریکا حین فرود یک هواپیمای دیگر بر ناو هواپیمابر آبراهام لینکلن مستقر در دریای عرب آسیب دیدند. میزان خسارت وارده در این حادثه از نوع «ای» به ارزش 2 میلیون دلار یا بیشتر برآورد شد.</p>
    </article>
  </body>
</html>