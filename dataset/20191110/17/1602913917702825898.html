<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/sibiu-un-barbat-a-votat-desi-renuntase-la-cetatenie-iar-altul-a-votat-cu-buletin-tras-la-xerox-18564123"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T17:50:38+00:00"/>
    <meta property="og:title" content="Sibiu: Un bărbat a votat, deşi renunţase la cetăţenie, iar altul a votat cu buletin tras la xerox"/>
    <meta property="og:description" content="Un bărbat care a votat pe listele suplimentare la o secţie din Sibiu are dosar penal, după ce poliţiştii au stabilit că acesta renunţase la cetăţenie şi nu mai avea drept de vot. Altul a fost amendat pentru că a permis unei persoane să voteze cu o carte de identitate xeroxată şi plastifiată."/>
  </head>
  <body>
    <article>
      <h1>Sibiu: Un bărbat a votat, deşi renunţase la cetăţenie, iar altul a votat cu buletin tras la xerox</h1>
      <address>
        <time datetime="2019-11-10T17:50:38+00:00">10 Nov 2019, 17:50</time>
      </address>
      <p>Un bărbat care a votat pe listele suplimentare la o secţie din Sibiu are dosar penal, după ce poliţiştii au stabilit că acesta renunţase la cetăţenie şi nu mai avea drept de vot. Altul a fost amendat pentru că a permis unei persoane să voteze cu o carte de identitate xeroxată şi plastifiată.</p>
      <p>Potrivit Poliţiei Sibiu, au fost înregistrate 14 sesizări privind evenimente electorale în Sibiu, dintre care cinci s-au confirmat. Între neregulile constatate este şi cazul unui bărbat din Sibiu care a votat pe listele suplimentare, deşi nu mai avea acest drept, acesta renunţând la cetăţenia română.</p>
      <p>„La o secţie de vot din municipiul Sibiu, s-a prezentat o persoană care deşi locuia în Sibiu, nu era trecută pe lista permanentă, votând pe listele suplimentare. În urma verificărilor efectuate, a rezultat faptul că această persoană şi-a pierdut cetăţenia şi nu avea drept de vot. În continuare sunt efectuate cercetări sub aspectul săvârşirii infracţiunii de fraudă la vot”, a spus Luciana Lazăr, purtătorul de cuvânt al Poliţiei Sibiu.</p>
      <p>O persoană a fost amendată cu 4.500 de lei deoarece a permis ca un alegător să voteze cu un document impropriu.</p>
      <p>Este vorba de un membru al unei comisii din Avrig, care, potrivit unor surse, a permis unui votant să îşi exercite dreptul la vot folosind o carte de identitate xeroxată şi plastifiată.</p>
      <p>Poliţiştii sibieni fac cercetări şi în cazul unei femei care a sesizat că nu i s-a permis să voteze la o secţie din comuna Şelimbăr.</p>
      <p>De asemenea, un bărbat este cercetat penal după ce a votat în alt judeţ şi a încercat să voteze încă o dată la o secţie din Păuca, judeţul Sibiu, iar un bărbat din Săcădate a fost amendat cu 500 de lei pentru apelare abuzivă, după ce a reclamat că unui cetăţean, aflat în stare de ebrietate, nu i se permite să voteze.</p>
    </article>
  </body>
</html>