<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/haaland-herjet-igjen-nytt-hat-trick/71803376"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T17:48:57+00:00"/>
    <meta property="og:title" content="Haaland herjet igjen: Nytt hat trick"/>
    <meta property="og:description" content="Erling Braut Haaland scoret alle målene da Red Bull Salzburg slo serietreeren 3-0 på fremmed gress."/>
  </head>
  <body>
    <article>
      <h1>Haaland herjet igjen: Nytt hat trick</h1>
      <h2>Erling Braut Haaland scoret alle målene da Red Bull Salzburg slo serietreeren 3-0 på fremmed gress.</h2>
      <address><time datetime="2019-11-10T17:48:57+00:00">10 Nov 2019, 17:48</time> by <a rel="author">Øyvind Godø</a></address>
      <p>0-1: Erling Braut Haaland<br/>0-2: Erling Braut Haaland<br/>0-3: Erling Braut Haaland</p>
      <p>
        <b>Ja, du har sikkert lest noe liknende før, men Norges nye spissfenomen gjorde det igjen borte mot Wolfsberger i dag.</b>
      </p>
      <p>19-åringen fra Rogaland bare fortsetter og fortsetter å bøtte i mål i et helt ekstraordinært omfang.</p>
      <p>
        <b>I ettermiddag ble det et nytt hat trick på vidunderbarnet fra Jæren. Haaland scoret alle målene da Red Bull Salzburg vant 3-0 borte mot serietreer Wolfsberger.</b>
      </p>
      <p>Det første målet kom etter et lekkert hælspark bare fire minutter ut i kampen, etter assist fra Takumi Minamino. Det tredje satte Haaland inn på overtid og kompletterte festkvelden, etter forarbeid av glohete Patson Daka.</p>
      <p>Nordmannen er nå oppe i råsterke 15 ligascoringer på 11 kamper.</p>
      <p>
        <b>I tillegg er Haaland som kjent toppscorer i Champions League med sine sju mål på fire kamper i verdens gjeste klubbturnering.</b>
      </p>
      <p>26 mål på 18 kamper er fasiten så langt for 19-åringen denne eventyrsesongen.</p>
      <p>Real Madrid, Juventus og Manchester United er storklubbene som angivelig skal <a href="https://www.dagbladet.no/sport/pryder-italiensk-forside---jakter-ny-ronaldo/71747749">være mest desperate</a> etter å hente nordmannen.</p>
      <h3>Rekord-Haaland</h3>
      <p>Sønnen til Alf Inge Haaland sprenger stadig nye rekorder.</p>
      <p>Gutten som bare 17 år gammel scoret fire mål på 20 minutter borte mot Brann - som før det litt lange kvarteret mot Braut Haaland bare hadde sluppet inn fem mål på 14 kamper.</p>
      <p>
        <b>Gutten som 18 år gammel banket inn ni mål i én og samme kamp i U20-VM og ble mesterskapets suverene toppscorer, hele fem mål mer enn nestemann på lista.</b>
      </p>
      <p>Gutten som har scoret flest mål i europeisk klubbfotball denne sesongen.</p>
      <p>
        <b>Gutten som scoret hat trick i Champions League-debuten tidligere i høst.</b>
      </p>
      <p>Gutten som er den yngste gjennom alle tider som har scoret tre mål i en Champions League-kamp før pause, helt siden turneringen og dens forgjenger startet i 1955.</p>
      <p>
        <b>Gutten som tidligere denne uka ble den første til å score sju mål i løpet av sine fire første Champions League-kamper.</b>
      </p>
      <p>Til sammenlikning behøvde Messi 18 kamper og Ronaldo 33 kamper for å oppnå sju fulltreffere i Champions League.</p>
      <h3>Helt unik</h3>
      <p>Thierry Henry, Didier Drogba, Ivan Klasnic og Diego Costa deler andreplassen bak Erling Braut Haaland med fem mål på deres fire første Champions League-kamper</p>
      <p>
        <b>Haaland slo tirsdag også rekorden i antall Champions League-scoringer i løpet av én sesong, satt av en tenåring.</b>
      </p>
      <p>Kylian Mbappés seks scoringer i 2016/17 og Rauls seks mål i 1995/96 delte den forrige rekorden, som Haaland allerede har slått - så vidt over halvveis i gruppespillet.</p>
      <p>Målene har i tillegg kommet mot knallsterk motstand: Mot tittelforsvarer Liverpool på Anfield og over to kamper mot Napoli, i tillegg til hjemmekampen mot Genk.</p>
    </article>
  </body>
</html>