<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/watch-dogs-legion-mappa-molto-diversa/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-10T17:09:00+00:00"/>
    <meta property="og:title" content="Watch Dogs Legion, la mappa sarà molto diversa da quella degli altri capitoli"/>
    <meta property="og:description" content="La lead narrative designer di Watch Dogs Legion parla dell'ambientazione londinese: la mappa sarà grande come quella dei giochi precedenti ma con più vita."/>
  </head>
  <body>
    <article>
      <h1>Watch Dogs Legion, la mappa sarà molto diversa da quella degli altri capitoli</h1>
      <address><time datetime="2019-11-10T17:09:00+00:00">10 Nov 2019, 17:09</time> by <a rel="author">Luca Salerno</a></address>
      <p>Le ultime difficoltà economiche di Ubisoft <b>hanno fatto slittare</b> l’uscita di Watch Dogs Legion dal 6 marzo 2020 a data ancora da destinarsi. Nel frattempo lo studio di Toronto continua comunque a lavorare sul terzo gioco della serie che sarà ambientato in una <b>Londra distopica</b>. E proprio sul mondo del gioco è intervenuta, parlando con il sito The Gamer, la Lead Narrative Designer<b> Kaitlin Tremblay</b>.</p>
      <p>Il mondo di Watch Dogs Legion sarà, secondo la sviluppatrice, <b>molto diverso</b> da quello dei giochi precedenti. Dal punto di vista dell’estensione non cambierà granché perché la mappa sarà bene o male <b>delle stesse dimensioni</b> di quella ispirata a Chicago del primo episodio e della San Francisco del secondo. A cambiare però sarà sopratutto l<b>a vitalità dei quartieri</b> londinesi. Ogni area della mappa, secondo Tremblay, sarà estremamente diversa dalle altre con <b>un’atmosfera</b> molto specifica.</p>
      <figure>
        <img src="https://www.tomshw.it/images/images/2019/07/watch-dogs-legion-41467.jpg"/>
      </figure>
      <p>Leggi anche: <a href="https://www.tomshw.it/videogioco/playstation-5-producer-orochi-nextgen/">PlayStation 5, il producer di Warriors Orochi guarda con interesse alla next-gen</a></p>
      <p><i>“Passando da Westminster a Camden si può percepire che si sta passando a una zona diversa </i>– ha detto Tremblay –<i> In questo senso la mappa trasmette davvero l’impressione di essere viva, reale e ampia dato che c’è tanta passione nella realizzazione di ogni singolo quartiere e nel volergli dare un ruolo ben preciso all’interno del mondo del gioco”. </i>Questo aspetto si rifletterà anche nei <b>comportamenti</b> delle persone che si incontreranno nelle varie zone della Londra reimmaginata in Watch Dogs Legion.</p>
      <p>Ad esempio, <b>Westminster</b> manterrà nel gioco la sua vocazione di luogo turistico frequentato anche da professionisti mentre <b>Camden</b> conserverà la propria atmosfera alternativa. Questo dunque permetterà di dare, secondo la lead narrative designer, un’<b>identità ancora più forte</b> alle varie zone. Proprio i personaggi che si incontreranno saranno anche importanti ai fini del gameplay dato che Watch Dogs Legion promette di poter arruolare nella propria squadra di hacker qualsiasi persona s’incontri nella città.</p>
      <blockquote>Se non avete ancora giocato a Watch Dogs 2 potete recuperarlo a un prezzo molto conveniente <a href="https://www.amazon.it/UBI-Soft-300086142-Watch_Dogs-PlayStation/dp/B01GS50TV0/ref=sr_1_2?__mk_it_IT=%C3%85M%C3%85%C5%BD%C3%95%C3%91&amp;keywords=watch+dogs&amp;qid=1573407839&amp;sr=8-2">su Amazon</a>.</blockquote>
    </article>
  </body>
</html>