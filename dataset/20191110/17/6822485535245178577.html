<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819153.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T17:58:00+00:00"/>
    <meta property="og:title" content="همسان سازی ۱۴ تا ۱۸ درصدی حقوق بازنشستگان"/>
    <meta property="og:description" content="به گزارش خانه ملت، محمد شریعتمداری وزیر تعاون، کار و رفاه اجتماعی درباره همسان‌سازی حقوق بازنشستگان، گفت: در قانون بودجه سال گذشته برای همسان‌سازی حقوق بازنشستگان حدود 3 هزار میلیارد تومان اعتبار پیش‌بینی شد که با توجه به محدودیت‌های بودجه ای تنها 37 درصد آن تخصیص پیدا کرد."/>
  </head>
  <body>
    <article>
      <h1>همسان سازی ۱۴ تا ۱۸ درصدی حقوق بازنشستگان</h1>
      <address>
        <time datetime="2019-11-10T17:58:00+00:00">10 Nov 2019, 17:58</time>
      </address>
      <p>وزیر تعاون، کار و رفاه اجتماعی گفت: اگرچه برای برای همسان‌سازی حقوق بازنشستگان حدود ۳ هزار میلیارد تومان اعتبار پیش‌بینی شد اما با توجه به محدودیت‌های بودجه ای تنها ۳۷ درصد آن تخصیص پیدا کرده است.</p>
      <p>به گزارش خانه ملت، محمد شریعتمداری وزیر تعاون، کار و رفاه اجتماعی درباره همسان‌سازی حقوق بازنشستگان، گفت: در قانون بودجه سال گذشته برای همسان‌سازی حقوق بازنشستگان حدود 3 هزار میلیارد تومان اعتبار پیش‌بینی شد که با توجه به محدودیت‌های بودجه ای تنها 37 درصد آن تخصیص پیدا کرد.</p>
      <p>
        <b>همسان سازی 14 تا 18 درصدی حقوق بازنشستگان</b>
      </p>
      <p>وی با بیان اینکه وزارت تعاون، کار و رفاه اجتماعی براساس اعتبار مصوب قانونی حدود 14 تا 18 درصد در زمینه همسان‌سازی حقوق بازنشستگان حرکت روبه جلو داشت که این درصد نیز بخش کوچکی از مسیر است، افزود: امیدوارم از محل تامین منابع از سایر حوزه‌ها به ویژه پیش بینی اعتبارات موردنیاز در بودجه سال 99 همسان‌سازی حقوق که یکی از مهم‌ترین نیازهای جامعه بازنشستگان کشور است، تامین شود.</p>
      <p>وزیر کابینه دوازدهم با بیان اینکه همسان‌سازی یکی از مطالبات به حق بازنشستگان است که باید اجرایی شود، اضافه کرد: از آنجایی که صندوق بازنشستگی کشوری 1.5 میلیون بازنشسته و صندوق تامین اجتماعی 3.2 میلیون بازنشسته دارد باید تمام تلاش و توان خود را برای همسان سازی حقوق بازنشستگان به کار بریم.</p>
      <p>
        <b>دغدغه‌ای برای صندوق‌های بازنشستگی وجود ندارد</b>
      </p>
      <p>شریعتمداری درباره وضعیت صندوق‌های بازنشستگی، ادامه داد: در حال حاضر نگرانی برای صندوق‌های بازنشستگی وجود ندارد، بخشی از آنها مانند سازمان تامین اجتماعی از محل منابع درون سازمانی با پایداری به فعالیت خود ادامه می‌دهند، البته این سازمان طلب‌هایی را نیز از برخی بدهکاران بزرگ مانند مجموعه شهرداری‌ها و نظام پیمانکاری کشور دارد.</p>
      <p>
        <b>تخصیص 81 هزار میلیارد تومان از منابع بودجه عمومی برای تامین نیاز بازنشستگان</b>
      </p>
      <p>وزیر تعاون، کار و رفاه اجتماعی با بیان اینکه سایر صندوق‌ها نیز که با محدودیت منابع روبه رو شده و از پایداری خارج شده‌اند تحت تکلف دولت قرار گرفتند، افزود: در قانون بودجه سال قبل، 81 هزار میلیارد تومان از منابع بودجه عمومی برای تامین نیاز بازنشستگان پیش‌بینی و در اختیار قرار داده شد به همین دلیل بازنشستگان دغدغه‌ای برای تامین منابع نداشته باشند.</p>
    </article>
  </body>
</html>