<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/10/maia-manolova-vnasia-jalba-za-kasirane-na-izborite-v-sofiia.429150"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T17:50:00+00:00"/>
    <meta property="og:title" content="Мая Манолова внася жалба за касиране на изборите в София"/>
    <meta property="og:description" content="Инициативният комитет за издигането й ще я внесе в ОИК утре | Dnes.bg"/>
  </head>
  <body>
    <article>
      <h1>Мая Манолова внася жалба за касиране на изборите в София</h1>
      <h2>Инициативният комитет за издигането й ще я внесе в ОИК утре</h2>
      <address><time datetime="2019-11-10T17:50:00+00:00">10 Nov 2019, 17:50</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Мая Манолова ще иска касиране на изборите за кмет на София, съобщиха от екипа й.</p>
      <p>Утре, 11 ноември, от 15.00 ч. инициативният комитет за издигането на Манолова за граждански кандидат за кмет на София ще внесе жалба в Общинската избирателна комисия, в столицата, на ул. „Московска” 33-</p>
      <p>В жалбата са посочени доказателства за груби нарушения на изборните правила на местните избори за кмет в София. Мая Манолова ще направи изявление пред медиите по повод искането за касиране на изборните резултати.</p>
      <p>На същото място, в 14.30 ч., нейният инициативен комитет слага началото на петиция за оспорване на резултата от изборите в София и с предложения за промени в изборните правила, сред които и въвеждането на машинно и електронно гласуване.</p>
      <p>На балотажа в неделя Манолова загуби битката за София от настоящия кмет Йорданка Фандъкова. Разликата в гласовете между двете, според 100% протоколи, е 20 366 гласа. За Фандъкова са гласували 49.98%, а за Манолова – 45.13%.</p>
      <p>От щаба на Манолова поставиха под съмнение резултата от гласуването. Според тях разликата от 5% между нея и Фандъкова се дължала на купуване на гласове, попълването на празни протоколи от СИК и фалшиви резултатите от екзип половете в изборния ден.</p>
      <p>Димитър Делчев смята, че социологическите проучвания тенденциозно през деня са показвали голяма разлика между Манолова и Фандъкова, за да се откажат гласоподавателите да отидат до урните с идеята, че битката е предрешена и печели ГЕРБ. Според него има и има нарушения в ОИК, както и в секционнни комисии.</p>
      <p>Освен това 2300 недействителни бюлетини, колкото са отчетени на вота в София, будели притеснение. Той алармира още, че е имало и празни протоколи, издадени от някои секционни комисии само с подпис и печат.</p>
      <p>От щаба на Манолова са подадени 23 сигнала за купени гласове. В секциите в ромските махали вотът бил основно за Фандъкова.</p>
      <p>Според председателя на Инициативния комитет - Никола Вапцаров, Манолова не е успяла да спечели кметската надпревара заради манипулации.<br/> </p>
    </article>
  </body>
</html>