<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/10/news/aramco_dal_17_novembre_via_alla_maxi_ipo_nessuna_indicazione_su_quota_in_vendita_e_forchetta_di_prezzo-240789031/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T17:53:00+00:00"/>
    <meta property="og:title" content="Aramco, dal 17 novembre via alla maxi Ipo. Nessuna indicazione su quota in vendita e forchetta di prezzo"/>
    <meta property="og:description" content="Pubblicato il prospetto in vista della quotazione del gigante petrolifero saudita"/>
  </head>
  <body>
    <article>
      <h1>Aramco, dal 17 novembre via alla maxi Ipo. Nessuna indicazione su quota in vendita e forchetta di prezzo</h1>
      <h2>Pubblicato il prospetto in vista della quotazione del gigante petrolifero saudita</h2>
      <address>
        <time datetime="2019-11-10T17:53:00+00:00">10 Nov 2019, 17:53</time>
      </address>
      <p><b>MILANO -</b> Debutto sempre più vicino per Saudi Aramco. Il gigante petrolifero saudita ha pubblicato nella serata di ieri il prospetto informativo sulla Ipo. Il periodo di offerta per gli investitori inizierà il prossimo 17 novembre e venderà fino allo 0,5% a singoli investitori. Nel documento, lungo oltre 650 pagine, tuttavia, secondo quanto riporta l'agenzia Bloomberg, non vengono forniti dettagli sulla quota che il Gruppo intende collocare sul mercato e la forchetta di prezzo.<br/><br/>Il prospetto stabilisce che il periodo di book-building si aprirà il 17 novembre e durerà fino al 4 dicembre; sempre il 17 inizierà anche il periodo di sottoscrizione, che si chiuderà il 28 novembre; mentre l'indicazione del prezzo di collocamento è prevista il 5 dicembre. Il documento non contiene invece alcuna indicazione sulla valutazione che si punta a raggiungere. Le guidance sul prezzo sono attese la prossima settimana ma, secondo fonti vicine al dossier citate da Bloomberg, si punta ad una valutazione tra 1,6 e 1,8 mila miliardi di dollari.<br/><br/>Nel prospetto il colosso petrolifero saudita elenca anche una serie di rischi legati all'operazione, che sarebbe la più grande Ipo nella storia. Questi rischi vanno dal terrorismo alle interferenze governative, dall'impatto dei cambiamenti climatici sulla domanda alle difficoltà legati agli scambi valutari. Il Governo saudita, che è il solo azionista della società, si impegna inoltre a non vendere azioni aggiuntive durante i 12 mesi successivi alla data iniziale del collocamento.<br/>Gli analisti di 16 banche hanno messo a punto una stima di valutazione della società, riferisce Bloomberg, con una forchetta tra 1,1 mila miliardi di dollari e 2,5 mila miliardi, e un valore medio di 1,75 mila miliardi.</p>
    </article>
  </body>
</html>