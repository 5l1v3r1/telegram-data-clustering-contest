<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639272/%D8%A8%D8%A7-%D9%85%D9%82%D8%A7%D9%88%D9%85%D8%AA-%E2%80%8C%D8%AA%D9%88%D8%B7%D8%A6%D9%87%E2%80%8C%D9%87%D8%A7%DB%8C-%D8%AF%D8%B4%D9%85%D9%86%D8%A7%D9%86-%D8%B1%D8%A7-%D8%AE%D9%86%D8%AB%DB%8C-%D9%85%DB%8C%E2%80%8C%DA%A9%D9%86%DB%8C%D9%85%E2%80%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T17:47:00+00:00"/>
    <meta property="og:title" content="با مقاومت ‌توطئه‌های دشمنان را خنثی می‌کنیم‌"/>
    <meta property="og:description" content="وزیر اطلاعات با اشاره به اینکه در طول ۴۰ سال قبل تمام توطئه‌های دشمنان خنثی شد گفت: توطئه‌های دشمن تنها با ایستادگی و مقاومت خنثی و نقش برآب می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/639272/%D8%A8%D8%A7-%D9%85%D9%82%D8%A7%D9%88%D9%85%D8%AA-%E2%80%8C%D8%AA%D9%88%D8%B7%D8%A6%D9%87%E2%80%8C%D9%87%D8%A7%DB%8C-%D8%AF%D8%B4%D9%85%D9%86%D8%A7%D9%86-%D8%B1%D8%A7-%D8%AE%D9%86%D8%AB%DB%8C-%D9%85%DB%8C%E2%80%8C%DA%A9%D9%86%DB%8C%D9%85%E2%80%8C">با مقاومت ‌توطئه‌های دشمنان را خنثی می‌کنیم‌</a>
      </h1>
      <h2>وزیر اطلاعات با اشاره به اینکه در طول ۴۰ سال قبل تمام توطئه‌های دشمنان خنثی شد گفت: توطئه‌های دشمن تنها با ایستادگی و مقاومت خنثی و نقش برآب می‌شود.</h2>
      <address><time datetime="2019-11-10T17:47:00+00:00">10 Nov 2019, 17:47</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حجت‌الاسلام<b> سید محمود علوی</b> در جمع مردم بهاباد در مسجد جامع این شهر با اشاره به اینکه شهرستان بهاباد ممکن است شهرستانی کوچک باشد اظهار داشت: با این وجود الحمدالله همتی که در مردم این شهرستان وجود دارد، آن را به یک شهرستانی آباد تدبیل کرده است.</p>
      <p> </p>
      <p>وی افزود: افتخار همه ما مسئولین نظام <b>جمهوری اسلامی ایران</b> این است که نوکری مردم را بکنیم چرا که کشور، جمهوری و <b>انقلاب اسلامی</b> مال همین مردم است و با خون فرزندان ایران جان گرفته است.</p>
      <p> </p>
      <p>وزیر اطلاعات با تاکید بر اینکه ما آنچه داریم به برکت اسلام و وجود نازنین نبی مکرم اسلام حضرت محمد مصطفی(ص) است، گفت: اگر امروزه دنیای غرب پیشرفت کرده نتیجه کار پیامبر اسلام است که نور علم و دانش را بر جامعه بشریت تاباند.</p>
      <p> </p>
      <p>علوی با بیان اینکه ما حق پیامبر را ادا نکردیم افزود: پیامبر بشریت را از ظلمت نجات داد و دروازه تمدن را به روی بشریت گشود و امروز ما از برکات علم و دانشی که به نبی مکرم اسلام به روی بشریت تاباند بهره می‌گیریم.</p>
      <p> </p>
      <p>وی ادامه داد: ما امروز به ایام ولادت این پیامبر گرامی و با عظمت شاد هستیم؛ پیامبر ما با شرایط سختی رسالت نبوت و پیامبری خود را شروع کردند و آنقدر اذیت و آزار دیدند که خودشان فرمودند هیچ پیامبری مثل من اذیت نشد.</p>
      <p> </p>
      <p>وزیر اطلاعات تصریح کرد: نبی مکرم اسلام در برابر همه این سختی‌ها و ناملایمات به دستور خداوند متعال استادگی کرد و خداوند متعال هم طبق فرموده و وعده خودش، به آنها پاداش می‌دهد.</p>
      <p> </p>
      <p>علوی خاطرنشان کرد: انقلاب اسلامی ایران به رهبری امام راحل، حیات دوباره‌ای به اسلام داد، بار دیگر اسلام را در دنیا به عنوان دینی که می‌تواند خواستگاه یک انقلاب رهایی بخش و عزت آفرین باشد مطرح کرد.</p>
      <p> </p>
      <p>وی ادامه داد: دشمنان انقلاب در برابر این حرکت صف‌آرایی کردند و آن که با هدایت‌های امام خمینی(ره) و مقام معظم رهبری انقلاب را از پیچ و خم‌ها عبور داد و به موفقیت رسیدیم همان مقاومتی بود که از نبی مکرم اسلام یاد گرفتیم.</p>
      <p> </p>
      <p>وزیر اطلاعات با بیان اینکه با مقاومت است که مردم ایران می‌تواند توطئه‌های دشمنان را خنثی کند گفت: دشمن فکر می‌کرد اگر جلوی فروش نفت ایران را بگیرد سه چهار ماهه ایران از پا در می‌آید و دیگر خبری از جمهوری اسلامی نخواهد بود و اعتقاد داشتند که جمهوری اسلامی ایران جشن چهل سالگی خود را برگزار نمی‌کند.</p>
      <p> </p>
      <p>وی تصریح کرد: با وجود همه این مشکلات، نه تنها جشن 40 سالگی انقلاب برگزار شد، بلکه مقاومت و ایستادگی مردم سبب شد که در کشور به موفقیت‌های بسیاری دست پیدا کنیم.</p>
      <p> </p>
      <p>علوی تصریح کرد: کارشناسان در دنیا معتقد بودند که دولت دیگر نمی‌تواند حقوق و یارانه پرداخت کند و چیزی نمی‌گذرد که مردم بر اثر نبود مواد خوراکی و دیگر نیازهایشان به خیابان می‌ریزند و بساط جمهوری اسلامی  جمع می‌شود اما امروز دنیا شگفت زده است که هیچ یک از این تحلیل‌ها به واقعیت نپیوست.</p>
      <p> </p>
      <p>انتهای پیام/</p>
    </article>
  </body>
</html>