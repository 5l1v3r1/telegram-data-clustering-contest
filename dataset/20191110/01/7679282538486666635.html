<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-graeme-smith-ban-sakte-hain-cricket-south-africa-ke-first-director-2841327.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T01:53:22+00:00"/>
    <meta property="og:title" content="ग्रीम स्मिथ बन सकते हैं दक्षिण अफ्रीका के पहले क्रिकेट निदेशक"/>
    <meta property="og:description" content="पूर्व क्रिकेट कप्तान ग्रीम स्मिथ दक्षिण अफ्रीका के पहले क्रिकेट निदेशक बन सकते हैं। यह पद दक्षिण अफ्रीकी क्रिकेट में 2019 विश्व कप में खराब प्रदर्शन के बाद अस्तित्व में आया है। दक्षिण अफ्रीकी क्रिकेट..."/>
  </head>
  <body>
    <article>
      <h1>ग्रीम स्मिथ बन सकते हैं दक्षिण अफ्रीका के पहले क्रिकेट निदेशक</h1>
      <address><time datetime="2019-11-10T01:53:22+00:00">10 Nov 2019, 01:53</time> by <a rel="author">एजेंसी,जोहानिसबर्ग</a></address>
      <p>पूर्व क्रिकेट कप्तान ग्रीम स्मिथ दक्षिण अफ्रीका के पहले क्रिकेट निदेशक बन सकते हैं। यह पद दक्षिण अफ्रीकी क्रिकेट में 2019 विश्व कप में खराब प्रदर्शन के बाद अस्तित्व में आया है। दक्षिण अफ्रीकी क्रिकेट इतिहास के सबसे सफल कप्तानों में शुमार स्मिथ ने वेबसाइट ईएसपीएनक्रिकइंफो से कहा कि वह उन लोगों में शामिल हैं जिनका इस नए पद के लिए इंटरव्यू लिया गया है। </p>
      <p>दक्षिण अफ्रीकी टीम अब्राहम डिविलियर्स, डेल स्टेन, हाशिम अमला और मोर्ने मॉर्केल जैसे खिलाड़ियों का विकल्प खोज पाने में असमर्थ साबित हो रही है। इसी साल इंग्लैंड में खेले गए विश्व कप में दक्षिण अफ्रीकी टीम ग्रुप दौर से ही बाहर हो गई थी। हाल ही में भारत ने भी दक्षिण अफ्रीका को अपने घर में टेस्ट सीरीज में 3-0 से शिकस्त दी है। </p>
      <p>हाल ही में दक्षिण अफ्रीका के पूर्व कप्तान ग्रीम स्मिथ को क्रिकेट में विशिष्ट उपलब्धियां हासिल करने के लिए मेरिलबॉन क्रिकेट क्लब (एमसीसी) का मानद सदस्य चुना गया है। स्मिथ 22 वर्ष की उम्र में दक्षिण अफ्रीका के सबसे युवा कप्तान बने और देश के लिए कुल 117 टेस्ट मैच खेले हैं। अपने टेस्ट करियर में उन्होंने 48.25 की औसत से 9,265 रन बनाए। </p>
      <h3>
        <a href="https://www.livehindustan.com/cricket/story-ind-vs-ban-nagpur-bangladesh-ke-coach-ne-russell-domingo-ne-batayi-3rd-t20-ki-ranneeti-2841312.html">INDvsBAN: बांग्लादेशी कोच ने बताया, किस रणनीति के साथ नागपुर में उतरेंगे</a>
      </h3>
      <h3>
        <a href="https://www.livehindustan.com/cricket/story-ind-vs-bangladesh-hitman-rohit-sharma-on-the-verge-of-creates-history-with-400-sixes-in-international-cricket-2840724.html">कोई भारतीय नहीं आस-पास, छक्के लगाने के नए कीर्तिमान के करीब 'हिटमैन' रोहित शर्मा</a>
      </h3>
      <p>उन्होंने इस दौरान 27 शतक और 38 अर्धशतक भी जड़े। स्मिथ अपने टेस्ट क्रिकेट में सबसे अधिक रन बनाने वाले अपने देश के तीसरे खिलाड़ी हैं। पूर्व बल्लेबाज स्मिथ 22 साल की उम्र में दक्षिण अफ्रीका के सबसे युवा कप्तान बने। </p>
      <p>उन्होंने टेस्ट मैचों में 27 शतक की मदद से 9265 रन बनाए। स्मिथ को 2004 में विजडन का साल का सर्वश्रेष्ठ क्रिकेटर चुना गया। उन्होंने इंग्लैंड के 2003 दौरे पर पहले दो टेस्ट में दो दोहरे शतक लगाए। उन्होंने लॉर्ड्स पर दूसरे दोहरे शतक के दौरान इस मैदान पर किसी विदेशी खिलाड़ी द्वारा सर्वाधिक स्कोर का रिकॉर्ड बनाया था। स्मिथ ने 259 रन की पारी खेलकर पूर्व महान बल्लेबाज सर डान ब्रैडमैन के 73 साल पुराने रिकॉर्ड को तोड़ा था।</p>
    </article>
  </body>
</html>