<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesi-budou-proti-rusum-hrat-o-vitezstvi-na-karjale/1819243?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T01:02:00+00:00"/>
    <meta property="og:title" content="Češi budou proti Rusům hrát o vítězství na Karjale"/>
    <meta property="og:description" content="Helsinky - Čeští hokejisté dnes mohou podruhé vyhrát turnaj Karjala. Na závěr úvodního dílu Euro Hockey Tour se v Helsinkách utkají s Ruskem a dvoubodový zisk jim dá jistotu celkového prvenství. Dosud na Karjale zvítězili jen před sedmi lety."/>
  </head>
  <body>
    <article>
      <h1>Češi budou proti Rusům hrát o vítězství na Karjale</h1>
      <address><time datetime="2019-11-10T01:02:00+00:00">10 Nov 2019, 01:02</time> by <a rel="author" href="http://www.ctk.cz/" target="_blank">ČTK</a></address>
      <p>Helsinky - Čeští hokejisté dnes mohou podruhé vyhrát turnaj Karjala. Na závěr úvodního dílu Euro Hockey Tour se v Helsinkách utkají s Ruskem a dvoubodový zisk jim dá jistotu celkového prvenství. Dosud na Karjale zvítězili jen před sedmi lety.</p>
      <p>Svěřenci trenéra Miloše Říhy zahájili sezonu výhrou 3:1 nad Švédskem a v sobotu porazili také mistry světa Finy 3:2 po samostatných nájezdech. Sborná zahájila porážkou 3:4 s Finskem a dnes udolala rovněž v nájezdech Švédy. Díky tomu může i výběr kouče Alexeje Kudašova stále ještě pomýšlet na vítězství v turnaji.</p>
      <p>"Dneska vyhráli v nájezdech, budou odpočatější. Dnes byli horší než ten minulý zápas, ale zápasy ČR - Rusko mají vždy takový náboj... Rusové budou chtít určitě vyhrát. Taktiku zvolíme tak, abychom ten zápas i turnaj vyhráli," řekl trenér českého mužstva Miloš Říha starší.</p>
      <p>Potvrdil, že touží po úspěchu. "Jak jsme avizovali už na té první tiskové konferenci, chceme vyhrávat a budeme jezdit vyhrávat. Chceme hráče učit vyhrávat. A každý hráč, který je tady v té kabině, tak chce vyhrát. To je důležité pro nás, ale i pro celý český hokej, aby nás zase ostatní brali vážněji a měli z nás trošku respekt," prohlásil Říha.</p>
      <p>Sestavu neprozradil. Pokud se s kolegy bude držet původního plánu, v brance dostane příležitost Karel Vejmelka. "Mám to v hlavě, gólmana i obranu, jen si ještě nejsem jistý v útoku, kde mám dva otazníky. Musíme si na to sednout. Každopádně do sestavy dáme vhodně typy hráčů, kteří tam budou patřit," uvedl Říha.</p>
      <p>Zápas s Ruskem začne ve 12:30. Utkáním proti sborné uzavírali čeští hokejisté minulou sezonu, na mistrovství světa v Bratislavě v duelu o bronzové medaile podlehli Rusům 2:3 po samostatných nájezdech.</p>
      <p>
        <b>Tabulka turnaje:</b>
      </p>
      <ul>
        <li>1. | <b>ČR</b> | 2 | 1 | 1 | 0 | 0 | 6:3 | 5</li>
        <li>2. | Finsko | 2 | 1 | 0 | 1 | 0 | 6:6 | 4</li>
        <li>3. | Rusko | 2 | 0 | 1 | 0 | 1 | 8:8 | 2</li>
        <li>4. | Švédsko | 2 | 0 | 0 | 1 | 1 | 5:8 | 1</li>
      </ul>
    </article>
  </body>
</html>