<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740877"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T01:02:00+00:00"/>
    <meta property="og:title" content="โจ๋ห้าวเป้งไม่สนกฎหมาย ตะลุมบอลคาไอซียูรพ.อ่างทอง"/>
    <meta property="og:description" content="เอาอีกแล้ว! วัยรุ่นตีกันในสถานบันเทิงไม่พอ ย้ายมาซัดกันต่อในรพ.โดยไม่แคร์กฎหมายบ้านเมือง เผยเพิ่งมีเหตุไปเมื่อเดือนกันยายน แต่ก็ยังมามีเรื่องในรพ.เดิมอีกจนได้"/>
  </head>
  <body>
    <article>
      <h1>โจ๋ห้าวเป้งไม่สนกฎหมาย ตะลุมบอลคาไอซียูรพ.อ่างทอง</h1>
      <address>
        <time datetime="2019-11-10T01:02:00+00:00">10 Nov 2019, 01:02</time>
      </address>
      <p>
        <b>เอาอีกแล้ว! วัยรุ่นตีกันในสถานบันเทิงไม่พอ ย้ายมาซัดกันต่อในรพ.โดยไม่แคร์กฎหมายบ้านเมือง เผยเพิ่งมีเหตุไปเมื่อเดือนกันยายน แต่ก็ยังมามีเรื่องในรพ.เดิมอีกจนได้</b>
      </p>
      <p>เมื่อวันที่ 10 พ.ย. ตำรวจสภ.เมืองอ่างทอง รับแจ้งมีเหตุกลุ่มวัยรุ่นยกพวกตีกันภายในห้องฉุกเฉิน รพ.อ่างทอง จึงรีบประสานกำลังเข้าตรวจสอบเมื่อไปถึงพบวัยรุ่นมากกว่า 20 รายกำลังชกต่อยกันอย่างดุเดือด เจ้าหน้าที่พยายามเข้าห้ามปรามแต่ก็ไม่เป็นผล จนกระทั่งกำลังเสริมมาถึงทำให้ทั้งสองฝ่ายต่างแยกย้ายออกจากกัน ท่ามกลางวัยรุ่นหญิงและชายอีกหลายคน ต่างแสดงความไม่พอใจด่าทอเจ้าหน้าที่รพ.และตำรวจที่เข้ามาห้ามปราม ภายหลังเหตุการณ์ผ่านไปประมาณ 1 ชม.จึงสามารถควบคุมสถานการณ์เอาไว้ได้ <br/><br/>ทั้งนี้สืบเนื่องจาก เวลา 01.00 น. ของวันเดียวกันนี้ ทางตำรวจรับแจ้งมีเหตุวัยรุ่นทะเลาะวิวาทกันในสถานบันเทิงตัวเมืองอ่างทอง ภายหลังนำตัวคนเจ็บส่งรพ. แต่ปรากฏว่ากลุ่มวัยรุ่นทั้งสองฝ่ายต่างมาเจอกันอีกทำให้เกิดมีปากเสียงด่าทอกันก่อนลงไม้ลงมือตะลุมบอลกันอย่างดุเดือดโดยไม่แคร์ว่าสถานที่ดังกล่าวจะเป็นพื้นที่โรงพยาบาลแต่อย่างใด โดยหลังจากนี้ทางตำรวจจะได้ติดตามหาตัวบุคคลที่ก่อเหตุจากกล้องวงจรปิดต่อไป สำหรับเหตุวิวาทดังกล่าว มีพยานซึ่งเป็นญาติผู้บาดเจ็บให้การระบุว่ามาจากวัยรุ่นรายหนึ่งไปสะดุดขาวัยรุ่นคู่กรณี แต่กลับไม่อภัยให้กัน แล้วยังหาเรื่องตีกันจนบาดเจ็บดังกล่าว  นอกจากนี้ในพื้นที่ รพ.อ่างทอง นั้น ก็เพิ่งจะมีข่าวเหตุทะเลาะวิวาทกันหน้ารพ.เมื่อเดือนกันยายนที่ผ่านมา และมาเกิดเรื่องลักษณะเดียวกันในรพ.เดิมจนได้.<br/> </p>
    </article>
  </body>
</html>