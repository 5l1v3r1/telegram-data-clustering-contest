<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/740791"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T01:00:00+00:00"/>
    <meta property="og:title" content="เอ็มจี แซดเอส อีวี รักษ์โลก...งบถึงจองเลย"/>
    <meta property="og:description" content="แซดเอส อีวี เป็นรถพลังงานไฟฟ้า 100% รุ่นแรกจากค่ายเอ็มจีที่ใช้โครงสร้างตัวถังร่วมกับเอสยูวีรุ่นเล็ก แซดเอส 1.5 ลิตร ด้วยค่าตัว 1.19 ล้านบาท “เดลินิวส์ยานยนต์” พาไปทดลองขับ เอ็มจี แซดเอส อีวี กันบนเส้นทางจาก กรุงเทพฯ-พัทยาใต้"/>
  </head>
  <body>
    <article>
      <h1>เอ็มจี แซดเอส อีวี รักษ์โลก...งบถึงจองเลย</h1>
      <address>
        <time datetime="2019-11-10T01:00:00+00:00">10 Nov 2019, 01:00</time>
      </address>
      <figure>
        <img src="https://www.dailynews.co.th/admin/upload/20191109/news_BuBMtntoOc143607_533.jpg?v=20191112089"/>
      </figure>
      <p>
        <b>แซดเอส อีวี เป็นรถพลังงานไฟฟ้า 100% รุ่นแรกจากค่ายเอ็มจีที่ใช้โครงสร้างตัวถังร่วมกับเอสยูวีรุ่นเล็ก แซดเอส 1.5 ลิตร ด้วยค่าตัว 1.19 ล้านบาท “เดลินิวส์ยานยนต์” พาไปทดลองขับ เอ็มจี แซดเอส อีวี กันบนเส้นทางจาก กรุงเทพฯ-พัทยาใต้</b>
      </p>
      <p><b>แซดเอส อีวี</b> เป็นรถพลังงานไฟฟ้า 100% รุ่นแรกจากค่ายเอ็มจีที่ใช้โครงสร้างตัวถังร่วมกับเอสยูวีรุ่นเล็ก แซดเอส 1.5 ลิตร ด้วยค่าตัว 1.19 ล้านบาท ถูกที่สุดในบรรดารถพลังงานไฟฟ้า 100% ที่ขายอยู่ แต่ในด้านสมรรถนะการขับขี่นั้นจะเป็นอย่างไรและมีความยุ่งยากในการใช้งานหรือไม่ อาทิตย์นี้ <b>“เดลินิวส์ยานยนต์”</b> พาไปทดลองขับ<b> เอ็มจี แซดเอส อีวี </b>กันบนเส้นทางจาก กรุงเทพฯ-พัทยาใต้</p>
      <figure>
        <img src="https://www.dailynews.co.th/admin/upload/20191109/news_mSShxhLpeM143607_533.jpg?v=20191112089?v=1264"/>
      </figure>
      <p>สำหรับทริปนี้เริ่มต้นที่ศูนย์ทดลองขับรถเอ็มจี ถนนศรีนครินทร์ โดยใช้ช่วงแรก เอ็มจี แซดเอส อีวี ที่ขับในทริปนี้ได้รับการชาร์จพลังงานไฟฟ้าจนเต็มโดยการชาร์จไฟแบบธรรมดาผ่านเครื่องชาร์จแบบ MG Home Charger (ราคาร่วมค่าติดตั้งอยู่ที่ประมาณ 65,000 บาท) ซึ่งจะใช้เวลาชาร์จไฟจาก 0-100% ประมาณ 6.5 ชม. และมีระยะทางในการวิ่งได้ไกลประมาณ 337  กม. แต่ในการใช้งานจริง ๆ นั้นระยะทางที่วิ่งได้อาจจะน้อยกว่านี้ด้วยปัจจัยหลาย ๆ อย่างเช่นเลือกขับในโหมดสปอร์ต วิธีการขับคือถ้าเร่งแซงบ่อย  ๆ ก็จะกินไฟเพิ่มขึ้นกว่าการขับด้วยความเร็วคงที่หรือในสภาพการจราจรที่ติดขัด แม้รถจะไม่วิ่งแต่ไฟฟ้าจากแบตเตอรี่ก็ยังถูกจ่ายไปยังระบบปรับอากาศ เครื่องเสียง ไฟแสงสว่าง ทั้งหมดนี้มีผลทำให้ระยะการวิ่งลดลงทั้งนั้น</p>
      <figure>
        <img src="https://www.dailynews.co.th/admin/upload/20191109/news_qdkLSfhbnG143607_533.jpg?v=20191112089?v=8213"/>
      </figure>
      <p>การใช้งานไม่มีอะไรยุ่งยากเมื่อผู้ขับกดปุ่มสตาร์ตแล้วก็สามารถเลือกตำแหน่งการขับเคลื่อนต่าง ๆ ที่มีอยู่ 3 ตำแหน่งคือดี (D) เพื่อเดินหน้าอาร์ (R) เพื่อถอยหลัง หรือเอ็น (N) เพื่อเข้าเกียร์ว่าง ได้โดยการหมุนปุ่มที่อยู่บนคอน โซลกลาง และถ้ากดปุ่มลงก็จะเป็นการเลือกตำแหน่งพี (P) (จอดแบบเข็นรถไม่ได้) ส่วนโหมดที่ใช้ในการขับนั้นมีให้เลือกได้ 3 แบบ คือ แมนนวล สปอร์ต และ อีโค นอกจากนี้ยังมีปุ่ม KERS MODE สำหรับใช้ตั้งค่าในการชาร์จไฟกลับไปยังแบตเตอรี่เมื่อยกคันเร่งหรือเหยียบเบรกได้ 3 ระดับ คือมาก ปานกลาง และน้อยสุด ประโยชน์อีกอย่างปุ่ม KERS MODE ก็คือ ช่วยเพิ่มแรงในการชะลอความเร็วของรถเมื่อผู้ขับถอนคันเร่งซึ่งคล้าย ๆ กับการใช้เกียร์ต่ำเพื่อชะลอความเร็วขณะลงเขา</p>
      <figure>
        <img src="https://www.dailynews.co.th/admin/upload/20191109/news_ePYpGFAROg143608_533.jpg?v=20191112089?v=8089"/>
      </figure>
      <p>อย่างไรก็ตามเท่าที่ได้ลองขับพบว่าเอ็มจี แซดเอส อีวี เป็นรถที่ขับสนุก สามารถทำอัตราเร่งออกตัวและเร่งแซงได้ว่องไวกว่าแซดเอส 1.5 อย่างชัดเจน การกันเสียงภายนอกเข้าห้องโดยสารก็เงียบมาก พวงมาลัยไฟฟ้าตอบสนองได้แม่นยำและมีน้ำหนักที่กำลังดี (ในโหมดแมนนวล) การทำงานของช่วงล่างให้การยึดเกาะถนนที่มั่นคงแม้จะเข้าโค้งด้วยความเร็วสูง ๆ ก็มีอาการโคลงเคลงที่ไม่มากซึ่งเป็นผลมาจากการติดตั้งชุดแบตเตอรี่ไว้ใต้ท้องรถ ส่งผลให้จุดศูนย์ถ่วงของรถอยู่ในระดับที่ต่ำ</p>
      <figure>
        <img src="https://www.dailynews.co.th/admin/upload/20191109/news_vWtVqRWsLY143608_533.jpg?v=20191112089?v=2985"/>
      </figure>
      <p>ทางด้านของการใช้พลังงานหลังจากขับรถมาได้ระยะทาง 116 กม. ซึ่งใกล้จะถึงด่านสุดท้ายของถนนมอเตอร์เวย์สาย 7 จอแสดงข้อมูลของรถบอกว่ามีไฟในแบตเตอรี่เหลืออยู่อีกประมาณ 44% ซึ่งพอที่จะให้วิ่งต่อไดอีก 122 กม. ดังนั้นถ้าบวกระยะที่วิ่งมากับระยะที่วิ่งต่อได้แล้วก็แสดงว่าทริปนี้ถ้าวิ่งกันจนไฟหมดเลยก็น่าจะได้ระยะไม่เกิน 250 กม. หรือน้อยกว่ามาตรฐานโรงงานอยู่ถึง 80 กม.</p>
      <figure>
        <img src="https://www.dailynews.co.th/admin/upload/20191109/news_RiSnWlqtnQ143608_533.jpg?v=20191112089?v=9419"/>
      </figure>
      <p>สำหรับจุดหมายปลายทางของทริปนี้ จบลงที่ถนนพัทยาใต้ ระยะทางรวมประมาณ 133 กม. โดยยังมีไฟเหลืออยู่ในแบตเตอรี่อีก 37% ส่วนสาเหตุที่ต้องมาจบทริปที่นี่ก็เพราะมีสถานีชาร์จไฟแบบเร็วที่จะใช้เวลาชาร์จไฟจาก 0-80% ในระยะเวลา 30 นาที หลังจากทำการชาร์จไฟเป็นเวลา 20 นาที รถเอ็มจี แซดเอส อีวี ที่ใช้ขับมาก็ได้พลังไฟฟ้าเพิ่มขึ้นมาอยู่ที่ระดับ 82% หรือใช้วิ่งต่อไปได้อีก 235 กม. มากพอสำหรับการขับกลับไปยังศูนย์ทดลองขับรถเอ็มจี ถนนศรีนครินทร์ และยังมีพลังงานไฟฟ้าเหลืออยู่ในแบตเตอรี่อีก 30% </p>
      <figure>
        <img src="https://www.dailynews.co.th/admin/upload/20191109/news_mQEDihLvlT143609_533.jpg?v=20191112089?v=9414"/>
      </figure>
      <p>โดยรวมเรื่องความสะดวกสบาย สมรรถนะการขับขี่และมาตรฐานความปลอดภัยของเอ็มจี แซดเอส อีวี อยู่ในระดับที่เกือบได้คะแนนเต็ม ถ้าไม่ขาดที่เท้าแขนกลางกับที่วางแก้วน้ำตรงเบาะหลัง ส่วนความคุ้มค่านั้นพูดตรง ๆ ราคายังแพงไปเมื่อคิดว่าตัวแซดเอส 1.5 ลิตรที่ถูกกว่า 4-5 แสนบาท ก็ให้ความสะดวกสบายที่ไม่แตกต่าง แม้สมรรถนะจะด้อยกว่า แต่ก็ดีพอสำหรับการใช้งานปกติ และมีความยุ่งยากเรื่องพลังงานน้อยกว่า จริง ๆ แล้วโลกก็รักนะ แต่ถ้าราคานี้ก็สุดปลายมือสอย ส่วนใครรักษ์โลกและไม่มีปัญหาเรื่องงบก็จัดเลย.</p>
      <figure>
        <img src="https://www.dailynews.co.th/admin/upload/20191109/news_jlJoACoEJH143609_533.jpg?v=20191112089?v=4688"/>
      </figure>
      <p>-------------------------<br/>สมฤกษ์ รื่นสัมฤทธิ์.</p>
    </article>
  </body>
</html>