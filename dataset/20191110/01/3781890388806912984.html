<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740856"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T01:00:00+00:00"/>
    <meta property="og:title" content="ขอบคุณแทนหนูน้อยมือกุด เศรษฐีอาสาดูแลตลอดชีวิต"/>
    <meta property="og:description" content="สัปดาห์นี้ติดตามความคืบหน้าหนูน้อยวัย 6 ขวบพิการมือกุด เหตุนอนผิงไฟคลายหนาว พลิกตัวพลาดไฟไหม้มือต้องตัดทิ้ง สุดเศร้าแม่ตาย พ่อทิ้ง อาศัยอยู่กับยาย ล่าสุดเศรษฐีใจดีอาสาดูแลตลอดชีวิต"/>
  </head>
  <body>
    <article>
      <h1>ขอบคุณแทนหนูน้อยมือกุด เศรษฐีอาสาดูแลตลอดชีวิต</h1>
      <address>
        <time datetime="2019-11-10T01:00:00+00:00">10 Nov 2019, 01:00</time>
      </address>
      <p>
        <b>สัปดาห์นี้ติดตามความคืบหน้าหนูน้อยวัย 6 ขวบพิการมือกุด เหตุนอนผิงไฟคลายหนาว พลิกตัวพลาดไฟไหม้มือต้องตัดทิ้ง สุดเศร้าแม่ตาย พ่อทิ้ง อาศัยอยู่กับยาย ล่าสุดเศรษฐีใจดีอาสาดูแลตลอดชีวิต</b>
      </p>
      <p>นับเป็นอีกเรื่องราวที่น่าสงสารและทำเอาน้ำตาไหลออกมาได้จริง ๆ หลังจากมีการแชร์ข้อความและรูปภาพเกี่ยวกับหนูน้อยวัยเพียง 6 ขวบ เธอเป็นเด็กหญิงที่กำลังเรียนในชั้นอนุบาล 2 แต่กลับมีชีวิตที่สุดแสนเวทนา ด้วยสภาพร่างกายที่ต้องสูญเสียอวัยวะสำคัญไป เพราะเธอพิการ <b>“ข้อมือขวาขาด”</b> จากอุบัติเหตุ ซ้ำยังกำพร้าแม่ และปัจจุบันต้องอาศัยอยู่กับ <b>“นางจอแว หยกภู”</b> ผู้เป็นยายวัย 55 ปีอย่างลำบาก<br/> <br/>เรื่องราวชีวิตของหนูน้อยผู้น่าสงสารรายนี้ ได้รับการเปิดเผยจาก <b>“นายสัตวแพทย์สมชาย ศิริเทพทรงกลด”</b> คุณหมอผู้มีจิตอาสา และมักจะเดินทางไปในถิ่นทุรกันดารเพื่อช่วยเหลือชาวบ้านให้มีความเป็นอยู่ที่ดีขึ้น ซึ่งช่วงต้นเดือนพ.ย. คุณหมอสมชายได้เดินทางไปที่บ้านขุนตื่น ต.สบโขง อ.อมก๋อย จ.เชียงใหม่ ณ บ้านเลขที่ 81 หมู่ 4 ต.สบโขง อ.อมก๋อย จ.เชียงใหม่ ได้ไปพบกับหนูน้อยวัย 6 ขวบ จึงเดินทางไปยังโรงเรียนบ้านขุนตื่น เพื่อสอบถามข้อเท็จจริงทั้งหมด<br/> </p>
      <figure>
        <img src="https://www.dailynews.co.th/admin/upload/20191109/news_FkVISCBKqv235930_533.jpg?v=20191115097?v=1704"/>
      </figure>
      <p>นายศรัญ โศจิอรุณ ครูที่สอนเด็กหญิง บอกให้ฟังว่า หนูน้อยคนนี้เป็นเด็กพิการข้อมือขวาขาด เนื่องจากช่วงหน้าหนาวชาวบ้านก็มักจะนอนผิงไฟเพื่อคลายความหนาวและให้ความอบอุ่นแก่ร่างกาย แต่ในขณะที่ยายและหลานนอนหลับ หนูน้อยพลิกตัวและมือขวากลับไปถูกไฟไหม้จนได้รับบาดเจ็บ ทว่าไร้เงินรักษาจึงปล่อยให้แผลรักษาตัวตามยถากรรม<br/> <br/>แน่นอนว่า…บ้านของเธออยู่ห่างไกลจากโรงพยาบาลมาก แผลที่มีน้ำเหลืองลุกลามกัดกินเนื้อจนเน่าตาย จนในที่สุดจึงได้นำส่งโรงพยาบาล และแพทย์ลงความเห็นว่า…จำเป็นต้อง <b>“ตัดข้อมือทิ้ง”</b> เพื่อรักษาชีวิตไว้ เธอจึงกลายเป็นผู้พิการตั้งแต่อายุประมาณ 10 เดือน และยังมีแผลเป็นตามลำตัวและใบหน้าอีกด้วย<br/> <br/>อย่างไรก็ตาม ด้วยฐานะทางบ้านเด็กที่ค่อนข้างยากจนเป็นมาก และเธอก็ยังเป็นเด็กกำพร้าแม่ เธอได้สูญเสียผู้เป็นแม่ไปตั้งแต่อายุได้ 4 เดือน ส่วนพ่อมีครอบครัวใหม่ ผู้เป็นยายยายจึงรับภาระเลี้ยงดูเพียงลำพัง ประกอบกับหมู่บ้านอยู่ในถิ่นทุรกันดาร ทางโรงเรียนบ้านขุนตื่น รู้สึกเป็นห่วง จึงอนุญาตให้เด็กเป็นนักเรียนประจำกินนอนอยู่ที่โรงเรียน เพื่อช่วยแบ่งเบาภาระครอบครัวในการดูแล<br/> </p>
      <figure>
        <img src="https://www.dailynews.co.th/admin/upload/20191109/news_kKpugUsaEA235931_533.jpg?v=20191115097?v=1861"/>
      </figure>
      <p><b><i>“ตอนนี้น้องกินนอนอยู่ที่โรงเรียน หากผู้ใจบุญมีจิตเมตตาต้องการช่วยเหลือติดต่อได้ที่โรงเรียนบ้านขุนตื่น ช่วยน้องเขาหน่อยเถอะครับ หนูน้อยมีชีวิตอยู่อย่างทรมานจริง ๆ</i></b><b><i>”</i></b> ครูศรัณ กล่าว<br/> <br/>คุณหมอสมชาย แจ้งผ่านเฟซบุ๊กให้ทราบว่า <i>“ขอบคุณทุกกำลังใจที่ช่วยไลค์ ช่วยแชร์ ช่วยคอมเมนต์นะครับ ไม่น่าเชื่อว่าที่ทุกคนช่วยกันนี้ จะสามารถเปลี่ยนแปลงชีวิตของเด็กคนหนึ่งให้เป็นไปในทางที่ดีขึ้นได้อย่างมากมายเลยครับ...ช่วงนี้น้องไม่ค่อยว่างนะครับ เพราะหลาย ๆ หน่วยงานเข้าไปพบและรับตัวไปตลอด”</i></p>
      <figure>
        <img src="https://www.dailynews.co.th/admin/upload/20191109/news_GmekLZpMot235930_533.jpg?v=20191115097?v=3733"/>
      </figure>
      <p>ล่าสุดหลายหน่วยงานเมื่อทราบข่าว เดินทางเข้าไปที่โรงเรียนฯ และปรึกษากันแล้วว่าจะเปิดบัญชีเป็นกองทุนให้กับเด็กหญิงคนนี้ ทำให้ธารน้ำใจที่ทราบข่าวพร้อมใจกันสมทบทุนคนละเล็กละน้อย และมียอดโอนเงินเข้ามาในบัญชีกว่า 300,000 บาทแล้ว<br/> <br/>คุณหมอสมชาย ทิ้งท้ายไว้ว่า “นี่ก็คงเป็นเหตุผลหนึ่ง ที่ทำให้ผมยังทำจิตอาสาอยู่ให้ถึงทุกวันนี้ครับ ก็คือเมื่อผมเสียสละเวลาในชีวิตส่วนตัวนิดหน่อย หรือแค่โพสต์เฟซบุ๊กออกไป แต่หลาย ๆ ชีวิตได้รับความช่วยเหลือและมีการเปลี่ยนแปลงไปในทางที่ดีขึ้นอย่างเหลือเชื่อ อย่างเช่นน้องคนนี้ปัจจุบันมีคนเข้าไปช่วยเยอะมากครับ ๆ และมีมหาเศรษฐีท่านหนึ่งรับอาสาที่จะมอบเงินเดือนให้น้องทุกเดือนตลอดชีวิตอีกด้วยครับ ดีใจแทนน้องด้วยจริง ๆ และขออโหสิให้ทุกคนที่ด่าผมเรื่องน้องคนนี้นะครับ”<br/>...............................................<br/>คอลัมน์ :<mark> <b>นิยายชีวิตอาทิตย์สไตล์</b></mark><br/>โดย <mark><b>“ทวีลาภ บวกทอง”</b></mark><br/>ข้อมูลภาพ : <b>@ร่วมด้วยช่วยกันนะครับ กับหมอสมชาย<br/></b><br/><a href="https://www.dailynews.co.th/article/%E0%B8%99%E0%B8%B4%E0%B8%A2%E0%B8%B2%E0%B8%A2%E0%B8%8A%E0%B8%B5%E0%B8%A7%E0%B8%B4%E0%B8%95"><b>คลิกติดตามอ่านคอลัมน์นิยายได้ทั้งหมดที่นี่</b></a></p>
    </article>
  </body>
</html>