<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/dette-omradet-kan-utlose-blodbad/71801214"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T01:08:32+00:00"/>
    <meta property="og:title" content="Dette området kan utløse blodbad"/>
    <meta property="og:description" content="I hundrevis av år har hinduer og muslimer kranglet om det hellige området. Nå har Høyesterett satt et endelig punktum."/>
  </head>
  <body>
    <article>
      <h1>Dette området kan utløse blodbad</h1>
      <h2>I hundrevis av år har hinduer og muslimer kranglet om det hellige området. Nå har Høyesterett satt et endelig punktum.</h2>
      <address><time datetime="2019-11-10T01:08:32+00:00">10 Nov 2019, 01:08</time> by <a rel="author">Angelica Hagen</a></address>
      <p>Indisk Høyesterett besluttet lørdag at det kan bygges et hindutempel i den hellige byen Ayodhya i New Delhi.</p>
      <p>Det skriver <a href="https://edition.cnn.com/2019/11/08/asia/ayodhya-dispute-india-ruling-intl-hnk/index.html">CNN</a>.</p>
      <p>Et område i byen, på litt over 11 200 kvadratmeter, har skapt splid mellom muslimer og hinduer i hundrevis av år.</p>
      <p>
        <b>Det fryktes at avgjørelsen vil skape blodige kamper, og sikkerheten i området er derfor hevet betraktelig. Det er blant annet forbudt å oppholde seg i grupper på mer enn fire personer.</b>
      </p>
      <p>I tillegg overvåkes sosiale medier i frykt for misinformasjon som kan lede til vold. Ifølge AP er det opprettet en sikkerhetssone på 550 kilometer øst i New Delhi, der det er satt inn mer enn 5000 paramilitære styrker.</p>
      <figure>
        <img src="https://dbstatic.no/71801435.jpg?imageId=71801435&amp;width=1024&amp;height=615"/>
        <figcaption><b>SIKKERHET:</b> Politiet patruljerer flere steder i Ayodhya etter Høyesteretts avgjørelse. Foto: Manjunath Kiran / AFP / NTB scanpix Vis mer</figcaption>
      </figure>
      <h3>2000 døde</h3>
      <p>Muslimene har ment at området tilhører dem, fordi Babri Masjid-moskeen var plassert der fra 1528 til 1992.</p>
      <p>Da gikk ekstremistiske hinduer til angrep på moskeen, som utløste noen av de blodigste kampene i India noensinne. Mer enn 2000 mennesker døde.</p>
      <p>Hinduene hevder at moskeen ble bygget på ruinene av et gammelt hindutempel, og at det er der Lord Rama, en av de mest respekterte gudene i hinduismen, ble født.</p>
      <p>Nå skal de bygge et tempel til guden Rama i Ayodhya.</p>
      <p>
        <b>- Krangelen har påvirket generasjoner. Men nå som det har kommet en avgjørelse, må vi tåle at en ny generasjon, med en ny start, vil delta i oppbyggingen av et nytt India, sier statsminister Narendra Modi på en pressekonferanse.</b>
      </p>
      <p>Det er bevist at det har vært protester om eierskapet siden 1800-tallet.</p>
      <p>For å avgjøre hvem som er rettmessig eier av området ble Høyesterett bedt om å vurdere gamle tekster, en 500 år gammel dagbok skrevet av en Mughal-keiser, reiseskildringer fra middelalderen, samt arkeologiske dokumenter.</p>
      <figure>
        <img src="https://dbstatic.no/71801497.jpg?imageId=71801497&amp;width=1024&amp;height=615"/>
        <figcaption><b>FEIRER:</b> Hinduene er glade over avgjørelsen, og mange har tatt til gatene for å feire. Foto: Sam Panthaky / AFP / NTB scanpix Vis mer</figcaption>
      </figure>
      <h3>- Ikke fornøyd</h3>
      <p>I 2010 besluttet Allahabad lagmannsrett at området skulle deles likt mellom tre grupperinger: muslimske Sunni Waqf Board, og de to hindu-organisasjonene Nirmohi Akhara og Ram Lalla Virajman.</p>
      <p>Dette var ingen av partene fornøyd med, og saken ble anket til Høyesterett.</p>
      <p>Sunni Waqf Board ønsket å gjenoppbygge moskeen som ble ødelagt i 1992, og har argumentert for at det ikke finnes bevis på at det var noe tempel på stedet før moskeen ble bygget.</p>
      <p>Dette er Høyesterett uenig i. De har gitt muslimene et alternativt område på fem dekar.</p>
      <p>Advokat Zafaryab Jilani, som representerer muslimene, har uttalt at de ikke er fornøyd med avgjørelsen, men at de respekterer den.</p>
      <p>- Vi oppfordrer nasjonen til å opprettholde fred og ro, og at vi unngår store protester, sier han.</p>
    </article>
  </body>
</html>