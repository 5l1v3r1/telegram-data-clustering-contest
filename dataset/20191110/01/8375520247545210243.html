<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/goncharuk-pidbiv-tizhnevi-pidsumki-diyalnosti-kabminu-638929.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T01:29:19+00:00"/>
    <meta property="og:title" content="Гончарук підбив тижневі підсумки діяльності Кабміну"/>
    <meta property="og:description" content="На цьому тижні уряд заборонив ввезення в Україну залізничних вагонів з РФ з 20 листопада 2019 року"/>
  </head>
  <body>
    <article>
      <h1>Гончарук підбив тижневі підсумки діяльності Кабміну</h1>
      <address>
        <time datetime="2019-11-10T01:29:19+00:00">10 Nov 2019, 01:29</time>
      </address>
      <h4>На цьому тижні уряд заборонив ввезення в Україну залізничних вагонів з РФ з 20 листопада 2019 року</h4>
      <p>Прем'єр-міністр України Олексій Гончарук розказав, чого вдалося досягти уряду у своїй діяльності протягом цього тижня.</p>
      <p>Про це він зазначив у Facebook.</p>
      <p>«Україна побила власний рекорд у сфері економіки та фінансів — портфель облігацій внутрішньої державної позики (ОВДП) України, які перебувають у власності нерезидентів, збільшився до 100,99 млрд грн. Завдяки попиту іноземних інвесторів нам вдалося суттєво знизити ставки запозичень і продовжити строк обігу державних облігацій», - зазначив прем'єр і нагадав, що на аукціонах з продажу ОВДП Мінфін уперше з травня розмістив 4-річні ОВДП і залучив до бюджету 3,14 млрд грн.</p>
      <p>Крім того, уряд ухвалив проєкт бюджету-2020 до другого читання.</p>
      <p>«Медицина, освіта, інфраструктура — ми на провідні галузі заклали рекордні суми», - додав Гончарук.</p>
      <p>Також на цьому тижні уряд заборонив ввезення в Україну залізничних вагонів з РФ з 20 листопада 2019 року, а не 1 березня 2020, як передбачалось раніше. Миколаївський бронетанковий завод включили до переліку об’єктів, які не підлягають приватизації.</p>
      <p>Також Гончарук нагадав, що уряд виділив 1,2 млрд грн на термомодернізацію понад 2000 будинків.</p>
      <p>«Знайшли гроші на ремонт об'їзної дороги біля Львова та міжнародної траси Київ – Одеса. Закупимо 822 патрульні машини для маленьких міст і селищ», - повідомив він.</p>
      <p>Гончарук також згадав про представлення нового голови Державної служби геології та надр Романа Опімаха. «Більше держава не має втрачати колосальні кошти на корумповані ліцензії з видобутку надр, які належать за Конституцією народу, а де-факто осідають у вигляді яхт і вілл чиновників закордоном. У Держгеонадрах тепер мають конкретну ціль: за 2 місяці все оцифрувати і виставити на прозорі аукціони лоти з надрокористування. Звісно, «на вихід» — усім «схематозникам» і «рєшалам», - запевнив прем'єр.</p>
    </article>
  </body>
</html>