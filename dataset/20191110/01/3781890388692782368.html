<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740876"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T01:08:00+00:00"/>
    <meta property="og:title" content="เยอรมนีรำลึก 30 ปีการล่มสลายของกำแพงเบอร์ลิน"/>
    <meta property="og:description" content="เยอรมนีจัดพิธีรำลึกครบรอบ 30 ปี การล่มสลายของกำแพงเบอร์ลิน สัญลักษณ์ของการแบ่งแยกทางการเมืองของยุโรปในยุคสงครามเย็น และเป็นจุดเริ่มต้นสู่การรวมเยอรมนีตะวันออกกับเยอรมนีตะวันตกอย่างเป็นทางการ"/>
  </head>
  <body>
    <article>
      <h1>เยอรมนีรำลึก 30 ปีการล่มสลายของกำแพงเบอร์ลิน</h1>
      <address>
        <time datetime="2019-11-10T01:08:00+00:00">10 Nov 2019, 01:08</time>
      </address>
      <p>
        <b>เยอรมนีจัดพิธีรำลึกครบรอบ 30 ปี การล่มสลายของกำแพงเบอร์ลิน สัญลักษณ์ของการแบ่งแยกทางการเมืองของยุโรปในยุคสงครามเย็น และเป็นจุดเริ่มต้นสู่การรวมเยอรมนีตะวันออกกับเยอรมนีตะวันตกอย่างเป็นทางการ</b>
      </p>
      <p>สำนักข่าวต่างประเทศรายงานจากกรุงเบอร์ลิน ประเทศเยอรมนี เมื่อวันที่ 10 พ.ย. ว่าประธานาธิบดีแฟรงก์ วอลเตอร์-ชไตน์ไมเออร์ กล่าวสุนทรพจน์ที่ประตูบรันเดนบัวร์ก ในกรุงเบอร์ลิน เมื่อวันเสาร์ เนื่องในวาระครบรอบ 30 ปี การล่มสลายของกำแพงเบอร์ลิน เมื่อวันที่ 9 พ.ย. 2532 ด้วยการโจมตีสหรัฐโดยตรง ว่ารัฐบาลวอชิงตันมีบทบาทอย่างมากในทลายการแบ่งแยกระหว่างเยอรมนีตะวันตกกับเยอรมนีตะวันออก ผ่านการทำลายกำแพงเบอร์ลิน อย่างไรก็ตาม รัฐบาลวอชิงตันชุดปัจจุบันกลับสร้างกำแพงแห่งใหม่ขึ้นมา โดยเป็น "กำแพงที่มองไม่เห็น" ซึ่งขัดขวางความร่วมมือในการสรรสร้างประชาธิปไตยและเสรีภาพ เพื่อขจัดแนวคิดอัตตานิยม ความเคารพและให้เกียรติซึ่งกันและกัน เขาจึงหวังว่าสหรัฐจะกลับมา "ให้เกียรติ" พันธมิตร "ในระดับที่เท่าเทียมกัน<br/> </p>
      <figure>
        <iframe data-src="https://twitter.com/dw_politics/status/1193239160741650435?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/dw_politics/status/1193123504583008257?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191110/news_rWZjtHlnhZ081848_533.jpg?v=20191110174?v=7633"/>
      </figure>
      <p><b>ประธานาธิบดีแฟรงก์ วอลเตอร์-ชไตน์ไมเออร์ กล่าวสุนทรพจน์ที่ประตูบรันเดนบัวร์ก ในวาระครบรอบ 3 ทศวรรษ การล่มสลายของกำแพงเบอร์ลิน</b><br/> <br/>ขณะเดียวกัน ชไตน์ไมเออร์กล่าวขอบคุณพันธมิตรในยุโรปตะวันออก ไม่ว่าจะเป็นโปแลนด์ ฮังการี และสาธารณรัฐเช็ก ซึ่งมีส่วนสำคัญในการช่วยเหลือการรวมชาติอย่างสันติของเยอรมนี โดยผู้นำของทุกประเทศเหล่านั้นได้รับเชิญให้เข้าร่วมในพิธีด้วย ด้านนายกรัฐมนตรีอังเกลา แมร์เคิล ซึ่งเติบโตในภูมิภาคที่เป็นอดีตเยอรมนีตะวันออก กล่าวว่ากำแพงเบอร์ลิน "คือประวัติศาสตร์"  ซึ่งมอบบทเรียนครั้งสำคัญให้แก่มนุษยชาติว่า "ไม่มีกำแพงใด" สามารถขวางกั้นความต้องการเสรีภาพของประชาชนได้ และ "ไม่มีกำแพงใดสูงเกินเอื้อม" ในการทำลายเพื่อยุติการแบ่งแยกในทุกด้าน นอกจากนี้ แมร์เคิลยกย่องผู้เสียชีวิตและผู้ที่ถูกคุมขังจากการพยายามข้ามกำแพงเบอร์ลินในสมัยสงครามเย็น พร้อมทั้งกล่าวด้วยว่า แม้กำแพงเบอร์ลินล่มสลายไปนานแล้ว แต่การต่อสู้เพื่อ "เสรีภาพที่แท้จริง" บนโลกใบนี้ "ยังไม่จบสิ้น"</p>
      <figure>
        <img src="https://www.dailynews.co.th/admin/upload/20191110/news_LwabjTpQbr082209_533.jpg?v=20191110174?v=5089"/>
      </figure>
      <p><b>นายกรัฐมนตรีอังเกลา แมร์เคิล จุดเทียนไว้อาลัยให้กับผู้เสียชีวิต ที่อนุสรณ์สถานกำแพงเบอร์ลิน<br/></b> </p>
      <figure>
        <iframe data-src="https://twitter.com/dw_politics/status/1193167151517118465?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/dwnews/status/1193100651447947264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>แม้ถ้อยแถลงของประมุขและผู้นำรัฐบาลเยอรมนีส่งสัญญาณถึงสหรัฐในหลายประเด็น แต่ประธานาธิบดีโดนัลด์ ทรัมป์ มีข้อความสารมายังรัฐบาลเยอรมนี ร่วมแสดงความรำลึกการล่มสลายของกำแพงเบอร์ลิน และสหรัฐจะเดินหน้าร่วมมือทุกด้านกับเยอรมนี ซึ่งเป็นหนึ่งในพันธมิตรที่ยอดเยี่ยมของรัฐบาลวอชิงตัน เพื่อแสดงให้โลกได้ประจักษ์ว่า "เปลวเพลิงแห่งเสรีภาพยังคงลุกโชน" เพื่อนำทางสู่ความหวังและโอกาสในการสร้างสันติภาพ.<br/><br/><b>เครดิตภาพ : REUTERS, AP</b></p>
    </article>
  </body>
</html>