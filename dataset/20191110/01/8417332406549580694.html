<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/10/Demonstranter-stormet-to-statseide-medier-i-Bolivia-20357618.ece"/>
    <meta property="og:site_name" content="adressa.no"/>
    <meta property="article:published_time" content="2019-11-10T01:50:02+00:00"/>
    <meta property="og:title" content="Demonstranter stormet to statseide medier i Bolivia"/>
    <meta property="og:description" content="Regjeringskritiske demonstranter i Bolivia stormet natt til søndag redaksjonslokalene til en radiokanal og en tv-stasjon som begge er statseid."/>
  </head>
  <body>
    <article>
      <h1>Demonstranter stormet to statseide medier i Bolivia</h1>
      <address><time datetime="2019-11-10T01:50:02+00:00">10 Nov 2019, 01:50</time> by <a rel="author">(NTB) NTB-AFP-DPA</a></address>
      <p>Regjeringskritiske demonstranter i Bolivia stormet natt til søndag redaksjonslokalene til en radiokanal og en tv-stasjon som begge er statseid.</p>
      <aside><a href="https://www.adressa.no/nyheter/utenriks/2019/11/10/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/10/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/10/javascript:void(0);">Del denne artikkelen på e-post</a></aside>
      <p>Demonstrantene anklager mediene for å løpe den sittende presidenten Evo Morales' ærend. Natt til søndag norsk tid tvang demonstrantene de ansatte i radiostasjonen Radio Patria Nueva og Bolivia TV til å stanse sendingene. Videre måtte alle de ansatte forlate redaksjonene.</p>
      <p>– Vi ble satt på gaten med tvang etter å ha blitt truet fra personer som sto utenfor redaksjonen, sier redaktør Ivan Manaldo i Radio Patria Nueva.</p>
      <h3>Inviterte paven</h3>
      <p>Om lag 40 ansatte ble sett forlate bygningen hvor begge de statseide mediene holder til. Samtidig befant omtrent 300 demonstranter seg på utsiden og ropte mot journalistene.</p>
      <p>– De sier at de forsvarer demokratiet, men de oppfører seg som om de var i et diktatur, skrev president Morales om aksjonistene på Twitter.</p>
      <p>Morales innkalte lørdag opposisjonspartiene til samtaler om den dramatiske situasjonen i landet. Han inviterte også paven, menneskerettighetsgrupper og internasjonale organisasjoner til å ta stilling til et «opprop mot antidemokratiske grupper som har startet et statskupp i Bolivia».</p>
      <p>Fredag forlot mange politifolk sin post og tok offentlig parti med opposisjonen i flere byer i landet.</p>
      <h3>Valgfusk</h3>
      <p>Bolivia har blitt kastet ut i et politisk kaos etter at Morales, som har sittet ved makten siden 2006, for tre uker siden vant første runde av presidentvalget. Anklagene om valgfusk oppsto da stemmetellingen uten forklaring ble satt på pause i et døgn. Valgresultatet ga Morales akkurat nok stemmer til å slippe en valgrunde nummer to.</p>
      <p>Morales' hovedutfordrer Carlos Mesa krever en andre valgrunde. Luis Fernando Camacho, som leder den delen av opposisjonen som har tilhold i Santa Cruz-regionen, krever at Morales går av.</p>
      <p>Fredag meldte nyhetsbyrået Reuters at regjeringen sa en revisjon av valget vil være klar tidlig neste uke. Denne kan enten kan støtte president Morales seier eller åpne døren for en ny avstemning.</p>
      <p>(©NTB)</p>
    </article>
  </body>
</html>