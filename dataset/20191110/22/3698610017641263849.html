<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zagorodnyuk-zvernuv-uvagu-na-sprobi-boyovikiv-zirvati-rozvedennya-sil-u-zoni-oos-329154_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T22:49:00+00:00"/>
    <meta property="og:title" content="Загороднюк звернув увагу на спроби бойовиків зірвати розведення сил у зоні ООС"/>
    <meta property="og:description" content="Міністр оборони запевнив, що ситуація знаходиться під контролем."/>
  </head>
  <body>
    <article>
      <h1>Загороднюк звернув увагу на спроби бойовиків зірвати розведення сил у зоні ООС</h1>
      <h2>Міністр оборони запевнив, що ситуація знаходиться під контролем.</h2>
      <address>
        <time datetime="2019-11-10T22:49:00+00:00">10 Nov 2019, 22:49</time>
      </address>
      <p>Українська сторона дотримується плану розведення сил і засобів у зоні проведення операції Об'єднаних сил, а <b><a href="https://dt.ua/UKRAINE/boyoviki-zirvali-rozvedennya-sil-bilya-petrivskogo-shtab-oos-328939_.html">бойовики російсько-окупаційних формувань намагаються зірвати процес</a></b>, заявив міністр оборони України Олексій Загороднюк.</p>
      <p>"З нашої сторони все розвивається керовано. Звичайно, терористи намагаються зірвати процес - це те, що ми вже можемо бачити", - розповів Загороднюк в ефірі телеканалу "1+1" в неділю ввечері, 10 листопада.</p>
      <p>Міністр підкреслив, що відведення ЗСУ із займаних позицій здійснюється згідно з планом, із забезпеченням безпеки українських військовослужбовців і під контролем ОБСЄ.</p>
      <p>"У нас є сім днів тиші. Ми проводимо розведення за планом. Воно йде за контрольованим сценарієм", - пояснив він.</p>
      <p>Загороднюк запевнив, що в разі порушення противником умов розведення українські бійці зможуть відновити своє тактичне положення.</p>
      <p>"Ми можемо протягом дуже короткого часу повернутися на наші позиції. У нас такі сценарії відпрацьовані, ми знаємо, що робити у такому випадку", - заявив очільник Міноборони.</p>
      <p>Він також підкреслив, що жоден з цих сценаріїв не передбачає капітуляції.</p>
      <figure>
        <iframe src="https://www.youtube.com/embed/GHRQqv0Zs6E" width="640" height="360" data-service="Youtube" scrolling="no"/>
      </figure>
      <p>Як повідомлялося, опівдні 9 листопада почалося <b><a href="https://dt.ua/UKRAINE/u-shtabi-oos-rozpovili-podrobici-rozvedennya-sil-bilya-petrivskogo-329076_.html">розведення військ у районі Богданівки і Петрівського на Донеччині</a></b>. Відведенню підлягають 42 українських бійці і три бойових машини піхоти. Військовослужбовці мають відійти на 1 км від своїх позицій і зайняти нові.</p>
      <p>З 29 по 31 жовтня тривало <b><a href="https://dt.ua/UKRAINE/shtab-oos-nazvav-chas-i-datu-rozvedennya-v-zolotomu-327719_.html">розведення в районі Золотого на Луганщині</a></b>. Займані позиції залишив 21 військовослужбовець Збройних сил України. Відведення ЗСУ почалося незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків.</p>
      <p>У червні, ще до узгодження чергового "хлібного перемир'я", <b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">українські підрозділи під контролем ОБСЄ були відведені від Станиці Луганської</a></b>.</p>
      <p>Детальніше про відведення підрозділів Об'єднаних сил із займаних позицій і прогнозовані наслідки цього кроку читайте в матеріалі Юрія Бутусова <b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">"Війна Зеленського: чи можна зупинити Путіна розведенням?"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3Rzbi51YS8=">ТСН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>