<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18549015-suma-uriasa-pentru-care-au-fost-scoase-la-vanzare-sosetele-folosite-de-michael-jackson-in-primul-moonwalk"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Suma uriaşă pentru care au fost scoase la vânzare şosetele folosite de Michael Jackson în primul ''moonwalk''"/>
    <meta property="og:description" content="Şosetele decorate cu cristale folosite de Michael Jackson pentru primul dans"/>
  </head>
  <body>
    <article>
      <h1>Suma uriaşă pentru care au fost scoase la vânzare şosetele folosite de Michael Jackson în primul ''moonwalk''</h1>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18549015/1/michael-jackson-live-in-bucharest-the-dangerous-tour-22-10-scree.png"/>
      </figure>
      <p>Şosetele decorate cu cristale folosite de Michael Jackson pentru primul dans "moonwalk", în 1983, sunt scoase la vânzare pentru o sumă cuprinsă între 1 - 2 milioane de dolari, la o licitaţie organizată online.</p>
      <p>Şosetele au fost purtate de Michael Jackson pentru o reprezentaţie a piesei sale "Billie Jean", inclusă într-o emisiune TV specială difuzată în 1983, "Motown 25: Yesterday, Today, Forever", potrivit Mediafax.</p>
      <p>La începutul anilor '80, Jackson s-a impus ca o figură dominantă în muzica pop, devenind primul showman afro-american intens promovat de MTV. Popularitatea videoclipurilor sale, precum "Thriller", "Beat It" şi "Billie Jean", au ajutat la impunerea pe piaţă a postului de televiziune, încă nou la acea vreme. Atât în clipuri, cât şi pe scenă, Jackson a făcut celebre o serie de tehnici de dans elaborate, precum faimosul "moonwalk".</p>
      <p>Şosetele sunt scoase la licitaţie ca parte a colecţiei Frank DiLeo, producătorul muzical care i-a fost manager lui Michael Jackson între anii 1984 - 1989 şi care i-a obţinut starului un contract cu casa Epic Records. Şosetele sunt însoţite de o scrisoare prin care Michael îşi exprimă recunoştinţa faţă de Frank pentru că l-a sprijinit în timpul faimosului său turneu Victory, din 1984.</p>
      <figure>
        <iframe src="https://www.youtube.com/embed/AXDwBoCs_lw" width="560" height="315" data-service="Youtube" scrolling="no"/>
      </figure>
      <p>Licitaţia va avea loc în perioada 13 - 22 noiembrie.</p>
      <p>Michael Jackson a murit la vârsta de 50 de ani, pe 25 iunie 2009, în urma unei intoxicaţii grave cu propofol, un anestezic puternic utilizat în spitale, pe care starul îl folosea la domiciliu ca somnifer, cu complicitatea medicului Conrad Murray. Decesul a survenit în perioada în care artistul american se afla la Los Angeles şi efectua repetiţii intense pentru ultimul său turneu din carieră, intitulat "This Is It Tour", care ar fi trebuit să debuteze în iulie 2009 la Londra.</p>
      <related>
        <a href="https://www.descopera.ro/dnews/18463054-elton-john-michael-jackson-a-fost-bolnav-psihic-in-ultimii-ani-din-viata"/>
      </related>
      <related>
        <a href="https://www.descopera.ro/dnews/18412344-mostenirea-ramasa-de-la-michael-jackson-a-generat-in-10-ani-o-suma-uriasa"/>
      </related>
      <related>
        <a href="https://www.descopera.ro/dnews/18338977-marlon-brando-l-a-facut-pe-michael-jackson-sa-planga-si-l-a-intrebat-de-ce-prefera-copiii"/>
      </related>
      <related>
        <a href="https://www.descopera.ro/dnews/18188472-michael-jackson-la-fel-de-popular-la-zece-ani-de-la-deces-in-ciuda-scandalurilor-sexuale"/>
      </related>
      <related>
        <a href="https://www.descopera.ro/dnews/18177060-copiii-lui-michael-jackson-poarta-in-coliere-cenusa-regelui-pop"/>
      </related>
      <related>
        <a href="https://www.descopera.ro/dnews/17941530-copiii-lui-michael-jackson-nu-sunt-ai-lui-dezvaluirile-facute-de-mama-lor"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18463054-elton-john-michael-jackson-a-fost-bolnav-psihic-in-ultimii-ani-din-viata"/>
        <a href="https://www.descopera.ro/dnews/18412344-mostenirea-ramasa-de-la-michael-jackson-a-generat-in-10-ani-o-suma-uriasa"/>
        <a href="https://www.descopera.ro/dnews/18338977-marlon-brando-l-a-facut-pe-michael-jackson-sa-planga-si-l-a-intrebat-de-ce-prefera-copiii"/>
        <a href="https://www.descopera.ro/dnews/18188472-michael-jackson-la-fel-de-popular-la-zece-ani-de-la-deces-in-ciuda-scandalurilor-sexuale"/>
      </related>
    </article>
  </body>
</html>