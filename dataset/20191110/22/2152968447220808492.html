<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/10/prikliuchi-glasuvaneto-v-kontinentalnata-chast-na-ispaniia.429163"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T22:31:00+00:00"/>
    <meta property="og:title" content="Приключи гласуването в континенталната част на Испания"/>
    <meta property="og:description" content="Проучванията сочат, че управляващите социалисти отново печелят | Dnes.bg"/>
  </head>
  <body>
    <article>
      <h1>Приключи гласуването в континенталната част на Испания</h1>
      <h2>Проучванията сочат, че управляващите социалисти отново печелят</h2>
      <address><time datetime="2019-11-10T22:31:00+00:00">10 Nov 2019, 22:31</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Приключи гласуването на изборите в континенталната част на Испания, въпреки че избирателните секции на Канарските острови ще останат отворени с час по-дълго от тези на континента, предаде Асошиейтед прес.</p>
      <p>Десните и левите партии в Испания се бориха ожесточено за правото да сформират следващото правителство. Според проучване на Испанското радио и телевизия (РТВЕ), публикувано след затварянето на избирателните секции, управляващите социалисти са на път да спечелят, но ще бъдат още по-далеч от сформирането на управляваща коалиция.</p>
      <p>Проучването, в което са участвали над 13 000 гласоподаватели, показва, че Испания може отново да изпадне в политическа патова ситуация.</p>
      <p>На изборите през април социалистите спечелиха 123 места в долната камара на парламента, с 53 по-малко от необходимите им, припомня АП.</p>
      <p>Към 18 ч. местно време бяха гласували 56,86 на сто от гласоподавателите, което показва спад на избирателната активност. Според анализатори по-ниската избирателна активност обикновено има по-сериозно отражение върху постиженията на партиите от лявата част на политическия спектър. (БТА)</p>
    </article>
  </body>
</html>