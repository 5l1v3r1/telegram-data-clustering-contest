<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/10/v-rumyniia-shte-ima-vtori-tur-na-prezidentskite-izbori.429165"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T22:46:00+00:00"/>
    <meta property="og:title" content="В Румъния ще има втори тур на президентските избори"/>
    <meta property="og:description" content="На балотаж отиват Клаус Йоханис и Виорика Дънчила | Dnes.bg"/>
  </head>
  <body>
    <article>
      <h1>В Румъния ще има втори тур на президентските избори</h1>
      <h2>На балотаж отиват Клаус Йоханис и Виорика Дънчила</h2>
      <address><time datetime="2019-11-10T22:46:00+00:00">10 Nov 2019, 22:46</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Румънският държавен глава Клаус Йоханис печели първия тур на президентските избори днес и вероятно ще се изправи на балотаж срещу бившия премиер Виорика Дънчила на 24 ноември. Това сочат данни от допитвания на излизане от избирателните секции в Румъния, съобщават румънските и световните информационни агенции.</p>
      <p>Според екзитпол на социологическите агенции Курс и Авангард Клаус Йоханис е спечелил 39 процента от гласовете, а Виорика Дънчила - 22,5 на сто.</p>
      <p>На трето място с 16,4 процента се класира лидерът на третата парламентарна сила "Съюз за спасение на Румъния" Дан Барна, а на четвърто - независимият кандидат Мирча Дякону със 7,9 на сто, информира БТА.</p>
      <p>Според екзитпол на агенция ИРЕС, цитиран от Ройтерс, Йоханис е получил 38,7 процента, следван от Дънчила с 22 на сто. Дан Барна отново е на трето място с 16,1 процента.</p>
      <p>Данните на Централното избирателно бюро, което се очаква да съобщи първи официални резултати от вота в понеделник сутринта, показаха избирателна активност от 48 процента. Румънците, живеещи в чужбина, демонстрираха висока активност - около 660 000 души са гласували през трите дни, в които можеха да направят това. Ройтерс отбелязва, че гласовете на диаспората не са включени в данните от екзитпол=<br/> </p>
    </article>
  </body>
</html>