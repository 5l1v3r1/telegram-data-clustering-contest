<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/dybala-reddet-juventus/71803825"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T22:10:45+00:00"/>
    <meta property="og:title" content="Dybala reddet Juventus"/>
    <meta property="og:description" content="Paulo Dybala kom inn som innbytter og sto bak kampens eneste mål da Juventus slo Milan 1-0 i italiensk fotball søndag."/>
  </head>
  <body>
    <article>
      <h1>Dybala reddet Juventus</h1>
      <h2>Paulo Dybala kom inn som innbytter og sto bak kampens eneste mål da Juventus slo Milan 1-0 i italiensk fotball søndag.</h2>
      <address><time datetime="2019-11-10T22:10:45+00:00">10 Nov 2019, 22:10</time> by <a rel="author">NTB I</a></address>
      <p>Argentinske Dybala ble matchvinner med sin scoring 13 minutter før full tid. Lagkameraten og landsmannen Gonzalo Higuain sørget for forarbeidet.</p>
      <p>Dermed slo Juventus tilbake etter at Inter klatret til topps på tabellen i Serie A med lørdagens 2-1-seier over Hellas Verona.</p>
      <p>Milan-spillerne kjempet samtidig godt søndag og hadde fortjent ett poeng på bortebane. I stedet måtte klubben fra motehovedstaden reise tomhendt hjem fra Torino.</p>
      <p>Tapet var det sjuende for Milan denne sesongen. Etter 12 spilte kamper har storklubben 13 lag foran seg på tabellen.</p>
      <p>Cristiano Ronaldo var med i startoppstillingen til Juventus søndag til tross for at han slet med kneproblemer i oppkjøringen til kampen.</p>
      <p>Portugiseren var imidlertid en skygge av seg selv og ble byttet ut etter en times spill. Inn kom matchvinner Dybala.</p>
    </article>
  </body>
</html>