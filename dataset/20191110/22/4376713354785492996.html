<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_11/roma-ministro-lamorgese-comunita-ebraica-preoccupa-linguaggio-d-odio-eb406142-047c-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Roma, ministro Lamorgese alla Comunità ebraica: «Preoccupa linguaggio d’odio»"/>
    <meta property="og:description" content="Il ministro dell’Interno dopo aver parlato con Ruth Dureghello, presidente della Comunità ebraica di Roma, e il rabbino capo Riccardo Di Segni"/>
  </head>
  <body>
    <article>
      <h1>Roma, ministro Lamorgese alla Comunità ebraica: «Preoccupa linguaggio d’odio»</h1>
      <h2>Il ministro dell’Interno dopo aver parlato con Ruth Dureghello, presidente della Comunità ebraica di Roma, e il rabbino capo Riccardo Di Segni: «L’Italia è un paese sicuro perché abbiamo sempre tenuto viva la memoria»</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Redazione Roma</a></address>
      <p>«Sono onorata di essere qui, per me questa visita è stata di un tempismo non voluto, questa giornata era stata programmata parecchi giorni fa, sono lieta corrisponda a un periodo dove fa tanto discutere il problema dell’odio, dell’antisemitismo, desta un po’ di preoccupazione questo linguaggio d’odio. È di questi giorni il caso della <a href="https://roma.corriere.it/notizie/cronaca/19_novembre_10/i-sindaci-d-italia-si-ritrovano-milano-fascia-tricolore-liliana-segre-e115b3aa-03cf-11ea-a09d-144c1806035c.shtml">senatrice Segre</a>, della quale mi onoro di essere amica, e della commissione» per il contrasto all’odio e all’antisemitismo «votata solo da una parte dei parlamentari». Lo ha detto la ministra dell’Interno, Luciana Lamorgese, al termine dell’incontro con Ruth Dureghello, presidente della Comunità ebraica di Roma, e il rabbino capo Riccardo Di Segni. Dureghello ha sottolineato che «è stato un incontro cordiale, amichevole, abbiamo parlato di contrasto all’antisemitismo, presidio sul territorio. Abbiamo avuto l’occasione di ringraziare il ministro per il lavoro delle forze dell’ordine che nel quotidiano si preoccupano di tutelare e garantire le istituzioni ebraiche».</p>
      <h4>«In Italia sicurezza perché manteniamo viva memoria»</h4>
      <p>«Sono onorata di essere qui», ha aggiunto Lamorgese. «L’Italia è uno di quei paesi dove c’è maggiore sicurezza, non abbiamo mai abbassato la guardia, questo perché manteniamo viva la memoria. Oggi è il momento di scelte positive. Il nostro obiettivo è quello del senso di responsabilità delle istituzioni, di fare delle scelte positive: stare con gli altri, creare senso di comunità - ha aggiunto Lamorgese -, dai linguaggi violenti possono venire azioni violente, e questo noi lo dobbiamo evitare». Noemi Di Segni ha invitato ad «arginare l’odio dilagante fatto di monosillabi e anonimato. Non basta agire con interventi di polizia, ma occorre ripensare l’impianto legislativo e il codice penale, capire cosa è l’apologia del fascismo, l’aggravante razziale e l’antisemitismo». Per il rabbino capo «la visita della ministra Lamorgese non fa che sottolineare l’attenzione verso questi temi. Questo è un luogo vivo, dove ci si incontra non solo per pregare ma anche per studiare, noi non siamo un problema di sicurezza noi siamo una presenza valoriale, siamo qui da più di 2 mila anni, portiamo fermento, portiamo ricchezza, combattiamo chi queste differenze le vuole annullare».</p>
    </article>
  </body>
</html>