<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_11/insulti-razzisti-taison-fa-balotelli-ma-viene-espulso-dall-arbitro-ff635b7e-045a-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Insulti razzisti, Taison come Balotelli: lancia il pallone ma viene espulso dall’arbitro"/>
    <meta property="og:description" content="Buu in Dinamo Kiev-Shakhtar: il brasiliano mostra il dito medio e poi spara il pallone in curva, ma il direttore di gara lo espelle"/>
  </head>
  <body>
    <article>
      <h1>Insulti razzisti, Taison come Balotelli: lancia il pallone ma viene espulso dall’arbitro</h1>
      <h2>Buu contro il giocatore di colore in Dinamo Kiev-Shakhtar: il brasiliano prima mostra il dito medio e poi spara il pallone in curva, ma il direttore di gara lo espelle</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Salvatore Riggio</a></address>
      <p>Il razzismo non smette di infestare il calcio. C’è un caso Mario Balotelli anche in Ucraina. Nel big match tra Dinamo Kiev e Shakhtar, Taison ha reagito ai beceri ululati dei tifosi avversari. Succede tutto al minuto 75. Agli ennesimo cori contro di lui, Taison ha mostrato il dito medio e scagliato il pallone verso chi lo insultava, rimediando addirittura un cartellino rosso. Mentre l’arbitro sospendeva il match, il brasiliano è scoppiato a piangere e con lui anche Dentinho, suo compagno di squadra. I giocatori della Dinamo hanno cercato di consolarli, ma non è stato facile per niente.</p>
      <h4>Da 9 anni in Ucraina</h4>
      <p>E pensare che Taison gioca in Ucraina addirittura dal 2010. Dopo aver lasciato il Brasile, il 31enne ha indossato per due anni e mezzo la maglia del Metalist prima di trasferirsi allo Shakhtar, con il quale in sei stagioni e mezzo ha collezionato 238 presenze (42 le reti). L’ennesimo episodio triste accade a una settimana dal gesto di Balotelli al Bentegodi di Verona. Immagini che hanno fatto il giro del mondo e che potrebbero aver dato il coraggio a Taison di ribellarsi a questo continuo scempio. Non si è fatta attendere la condanna della Dinamo Kiev: «Il calcio non è un luogo di razzismo #NoToRacism».</p>
    </article>
  </body>
</html>