<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_11/terremoto-francia-fermati-reattori-nucleari-una-centrale-sud-paese-a56aafa2-04b7-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Terremoto in Francia, fermati reattori nucleari per i controlli di una centrale nel Sud del Paese"/>
    <meta property="og:description" content="In mattinata un forte terremoto tra Montpellier e Lione"/>
  </head>
  <body>
    <article>
      <h1>Terremoto in Francia, fermati reattori nucleari per i controlli di una centrale nel Sud del Paese</h1>
      <h2>Lunedì mattina un forte terremoto tra Montpellier e Lione: quattro persone rimaste ferite. La scossa più forte in Francia dal 2003, secondo gli esperti</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Redazione Online</a></address>
      <p>I reattori 2, 3 e 4 della centrale nucleare di Cruas-Meysse, nell’Ardeche — zona del sud della Francia — saranno «momentaneamente fermati» per controlli dopo il forte terremoto di lunedì mattina. La scossa di magnitudo 5.4 ha avuto come epicentro una zona a sud di Montelimar — nella Drome — ma è stata avvertita fino a Montpellier e Lione.</p>
      <h4>Non ci sono danni apparenti</h4>
      <p>I reattori saranno «fermati nelle prossime ore» aveva precisato ieri l la società responsabile degli impianti EDF per un «esame approfondito» dopo il terremoto che ha provocato il ferimento di 4 persone (una in modo grave). Per gli esperti si è trattato della scossa più forte in Francia dal 2003. Il prefetto Hugues Moutouh, in una conferenza stampa, ha precisato che «la soglia di vibrazione sismica ha fatto scattare un allarme su una sola delle 5 spie presenti sul sito. Non è stato constatato alcun danno sugli edifici e gli impianti funzionano normalmente. Tuttavia, conformemente alla procedura di sicurezza e di precauzione stabilita dall’operatore nucleare - ha precisato il prefetto - nelle prossime ore ci sarà un fermo dei reattori per consentire un’analisi approfondita degli impianti». L’ASN, Autorità francese per la sicurezza nucleare, ha assicurato che il terremoto «non ha provocato alcun danno apparente» ai siti nucleari ma che EDF deve calcolare «l’impatto» preciso.</p>
      <h4>I feriti</h4>
      <p>Dei 4 feriti, tre hanno subito le conseguenze di una «crisi di panico», mentre una ha riportato gravi conseguenze per il crollo di un'impalcatura. Olivier Peverelli, il sindaco di Teil, paese vicino a Montelimar, la città dove il terremoto è stato avvertito con maggior forza, ha detto che due campanili «stanno per cadere» e l'ultimo piano del Comune è inaccessibile a causa della caduta dei soffitti. Ha annunciato di aver aperto tre palestre per ospitare fra le 400 e le 500 persone che, nel timore di crolli, non vogliono trascorrere la notte in casa.</p>
    </article>
  </body>
</html>