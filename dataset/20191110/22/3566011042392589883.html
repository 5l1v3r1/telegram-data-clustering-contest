<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546304.html/%D8%B7%D8%B1%D8%AD-%D9%87%D8%A7%DB%8C-%D8%B3%D9%81%D8%B1-%D9%82%D8%A8%D9%84%DB%8C-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C-%D8%AF%D8%B1-%DB%8C%D8%B2%D8%AF-%D8%AA%DA%A9%D9%85%DB%8C%D9%84-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T22:36:00+00:00"/>
    <meta property="og:title" content="طرح های سفر قبلی ریاست جمهوری در یزد تکمیل شود"/>
    <meta property="og:description" content="رئیس جمهور در نشست خبری خود در یزد"/>
  </head>
  <body>
    <article>
      <h1>طرح های سفر قبلی ریاست جمهوری در یزد تکمیل شود</h1>
      <h2>رئیس جمهور:</h2>
      <address>
        <time datetime="2019-11-10T22:36:00+00:00">10 Nov 2019, 22:36</time>
      </address>
      <p>رئیس جمهور در نشست خبری خود در یزد 'گفت: طرح هایی که در سفر قبلی قول داده شده و هنوز انجام نشده باید تکمیل شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، رئیس جمهور امشب در نشست خبری خود که در پایان سفر به یزد در سالن برق شهید عباسپور برگزار شد، گفت: فقط در بخش صنعت 3500 میلیارد تومان طرح افتتاح می شود که این به معنای یک تحول بسیار بزرگ است.</p>
      <p>حسن روحانی ادامه داد: آنچه که ما به مردم در این سفر وعده دادیم دو پروژه بزرگ بود که یکی مربوط به آب استان و یکی هم مربوط به راه آهن می شود.</p>
      <p>وی افزود: مسئله راه آهن و اتصال راه آهن یزد به اقلید و شیراز بسیار اهمیت دارد.</p>
      <p>وی خاطرنشان کرد: در زمینه آب تصمیمات مهمی در دولت و شورای آب هم برای تامین آب آشامیدنی مردم در 30 سال آینده و هم برای تامین آب بخش صنعت و احتمالا کشاورزی اتخاذ شده که هدیه ما به مردم این دو طرح مهم بوده است.</p>
      <p>روحانی اذعان داشت: طرح هایی هم که در سفر قبلی قول داده شده و هنوز انجام نشده باید تکمیل شود.</p>
      <p>رئیس جمهور ابراز داشت: ما پروژه های نیمه تمام در این استان داریم. برخی از این پروژه ها مربوط به سفر قبلی است که برای تکمیل آن ها اعتبار تخصیص داده ایم. اما در مورد بقیه طرح ها کار خوبی بانک ها انجام دادند. 14 بانک اعتبار بسیار خوبی در حدود 60 هزار میلیارد تومان برای استان در نظر گرفتند و این طرح ها می توانند از این اعتبار استفاده کنند.</p>
      <p>وی گفت: اصل اینکه یزد جاذبه مردم استان های دیگر و حتی اتباع غیر ایرانی را دارد مثبت است. یزد به عنوان یک قطب جاذبه درمانی است. البته در استان فارس و تهران هم این هست و استان های دیگر هم دارند این جاذبه را پیدا می کنند.</p>
      <p>روحانی با بیان اینکه هر چه در توان دولت باشد کمک می کنیم ادامه داد: ما در بخش بهداشت و درمان در همین سفر علاوه بر بودجه هایی که تخصیص داده بودیم در آخرین لحظات یک سی میلیارد تومانی هم اضافه کردیم.</p>
      <p>وی اضافه کرد: الان صنعت دانش بنیان مهم ترین صنعتی است که می شود نام برد و این استان این ظرفیت را دارد. شرکت های دانش بنیان بهترین محل جذب فارغ التحصیلان دانشگاهی ما هستند.</p>
      <p>روحانی اظهار کرد: در زمینه آب تصمیمات خوبی با مشارکت بخش خصوصی برای استان در نظر گرفته شده است. هم برای آب آشامیدنی طرح خوبی در نظر گرفته شده است و هم برای صنعت که بخش خصوصی باید وارد شود. معمولا جایی که بخش خصوصی وارد می شود صندوق توسعه ملی هم وارد می شود.</p>
      <p>رئیس جمهور تاکید کرد: خوشبختانه در میراث فرهنگی هم امروز بخش خصوصی خیلی فعال است. اما در بخش گردشگری اعتبارات متمرکز در یک جا نیست. یعنی همین راه آهن یا تامین آب در مسئله گردشگری تاثیر دارد. فقط وزارت میراث فرهنگی نیست که باید همه اعتبارات به آن اختصاص یابد؛ بلکه همه بخش ها در کنار هم در این زمینه تاثیر دارند و این موضوع مسیر مناسبی برای اشتغال جوانان  و نسل تحصیلکرده است.</p>
      <p>وی ابراز داشت: رابطه سیاسی ما با دنیا خودش عامل بزرگی برای گردشگری است. مثلاً ما برای یک کشور ویزا را برمی داریم، خودش در گردشگری تاثیر دارد، یا ارتباطاتی که ما با همسایگان داریم در گردشگری تاثیر دارد. یزد جاذبه بسیار خوبی داشته و این جاذبه روز به روز بهتر هم می شود. این دیوارهای کاهگلی جاذبه خاصی دارد بادگیرهای یزد جاذبه خاصی دارد.</p>
      <p>انتهای پیام/</p>
    </article>
  </body>
</html>