<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_11/federer-monumento-strada-berrettini-823e8cb4-04bd-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Federer, il monumento sulla strada di Berrettini"/>
    <meta property="og:description" content="Martedì la sfida-spareggio, il coach Santopadre: «Il dazio con Roger lo ha già pagato, può sentirsi leggero»"/>
  </head>
  <body>
    <article>
      <h1>Federer, il monumento sulla strada di Berrettini</h1>
      <h2>Martedì la sfida-spareggio, il coach Santopadre: «Il dazio con Roger lo ha già pagato, può sentirsi leggero»</h2>
      <address>
        <time datetime="2019-11-10T22:00:00+00:00">10 Nov 2019, 22:00</time>
      </address>
      <p>Undici anni fa, Roma, inverno. «Vedo questo ragazzino pallido. Lungo ma non troppo. Bravo senza eccessi. Non aveva particolare manualità, non attirava l’occhio. Non era nemmeno l’ombra di un giocatore. Arrivò al Circolo Aniene come chiunque. Provino insieme al fratello Jacopo, appuntamento al campo 5. Tutti e due reduci dall’influenza. Iniziamo a lavorare, dico, strada facendo poi vediamo come va».</p>
      <p><b>È andata benino, fin qui</b>. E può ancora migliorare. Vincenzo Santopadre, romano, ex tennista, ottimo coach del numero 8 del mondo, vorrebbe che oggi Matteo Berrettini diventasse il settimo azzurro della storia a battere Roger Federer. Tieleman (challenger di Heilbronn 1999, lo svizzero aveva 17 anni), Pozzi (Coppa Davis 1999, il maestro era appena diventato maggiorenne), Sanguinetti (Milano 2002), Gaudenzi (Roma 2002), Volandri (Roma 2007), Seppi (Australian Open 2015). Senza ansia né patemi d’animo. «Nessuno di noi, all’inizio di una stagione cominciata in Australia con tre sconfitte in quattro partite, pensava alle Atp Finals. Siamo venuti per imparare, come a scuola. Matteo con Roger sa che deve essere pronto a tutte le situazioni, dovrà avere la pazienza e l’umiltà di attraversare le difficoltà e il tifo contro. Lui ti ruba il tempo. Sarà importante tenere la lunghezza di palla, non dargli angoli. Tanto passerà dal servizio. Servono percentuali più alte di quelle con Djokovic. Più variazioni, più serenità».</p>
      <p><b>Il piano di battaglia è fatto</b> ma dall’altra parte della rete c’è la leggenda che Matteo, da bambino, guardava alla tv. A Londra con il maestro dei maestri divide selfie, un’intervista per la Bbc, chiacchiere in libertà sulla vita, l’amore, le vacanze. Basterà la contiguità fisica con l’eccellenza per liberarsi degli ultimi timori reverenziali? In cascina c’è il precedente: 8 luglio, centrale dell’All England Club, ottavi di Wimbledon, tanta roba da gestire tutta insieme, appena cinque game rimediati e la forza di sdrammatizzare con una battuta a rete. «Quanto ti devo per la lezione?». Rotto il ghiaccio, elaborato il lutto (sportivo), Santopadre si aspetta che l’allievo possa giocare più libero, di braccio e testa: «Sono passati solo quattro mesi ma Matteo è cresciuto, è un tennista diverso. Il dazio con Federer l’ha pagato, può sentirsi leggero».</p>
      <p><b>Federer-Berrettini</b>, entrambi reduci da una sconfitta (con Thiem lo svizzero, con il Djoker il romano), è già uno spareggio per non rimanere vittime del girone di ferro, mentre nell’altro gruppo Tsitsipas rompe il tabù con quel diavolo di Medvedev (ora 1-5), rientrato spento da una fuitina a Mosca. In arrivo stamane a Londra, balsamo per l’anima, è segnalata la ragazza di Matteo, Ajla Tomljanovic, reduce dalla finale (persa) di Fed Cup. Il puzzle acquista l’ultima tessera. «Una donna profonda, con cui è entrato in risonanza — spiega il coach —. Insieme a lei e grazie a lei, sta cercando di diventare una persona migliore». E poiché Matteo ogni volta che gioca si porta in campo tutta la sua umanità, essere un uomo felice farà bene anche al tennista.</p>
    </article>
  </body>
</html>