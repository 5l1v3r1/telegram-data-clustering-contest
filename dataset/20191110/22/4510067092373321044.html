<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/la-pnl-bucurie-cu-masura-bolojan-zice-ca-a-fost-o-sarbatoare-a-democratiei-si-anunta-continuarea-campaniei-pentru-turul-doi-152712.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T22:45:00+00:00"/>
    <meta property="og:title" content="La PNL, bucurie cu măsură. Bolojan zice că „a fost o sărbătoare a democraţiei” şi anunţă continuarea campaniei pentru turul doi (FOTO / VIDEO)"/>
    <meta property="og:description" content="Rezultatele exit-poll anunţate imediat după închiderea urnelor au fost primite de activiştii adunaţi la sediul PNL Bihor cu satisfacţia că propriul candidat s-a clasat, cum se şi aşteptau de altfel, pe primul loc, dar fără să exulte. Liderul filialei, Ilie Bolojan, a spus că apreciază participarea la vot a bihorenilor şi că „adevărata sărbătoare” va avea loc abia peste două săptămâni, când va avea loc confruntarea finală, pentru care a şi dat tonul reluării campaniei electorale."/>
  </head>
  <body>
    <article>
      <h1>La PNL, bucurie cu măsură. Bolojan zice că „a fost o sărbătoare a democraţiei” şi anunţă continuarea campaniei pentru turul doi (FOTO / VIDEO)</h1>
      <address><time datetime="2019-11-10T22:45:00+00:00">10 Nov 2019, 22:45</time> by <a rel="author">Adrian Criş, Mădălina Sim</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/01-exit-poll-pnl-101119-24.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/02-exit-poll-pnl-101119-16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-20.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-21.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Bolojan_la_PNL.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-22.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-23.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-26.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-29.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-30.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-31.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-32.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-33.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/exit-poll-pnl-101119-34.JPG"/>
        </figure>
      </slideshow>
      <p>
        <b>Aproximativ 60-70 de membri ai PNL Bihor au ţinut să fie prezenţi duminică seară la sediul organizaţiei judeţene din Bulevardul Magheru pentru a aştepta împreună rezultatele exit-poll, aflate de la singurul televizor pornit în sala de şedinţe, fixat, ca de obicei, pe Digi24.</b>
      </p>
      <p>Între cei adunaţi în sediu au fost managerul Spitalului Judeţean, Gheorghe Carp, fostul director al Teatrului Regina Maria, Daniel Vulcu, parlamentarii organizaţiei (cu excepţia senatorului Cornel Popa, din cauza unei probleme medicale), consilieri locali şi judeţeni precum Ionel Avrigeanu, Călin Gal, Mihai Toderici etc.</p>
      <p>
        <b>„O să vedeţi că şi în Bihor...”</b>
      </p>
      <p>Deşi candidatul lor a fost dat detaşat pe primul loc, cu mare avans faţă de locul II obţinut de adversarii de la PSD prin Viorica Dăncilă, PNL-iştilor le-au trebuit câteva secunde bune ca să dea drumul unor aplauze, de altfel nu foarte zgomotoase şi neînsoţite de urale.</p>
      <p>„O să vedeţi că şi în Bihor o să avem un scor foarte bun”, a dat să spună preşedintele filialei, Ilie Bolojan, care ar fi vrut să continue, dar s-a oprit deoarece la Digi24 a intrat în direct declaraţia lui Iohannis, pe care toţi cei prezenţi au urmărit-o cu atenţie şi preocupare.</p>
      <p>Abia apoi, Bolojan, înconjurat de o parte din colegi, cei mai apropiaţi fiind deputaţii Florica Cherecheş, Gavrilă Ghilea şi Ioan Cupşa, precum şi viceprimarii Mircea Mălan şi Florin Birta, a făcut primul comentariu.</p>
      <p>Mulţumind bihorenilor pentru că au participat în număr mare la vot - circa 240.000 din aproximativ 500.000, din care potrivit spuselor sale 90.000 au votat în Oradea - primarul a afirmat că „astăzi a fost o sărbătoare a democraţiei”, mai ales că şi la nivel de ţară numărul votanţilor este de cam 9 milioane.</p>
      <p>
        <b>Obiectivul, turul doi</b>
      </p>
      <p>În cea mai mare parte a scurtului discurs, Bolojan s-a referit nu atât la rezultatul consemnat acum, cât la ceea ce urmează pentru turul al doilea.</p>
      <p>„Sunt convins că în următoarele două săptămâni, indiferent care va fi contracandidatul care va intra în turul doi, vom face ce am făcut şi la acest prim tur, o campanie serioasă, decentă, cu argumente, din respect pentru alegători, aşa cum am făcut totdeauna, şi sunt convins că vom convinge pe majoritatea bihorenilor că soluţia corectă pentru România este Klaus Iohannis. De mâine reintrăm în campanie, încă două săptămâni, şi sunt convins că adevărata sărbătoare va fi peste două săptămâni, tot în această locaţie, şi - sigur - vor urma câţiva ani de muncă”, a spus preşedintele PNL Bihor.</p>
      <p>
        <b>Estimări PNL-iste</b>
      </p>
      <p>La acest prim tur al prezidenţialelor, liberalii din Bihor nu au avut un obiectiv stabilit în procente, dar prognozează că Iohannis va câştiga aproximativ jumătate dintre voturile consemnate în Oradea şi în judeţ.</p>
      <p>Pe de altă parte, liberalii sunt împărţiţi în ce priveşte sentimentele faţă de adversarul din turul secund: unii s-au bucurat că nu se vor bate cu USR, cu care sunt "condamnaţi" să guverneze după parlamentarele de anul viitor, dar alţii au spus că le-ar fi plăcut ca PSD „să fie pus la pământ”.</p>
      <p>În ce priveşte scorurile competitorilor, PNL-iştii consideră că Dan Barna va fi în Bihor sub cota obţinută în judeţ de USR-PLUS la europarlamentare, în sensul că acesta va avea mai puţin de 20% în Oradea şi respectiv de 15% în restul judeţului. În schimb, despre Dăncilă părerea lor este că în Bihor se va putea apropia de scorul PSD din primăvară, care a fost de aproape 18% în judeţ şi cu puţin peste 13% în Oradea.</p>
      <figure>
        <iframe src="https://www.youtube.com/embed/IoU_UWIOeRA" width="460" height="360" data-service="Youtube" scrolling="no"/>
      </figure>
      <hr/>
      <p>
        <a href="https://www.ebihoreanul.ro/ebh/display_video/152712">Descarcă fişiere video!</a>
      </p>
    </article>
  </body>
</html>