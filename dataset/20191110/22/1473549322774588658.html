<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/rumunia-wybory-prezydenckie-bedzie-druga-tura,984320.html"/>
    <meta property="og:site_name" content="TVN24"/>
    <meta property="article:published_time" content="2019-11-10T22:12:00+00:00"/>
    <meta property="og:title" content="Będzie druga tura wyborów prezydenckich w Rumunii"/>
    <meta property="og:description" content="Pierwszą turę wyborów prezydenckich w Rumunii wygrał obecny szef państwa Klaus Iohannis, zdobywając 38,7 procent głosów - wynika z sondażu exit poll ośrodka IRES. W drugiej turze - 24 listopada - z..."/>
  </head>
  <body>
    <article>
      <h1>Będzie druga tura wyborów prezydenckich w Rumunii</h1>
      <address><time datetime="2019-11-10T22:12:00+00:00">10 Nov 2019, 22:12</time> by <a rel="author">akr, ads/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/ddb42e5f-1580-4709-bc57-7fe0cd6ef438-480p.mp4"/>
        <figcaption>Od tygodnia Rumunia ma nowy przejściowy rząd (wideo z 04.11.19 r.)<cite>Foto: Robert Ghement/PAP/EPA | Video: ReutersTV</cite></figcaption>
      </figure>
      <h3>Pierwszą turę wyborów prezydenckich w Rumunii wygrał obecny szef państwa Klaus Iohannis, zdobywając 38,7 procent głosów - wynika z sondażu exit poll ośrodka IRES. W drugiej turze - 24 listopada - zmierzy się z byłą premier Vioricą Dancilą, która uzyskała 22 procent poparcia.</h3>
      <related>
        <a href="https://www.tvn24.pl/wiadomosci-ze-swiata,2/tymczasowy-rzad-w-rumunii-z-wotum-zaufania,982880.html"/>
      </related>
      <p>Różne sondaże prognozują dla wywodzącego się z Partii Narodowo-Liberalnej (PNL) proeuropejskiego Iohannisa 38,7-39 procent głosów, a dla Dancili, kandydatki Partii Socjaldemokratycznej (PSD), 22-22,5 procent.</p>
      <p>Do wygranej w I turze konieczne było uzyskanie 50-procentowego poparcia.</p>
      <p>Na trzecim miejscu, z 16 procent głosów, uplasował się lider ugrupowania Związek Zbawienia Rumunii (USR) Dan Barna.</p>
      <h3>Druga tura 24 listopada</h3>
      <p>Według wstępnych danych komisji wyborczej frekwencja wyniosła 48 proc., a rekordową liczbę głosów - 660 tysięcy - oddała rumuńska diaspora. Reuters zaznacza, że głosy oddane za granicą nie były brane pod uwagę w sondażach exit poll.</p>
      <p>Drugą turę głosowania zaplanowano na niedzielę 24 listopada. Sondaże wskazują, że to Iohannis, który ubiega się o drugą 5-letnią kadencję, jest jej zdecydowanym faworytem. Agencja Reutera podkreśla, że polityk jest szanowany na Zachodzie za twarde stanowisko przeciw korupcji.</p>
      <h3>Premier Rumunii popierał Iohannisa</h3>
      <related>
        <a href="https://www.tvn24.pl/wiadomosci-ze-swiata,2/niezwykla-mobilizacja-opozycji-upadl-rzad-rumunii,976313.html"/>
      </related>
      <p>Wybory odbyły się niecały tydzień po uzyskaniu 4 listopada wotum zaufania przez nowy przejściowy rząd Ludovica Orbana, lidera będącej dotychczas w opozycji centroprawicowej Partii Narodowo-Liberalnej (PNL) i sojusznika dotychczasowego prezydenta Klausa Iohannisa.</p>
      <p>Orban wyrażał nadzieję, że ponowny wybór Iohannnisa na prezydenta pomoże jego rządowi w walce z korupcją.</p>
      <p>Prezydent w Rumunii ma znaczne uprawnienia w dziedzinie polityki zagranicznej i obronności. Szef państwa może uczestniczyć w posiedzeniach rządu, mianuje ludzi na kluczowe stanowiska między innymi w wymiarze sprawiedliwości i biurze antykorupcyjnym.</p>
      <h3>Od mera do prezydenta</h3>
      <p>Klaus Iohannis, Niemiec z Siedmiogrodu i protestant, wszedł do polityki w 2000 roku, wygrywając wybory na mera miasta Sybin. Wcześniej był nauczycielem fizyki. W 2014 roku Iohannis - jako lider Partii Narodowo-Liberalnej (PNL) - wygrał drugą turę wyborów prezydenckich, zdobywając 55 proc. głosów, mimo że faworytem sondaży i zwycięzcą pierwszej rundy (z przewagą 10 punktów proc.) był ówczesny premier Victor Ponta.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/von-der-leyen-moze-wybierac-z-dwojga-rumunow,983434.html"/>
        <a href="https://www.tvn24.pl/wiadomosci-ze-swiata,2/tymczasowy-rzad-w-rumunii-z-wotum-zaufania,982880.html"/>
        <a href="https://www.tvn24.pl/wiadomosci-ze-swiata,2/rumuni-spieraja-sie-o-kandydata-na-komisarza-von-der-leyen-odrzuca-propozycje,981685.html"/>
        <a href="https://www.tvn24.pl/wiadomosci-ze-swiata,2/pat-w-rumunii-zablokuje-nowa-komisje-europejska-von-der-leyen-napisala-list,981368.html"/>
        <a href="https://www.tvn24.pl/wiadomosci-ze-swiata,2/orban-ma-utworzyc-nowy-rumunski-rzad,977762.html"/>
      </related>
    </article>
  </body>
</html>