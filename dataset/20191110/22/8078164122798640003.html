<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_11/chef-rubio-l-addio-discovery-channel-politica-flop-5c020c50-04b4-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Chef Rubio e l’addio a Discovery. Anzaldi: «La Rai gli proponga un programma»"/>
    <meta property="og:description" content="Definito il cuoco «anti-Salvini», lui precisa: «Non avevo più la serenità, le motivazioni e l’energia». Anzaldi (Pd): «Vediamo se la Rai gli propone un altro programma»"/>
  </head>
  <body>
    <article>
      <h1>Chef Rubio e l’addio a Discovery. Anzaldi: «La Rai gli proponga un programma»</h1>
      <h2>Definito il cuoco «anti-Salvini», lui precisa: «Non avevo più la serenità, le motivazioni e l’energia». Anzaldi (Italia Viva): «Vediamo se la Rai gli propone un altro programma»</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Valentina Santarpia</a></address>
      <p>Dalle stelle del grande pubblico alle stalle dello sfogo social. «Quando non mi vedrete più in tv sarà solo perché l’avrò voluto io e non il vostro Dio»: si toglie più di qualche sassolino dalla scarpa Gabriele Rubini, alias chef Rubio, annunciando il suo addio a Discovery Channel. <a href="https://www.corriere.it/spettacoli/19_novembre_10/chef-rubio-licenziato-perche-anti-salvini-no-scelta-gia-presa-ca64705e-03ae-11ea-a09d-144c1806035c.shtml">Il cuoco parla di scelta consapevole</a> e prova a diradare le ombre su un suo possibile allontanamento: le voci di corridoio (anzi, di social), dicono che sarebbe stato causato dai suoi tweet di critica, soprattutto nei confronti dell’ex vicepremier Matteo Salvini. È lo stesso deputato di Italia Viva Michele Anzaldi, segretario della commissione di Vigilanza Rai, ad avanzare il sospetto: «La Rai avrà il coraggio di proporgli un programma, magari che parli di ultimi e periferie e sappia interessare i giovani? Oppure ci sarà un pregiudizio politico per le sue idee? In questa Rai vengono ingaggiati solo biografi e supporter di Salvini?».</p>
      <h4>«Girare per ascolti? Non è una mia peculiarità»</h4>
      <p>Ma lui, chef Rubio, ci tiene a precisare:«I motivi per cui ho deciso di interrompere `Camionisti in trattoria´ sono molteplici e non starò qui a motivarli, visto che di certe cose si parla (e si è già parlato) nelle apposite sedi- ha scritto su Instagram- Di certo, posso dirvi che è stata l’unica cosa giusta da fare e per correttezza nei vostri confronti che sempre mi sostenete con fiducia, e per coerenza nei confronti del percorso professionale e di vita che sto facendo». Come ribadito anche nel recente passato, Rubio aveva già capito di essere arrivato al capolinea con il programma: «Vi basti sapere però che non avevo più la serenità, le motivazioni e l’energia per continuare a girare qualcosa in cui sentivo di aver già dato tutto. Continuare a girare per gli ascolti non è mai stata e mai sarà una mia peculiarità e farlo per inerzia mi avrebbe reso infelice e ancora più nervoso di quanto già non fossi alla fine della terza stagione. La cosa sarebbe ricaduta sia sul prodotto che sulla mia incredibile troupe. Loro meritano solo il massimo e io quel massimo non avrei più potuto garantirlo».</p>
      <h4>Lo sfogo contro «bifolchi e caciotte»</h4>
      <p>Detto ciò, lo chef di «Unti e bisunti», che sarebbe già stato rimpiazzato con Misha Sukyas, milanese di origini armene, ci tiene a non passare per quello che lascia dopo il flop degli ascolti e in chiusura dedica «un pensiero ai bifolchi e alle caciotte che scrivono di me: da 6 anni a questa parte mi hanno proposto le conduzioni di quasi tutti i programmi televisivi che conoscete e se non me c’avete visto e mai me ce vedrete è solo perché nel nome della coerenza so dire ‘No Grazie’». <a href="https://www.corriere.it/salute/nutrizione/19_ottobre_17/chef-rubio-il-mio-rapporto-il-cibo-mi-piace-mangiare-solo-b98e165c-d561-11e9-8969-5b23f308f7f4.shtml">L’ex rugbista, 36 anni, originario di Frascati</a>, alla fine si lascia andare- forse un po’ troppo e- precisa che certe «scelte mi hanno fatto rinunciare a na fracca de soldi (che sinceramente m’avrebbero fatto pure comodo) ma al contrario vostro me posso guarda ogni giorno allo specchio senza sputammenfaccia, quindi quando parlare di me o vi informate meglio oppure tacete perché altrimenti fate solo delle ricchissime figure di m...». Parole che hanno fatto sobbalzare lo stesso Anzaldi, che alla fine, spinto dalle critiche dei lettori, ha riletto i tweet di Rubini, e dallo chef ha preso le distanze: «Messaggi indegni e vergognosi, nessuna scusa per chi diffonde odio o peggio».</p>
    </article>
  </body>
</html>