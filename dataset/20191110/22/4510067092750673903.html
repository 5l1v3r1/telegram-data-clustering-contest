<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-35/prezenta-la-vot-in-primul-tur-al-alegerilor-prezidentiale-in-bihor-si-au-exprimat-optiunea-4840-dintre-electori-152710.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T22:06:00+00:00"/>
    <meta property="og:title" content="Prezența la vot în primul tur al alegerilor prezidențiale: În Bihor, și-au exprimat opțiunea 48,40% dintre electori"/>
    <meta property="og:description" content="47,66% dintre alegătorii înscriși pe liste la nivel național s-au prezentat, duminică, la vot, în primul tur al alegerilor prezidențiale. În Bihor, prezența la vot a fost peste medie, de 48,40%, județul nostru clasându-se, la finalul zilei, pe locul 16."/>
  </head>
  <body>
    <article>
      <h1>Prezența la vot în primul tur al alegerilor prezidențiale: În Bihor, și-au exprimat opțiunea 48,40% dintre electori</h1>
      <address><time datetime="2019-11-10T22:06:00+00:00">10 Nov 2019, 22:06</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/vot-prezidentiale-2019_17.JPG"/>
      </figure>
      <p>47,66% dintre alegătorii înscrişi pe liste la nivel național s-au prezentat, duminică, la vot, în primul tur al alegerilor prezidenţiale. Dacă la începutul zilei se anunţa mai <a href="https://www.ebihoreanul.ro/stiri/ultima-or-31-1-35/alegeri-prezidentiale-2019-primul-tur-118-dintre-romani-au-votat-pana-la-ora-11-bihorul-locul-3-de-la-coada-152687.html">timidă</a>, în Bihor, prezenţa la vot a fost peste medie, de 48,40%, judeţul nostru clasându-se, la final, pe locul 16.</p>
      <p>Potrivit datelor prezentate de Biroul Electoral Central, până la ora transmiterii acestei ştiri, dintre cei 501.387 de bihoreni înscrişi pe liste, au votat 242.696, dintre care 2.160 au solicitat urna mobilă, iar 28.626 și-au exprimat opțiunea pe liste suplimentare.</p>
      <p>Pe primul loc ca prezenţă a fost secţia 551, amenajată la Grădiniţa din Băile Felix, unde prezenţa a fost de 327,38%, dat fiind că acolo au votat nu doar localnicii, ci și turiștii care au ajuns în stațiune. Aici au votat în total 1.578 de persoane, dintre care 1.261 pe liste suplimentare.</p>
      <p>La polul opus, cu o prezență de doar 21,83%, a fost secția 603, Casa Roth, din Galoșpetreu, unde au votat doar 164 de persoane, respectiv 21,83%, și dintre aceștia 16 pe liste suplimentare, în condițiile în care pe listele permanente erau înscriși 751 de alegători.</p>
      <p>La nivel naţional, din cei 18.217.156 de alegători prezenţi pe liste, au votat în total 8.683.688. </p>
      <p>De asemenea, până la ora acestei ştiri, în străinătate au votat în total 669.261 de persoane.</p>
      <p>De precizat că secţiile de votare au fost deschise, duminică, între orele 7 şi 21, însă există varianta de prelungire a orarului, până 23.59, pentru secţiile la care există alegători în sediul sau la rând în afara sediului secţiilor de votare.</p>
    </article>
  </body>
</html>