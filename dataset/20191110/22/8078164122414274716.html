<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_11/curve-politica-criminalita-nuova-inchiesta-report-tocca-lazio-juve-2d42cd10-03a0-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Curve, politica e criminalità: la nuova inchiesta di Report tocca Lazio e Juve"/>
    <meta property="og:description" content="Il programma di Rai3 fa luce sulla figura di «Diabolik», ultrà laziale ucciso con un’esecuzione e sulla questione dei biglietti regalati dai dirigenti bianconeri"/>
  </head>
  <body>
    <article>
      <h1>Curve, politica e criminalità: la nuova inchiesta di Report tocca Lazio e Juve</h1>
      <h2>Il programma di Rai3 fa luce sulla figura di «Diabolik», ultrà laziale ucciso con un’esecuzione e sulla questione dei biglietti regalati dai dirigenti bianconeri</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Renato Franco</a></address>
      <p>Le curve infiltrate da pregiudicati che usano lo stadio per fare affari piuttosto che tifare; supporter di se stessi e del proprio conto in banca, piuttosto che supporter della squadra. Uniti dal profilo economico (cercare profitti) e politico (sovranisti ultranazionalisti). Sigfrido Ranucci torna a occuparsi di curve con una nuova inchiesta che tocca Lazio, Roma e Juve (Report, Rai3, in onda stasera in prima serata). Nel reportage firmato da Federico Ruffo si cerca di fare chiarezza sulle tante opacità che circondano la figura di Fabrizio Piscitelli — Diabolik come lo chiamava la curva nord della Lazio: 32 anni di regno incontrastato sugli Irriducibili, già condannato per droga, un nome che figura nelle carte di Mafia Capitale accanto a quello di Massimo Carminati, è stato ucciso con una vera e propria esecuzione lo scorso agosto.</p>
      <p><b>Emerge un grumo di rapporti, dove contano solo i traffici</b> (droga soprattutto). La rivalità tra Roma e Lazio è solo di facciata, lo confermano in tanti. A partire da Fabio Gaudenzi, estremista di destra, braccio destro di Carminati. «Voglio dirla in maniera brutale — sintetizza Federico Ruffo — secondo il racconto di Gaudenzi, nelle cose extra stadio più vicine alla criminalità, agli affari criminali, gli ultrà della Roma e quelli della Lazio sono sodali». Amicizie, legami e rapporti seguono però le regole della malavita. La notizia è inedita: secondo una nota della Questura a cui Report ha avuto accesso una fonte confidenziale ha indicato in Fabrizio Piscitelli (Diabolik), il mandante della gambizzazione di Fabrizio Toffolo, ultrà laziale di cui — oltre a essere compagno di stadio e socio nelle aziende — aveva fatto il testimone di nozze.</p>
      <p><b>Report</b><b> è riuscito anche a intervistare Filippo Maria Macchi</b>, accusato di essere il mandante dell’omicidio Piscitelli. Il suo funerale ha riunito i ras delle curve (tutti di estrema destra): tra i molti capi ultrà che compaiono, c’è anche Luca Castellini, il leader della curva dell’Hellas Verona ed esponente di Forza Nuova al centro delle polemiche con Balotelli dopo i cori razzisti in Verona-Brescia. Si parla anche della denuncia della Juve nel giugno del 2018 nei confronti dei suoi stessi ultrà (i Drughi in primis) che ha portato all’arresto di 12 «tifosi». «In effetti denunciare tutto è stato Alberto Pairetto, dirigente della Juve. Perché? — si chiede Ruffo —. Una possibile risposta c’è in una lettera riservata, datata aprile 2018. Dell’allora questore di Torino, Francesco Messina che si è accorto che la Juventus sta ancora fornendo biglietti agli ultrà, senza farli pagare. Un atteggiamento, si legge, inopportuno». Un comportamento che l’ex questore di Torino oggi in servizio allo Sco (Servizio centrale operativo) non avrebbe più tollerato.</p>
    </article>
  </body>
</html>