<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639311/%D9%84%D8%A7%DB%8C%D8%AD%D9%87-%D8%A8%D9%88%D8%AF%D8%AC%D9%87-%DB%B9%DB%B9-%D8%AA%D8%A7-%DB%B1%DB%B5-%D8%A2%D8%B0%D8%B1%D9%85%D8%A7%D9%87-%D8%AA%D9%82%D8%AF%DB%8C%D9%85-%D9%85%D8%AC%D9%84%D8%B3-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T22:19:00+00:00"/>
    <meta property="og:title" content="لایحه بودجه ۹۹ تا ۱۵ آذرماه تقدیم مجلس می‌شود"/>
    <meta property="og:description" content="معاون پارلمانی رییس جمهوری گفت: کار تدوین لایحه بودجه سال ۱۳۹۹ توسط دولت انجام شده و تا ۱۵ آذرماه‌ این لایحه تقدیم مجلس شورای‌ اسلامی می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/639311/%D9%84%D8%A7%DB%8C%D8%AD%D9%87-%D8%A8%D9%88%D8%AF%D8%AC%D9%87-%DB%B9%DB%B9-%D8%AA%D8%A7-%DB%B1%DB%B5-%D8%A2%D8%B0%D8%B1%D9%85%D8%A7%D9%87-%D8%AA%D9%82%D8%AF%DB%8C%D9%85-%D9%85%D8%AC%D9%84%D8%B3-%D9%85%DB%8C%E2%80%8C%D8%B4%D9%88%D8%AF">لایحه بودجه ۹۹ تا ۱۵ آذرماه تقدیم مجلس می‌شود</a>
      </h1>
      <h2>معاون پارلمانی رییس جمهوری گفت: کار تدوین لایحه بودجه سال ۱۳۹۹ توسط دولت انجام شده و تا ۱۵ آذرماه‌ این لایحه تقدیم مجلس شورای‌ اسلامی می‌شود.</h2>
      <address><time datetime="2019-11-10T22:19:00+00:00">10 Nov 2019, 22:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسینعلی امیری معاون پارلمانی رییس جمهوری شامگاه یکشنبه در حاشیه سفر به مهریز گفت: کار تدوین لایحه بودجه سال ۱۳۹۹ توسط دولت انجام شده و تا ۱۵ آذرماه‌ این لایحه تقدیم مجلس شورای‌ اسلامی می‌شود.</p>
      <p>معاون پارلمانی رییس جمهوری افزود: دولت تدبیر و امید، دولتی قانونمدار است و تدوین و تقدیم به موقع لایحه بودجه به مجلس برای بررسی و اقدام جزو اولویت‌هایی است که دولت نسبت به آن توجه ویژه دارد.</p>
      <p>او ادامه داد: تدوین، تقدیم و بررسی و تصویب لایحه بودجه در زمان مقرر تا پایان سال‌جاری، نقش مهمی در اجرای برنامه‌ها در سال آینده دارد که امیدواریم با همکاری نمایندگان مجلس لایحه به موقع تصویب شود.</p>
      <p>امیری در خصوص انتخابات پیش‌روی مجلس شورای‌اسلامی در دوم اسفندماه امسال اظهار داشت: هدف دولت، ایجاد زمینه مناسب برای مشارکت حداکثری و پرشور مردم در این عرصه مهم است.</p>
      <p>معاون پارلمانی رییس جمهوری بیان داشت: دولت در انتخابات بی‌طرف است و تنها وظایف خود را طبق قانون انجام می‌دهد، ولی باید تلاش کرد همه سلائق بتوانند در انتخابات مجلس مشارکت جدی داشته باشند.</p>
      <p>امیری گفت: مشارکت حداکثری آحاد مردم در انتخابات مجلس موجب عزت و اقتدار نظام‌اسلامی و مایه شکست توطئه‌های مخالفان و دشمنان این انقلاب است.</p>
      <p>معاون پارلمانی رییس‌جمهوری تصریح کرد: انتخابات مظهر اراده مردم است و برگزاری باشکوه آن به همکاری همه مردم، مسئولان و گروه‌ها نیاز دارد.</p>
      <p>امیری گفت: ایجاد زمینه مناسب برای مشارکت حداکثری تمام افراد، مسئولیت مهمی است که همه باید در کنار هم طبق مقررات در این زمینه اقدام کنند.</p>
      <p>معاون پارلمانی رییس‌جمهوری در سفر به مهریز با ادای احترام به شهیدان، در آیینی مجتمع کشت گلخانه‌ای بدون خاک کشور در دهستان ارنان مهریز را افتتاح کرد.</p>
      <p>مهریز در ۳۰ کیلومتری جنوب شهر یزد قرار دارد.</p>
    </article>
  </body>
</html>