<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620880/%D8%B1%D9%88%D8%AD%D8%A7%D9%86%DB%8C-%D9%87%D8%B1%D8%AC%D8%A7-%D8%A8%D8%AA%D9%88%D8%A7%D9%86%DB%8C%D9%85-%D8%A8%D8%A7-%D9%85%D8%B0%D8%A7%DA%A9%D8%B1%D9%87-%D9%85%D8%B4%DA%A9%D9%84-%D9%85%D8%B1%D8%AF%D9%85-%D8%B1%D8%A7-%D8%AD%D9%84-%DA%A9%D9%86%DB%8C%D9%85-%D8%A8%D9%87%E2%80%8C%D8%B9%D9%86%D9%88%D8%A7%D9%86-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D9%85%D9%86%D8%AA%D8%AE%D8%A8-%DB%8C%DA%A9-%D8%AB%D8%A7%D9%86%DB%8C%D9%87-%D8%B5%D8%A8%D8%B1-%D9%86%D8%AE%D9%88%D8%A7%D9%87%D9%85-%DA%A9%D8%B1%D8%AF%D8%A8%D8%A7-%D8%AF%D9%86%DB%8C%D8%A7-%D8%AF%D8%B1-%D8%AA%D9%85%D8%A7%D8%B3%DB%8C%D9%85-%D9%88-%D8%B5%D8%AD%D8%A8%D8%AA-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T22:36:00+00:00"/>
    <meta property="og:title" content="روحانی: هرجا بتوانیم با مذاکره مشکل مردم را حل کنیم به‌عنوان رئیس‌جمهور منتخب یک ثانیه صبر نخواهم کرد/با دنیا در تماسیم و صحبت می کنیم"/>
    <meta property="og:description" content="رییس جمهوری با بیان اینکه دولت بار سنگینی بر دوش دارد گفت: هر جا بتوانیم از طریق مذاکره و تعامل با دنیا، مشکل مردم را حل کنیم یا کاهش دهیم من بعنوان رییس جمهور و منتخب شما یک ثانیه صبر نمی کنم با اینکه می دانم سنگین و سخت است؛ الان هم با دنیا در تماسیم و صحبت می کنیم؛ دنبال راه حل هستیم اما هیچگاه دنبال ذلت نخواهیم رفت."/>
  </head>
  <body>
    <article>
      <h1>روحانی: هرجا بتوانیم با مذاکره مشکل مردم را حل کنیم به‌عنوان رئیس‌جمهور منتخب یک ثانیه صبر نخواهم کرد/با دنیا در تماسیم و صحبت می کنیم</h1>
      <address>
        <time datetime="2019-11-10T22:36:00+00:00">10 Nov 2019, 22:36</time>
      </address>
      <p>
        <i>رییس جمهوری با بیان اینکه دولت بار سنگینی بر دوش دارد گفت: هر جا بتوانیم از طریق مذاکره و تعامل با دنیا، مشکل مردم را حل کنیم یا کاهش دهیم من بعنوان رییس جمهور و منتخب شما یک ثانیه صبر نمی کنم با اینکه می دانم سنگین و سخت است؛ الان هم با دنیا در تماسیم و صحبت می کنیم؛ دنبال راه حل هستیم اما هیچگاه دنبال ذلت نخواهیم رفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر حسن روحانی یکشنبه شب در نشست شورای اداری استان یزد افزود: دنبال راه حل توام با عزت و وحدت مردم هستیم باید در کنار هم باشیم و از سرمایه های ملی به خوبی استفاده کنیم و نسبت به هم مهربان باشیم تا قادر باشیم از مشکلات عبور کنیم.</p>
      <p>وی اظهار داشـت: ما در این دولت آمدیم تلاش چند ساعته انجام دادیم با یک اتحادیه اقتصادی به نام اورآسیا روابط تجاری و اقتصادی برقرار کردیم و با پنج کشور دیگر متصل شدیم و این یعنی تحرک در تجارت و تسهیل در صادرات .</p>
      <figure>
        <img src="https://aftabnews.ir/files/fa/news/1398/8/19/357665_229.jpg"/>
      </figure>
      <p>
        <b>ایجاد اشتغال، وظیفه دولت نیست</b>
      </p>
      <p>روحانی با بیان اینکه باید وام بانکی را تسهیل و زیر ساختها را آماده کنیم و امکانات را در اختیار مردم قرار دهیم تا بتوانیم از مشکلات عبور کنیم تصریح کرد: برخی ها فکر می کنند اشتغال را دولت باید درست کند که اینطور نیست .</p>
      <p>رییس جمهوری یادآور شد: دولت باید زیربنا و تسهیلات را آماده کند، صندوق توسعه ما باید تسهیلات را فراهم نماید، قوه قضاییه باید امنیت را ایجاد کند و دولت با تلاش و کوشش خود باید زمینه ها را فراهم کند.</p>
      <p>وی اضافه کرد: برخی جاها که توان مردم نباشد دولت سرمایه گذاری می کند مثل راه آهن یا محیط زیست یا زیر ساخت های ارتباطی ولی بقیه کارها دست مردم است و مردم باید به صحنه بیایند.</p>
      <p>روحانی اظهار داشت: یزد که این همه جاذبه گردشگری دارد و بهشت معادن است و دانشجو و دانش آموز و استعداد دارد و در چهار راه کشور قرار گرفته اگر بیکار داشته باشد همه مقصریم و فقط دولت مقصر نیست.</p>
      <p>روحانی با بیان اینکه نباید در این استان بیکار داشته باشیم تصریح کرد: بهترین جایی که استان یزد، اشتغال ایجاد می کند گردشگریست که می توان آن را در یزد توسعه داد و بهترین راه اشتغال هم اقتصاد دانش بنیان است.</p>
      <p>
        <b>چرا مسائل بعد از انتخابات را تا انتخابات بعدی کش می‌دهیم؟</b>
      </p>
      <p>رییس جمهوری تاکید کرد: افکار ما یکی نیست که اشکالی ندارد و همه مسلمانان در زمان پیامبر هم همفکر نبودند اما باید سعی کنیم دایره را انتخاب کنیم نه خط را چون دایره بالا و پایین ندارد؛ سلایق و افکارمان اگر یکی نیست میتوانیم سلوک داشته باشیم.</p>
      <p>روحانی با بیان اینکه افکار همه ما یکجور نیست ولی باید با هم بسازیم یادآور شد: در انتخابات از روزی که ثبت نام می کنند تا روزی که رای بگیرند انتخابات داریم ولی تمام که شد دیگر تمام شد چرا باید کش بدهیم تا انتخابات بعدی؟.</p>
      <p>رییس جمهوری گفت: همه ما رقابت کردیم و سخن گفتیم و تبلیغات کردیم بعد رای دادند و تمام شد وقتی کسی شد منتخب دیگر منتخب رای دهنده ها نیست بلکه منتخب کل ملت است و چون منتخب ملت است باید کار کنیم با هم؛ اگر ایرادی داریم باید در انتخابات بعدی حل کنیم نه وسط راه.</p>
      <p>روحانی افزود: در زمان جاهلیت هم با هم می جنگیدند ولی چهار ماه را حرام بود که اسلام هم تایید می کند؛ در کشور ما، ماه حرام نداریم و هم ماهها حلال است و مدام با هم می جنگیم تا انتخابات بعدی.</p>
      <p>رییس جمهوری اظهار داشـت: همه به گردن هم حق همسایگی داریم اگر این ۴ چیز یعنی ایمان، علم، تلاش و اخلاق را در کنار هم قرار بدهیم می توانیم از سختی ها عبور کنیم.</p>
      <p>
        <b>سالهای ۹۷ و ۹۸ سخت‌ترین سال‌های پس از انقلاب از لحاظ اقتصادی بود</b>
      </p>
      <p>روحانی در ادامه سخنان خود سخت ترین سالهای بعد از انقلاب از لحاظ فشار اقتصادی را سال های ۹۷ و ۹۸ دانست و گفت: هیچ سالی در طول سالهای پس از انقلاب از لحاظ فشار اقتصادی مانند این دو سال نبوده است.</p>
      <p>وی تاکید کرد: مسوولیت های مختلفی داشتم و آگاه هستم و حضور داشتم و قاطعانه می گویم هیچ زمانی حتی زمان جنگ هم اینطور نبود که کل دربهای بانک به روی ما بسته شود و صادارت نفت ما با مشکل روبرو گردد و در بیمه و کشتی‌رانی و فلزات گرانبها و ریال مشکلاتی برای ما ایجاد کنند ولی مردم ما بعد از یکسال سختی توانستند راه را باز کنند هنوز هم مشکل داریم ولی امروز وضع ما و امید ما از پارسال بهتر است و روز به روز بیشتر می شود و ما با همه توان به فکر منافع عمومی مردم هستیم.</p>
      <p>رییس جمهوری تصریح کرد: برای منافع عمومی ملت باید ایستادگی کنیم و مقاومت و صبر داشته باشیم، سخت کوش باشیم و به جوانان خود اعتماد کنیم و هم اینکه با دنیا در تعامل باشیم.</p>
      <p>
        <b>میدان جدید نفتی، ۵۳ میلیارد بشکه نفت در اختیار ما قرار می‌دهد</b>
      </p>
      <p>روحانی در ادامه به کشف میدان نفتی اشاره کرد و گفت: تکمیل این پروژه، حرکتی بود که در سالهای ۹۵ شروع شد.</p>
      <p>روحانی افزود: این کشف در دولت یازدهم و دوازدهم صورت گرفت و زمین را تا ۳۱۰۰ متر شکافتیم که از آن، این لایه نفتی کشف شد که ۵۳ میلیارد بشکه نفت در اختیار ما قرار می دهد.</p>
      <p>
        <b>تشکر رییس جمهوری از میهمان نوازی مردم استان یزد</b>
      </p>
      <p>رییس جمهور در ادامه از مردم خونگرم و مهربان استان یزد مخصوصا شهرستان یزد تشکر کرد و افزود: علاوه بر اجتماع بزرگ امروز که منت گذاشتند بر خادم کوچکشان، حضور پرنشاط مردم در مسیرها و خیابان ها بود که با چهره شاداب و مهربان آنها مواجه شدیم.</p>
      <p>روحانی اظهار کرد: خوشحالم از استاندار فعال و پرتلاش و جوان یزد که در مسیر سفر در پاسخ به هر سوالی از مسائل استان، بر اوضاع مسلط بودند و این جای بسی خوشنودی برای عزیزان ما در استان دارد.</p>
      <p>وی همچنین از آیت‌الله ناصری امام جمعه شهر یزد نیز تقدیر و تشکر کرد و یاداور شد: رفاقت من با نماینده ولی فقیه در استان یزد سابقه دیرینه و ۵۵ ساله دارد.</p>
      <p>وی به تحصیل علم و دانش اشاره و بیان داشت: علم را هر کجا هست باید بیاموزیم و چرا که کسی که در راه علم و دانش و تحصیل آن قدم می گذارد پا روی بال فرشتگان نهاده است.</p>
      <p>وی همچنین به طرح توربین سازی در یزد اشاره و اضافه کرد: کارهای بزرگی توسط دانشمندان انجام شده چرا که حتی ساخت و نقل و انتقال آن هم توسط این عزیزان انجام می شود و این یک عزت برای کشور و مایه افتخار است.</p>
    </article>
  </body>
</html>