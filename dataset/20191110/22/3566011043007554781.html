<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546306.html/%D9%81%D8%B1%D9%85%D8%A7%D9%86%D8%AF%D9%87-%D8%A7%D8%B1%D8%B4%D8%AF-%D8%A2%D9%85%D8%B1%DB%8C%DA%A9%D8%A7%DB%8C%DB%8C--%D8%A8%D9%87-%D8%AD%D8%B6%D9%88%D8%B1-%D8%AF%D8%B1-%D8%B3%D9%88%D8%B1%DB%8C%D9%87--%D8%B9%D8%B1%D8%A7%D9%82-%D9%88-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A7%D8%AF%D8%A7%D9%85%D9%87-%D8%AE%D9%88%D8%A7%D9%87%DB%8C%D9%85-%D8%AF%D8%A7%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T22:54:00+00:00"/>
    <meta property="og:title" content="فرمانده ارشد آمریکایی: به حضور در سوریه، عراق و افغانستان ادامه خواهیم داد"/>
    <meta property="og:description" content="رئیس ستاد مشترک نیروهای مسلح آمریکا حضور نظامی در منطقه غرب آسیا را در راستای منافع امنیت ملی آمریکا توصیف کرد و گفت واشنگتن تا مدت‌ها به این حضور ادامه خواهد داد."/>
  </head>
  <body>
    <article>
      <h1>فرمانده ارشد آمریکایی: به حضور در سوریه، عراق و افغانستان ادامه خواهیم داد</h1>
      <address>
        <time datetime="2019-11-10T22:54:00+00:00">10 Nov 2019, 22:54</time>
      </address>
      <p>رئیس ستاد مشترک نیروهای مسلح آمریکا حضور نظامی در منطقه غرب آسیا را در راستای منافع امنیت ملی آمریکا توصیف کرد و گفت واشنگتن تا مدت‌ها به این حضور ادامه خواهد داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ رئیس ستاد مشترک نیروهای مسلح آمریکا گفت که نظامیان این کشور به زودی از افغانستان خارج نخواهند شد و مأموریت آن‌ها احتمالا تا چند سال دیگر ادامه خواهد داشت.</p>
      <p>به نوشته روزنامه <a href="https://www.washingtontimes.com/news/2019/nov/10/mark-milley-joint-chiefs-staff-chairman-us-troops-/">«واشنگتن تایمز»</a>، ژنرال «مارک میلی» روز یکشنبه قبل از برگزاری جشن‌های ویژه کهنه سربازان در این کشور در مصاحبه‌ با شبکه خبری «ای‌بی‌سی» گفت: «تلاش برای جلوگیری از مبدل شدن افغانستان به پناهگاه امن تروریست‌هایی که قصد حمله به آمریکا را دارند در حال انجام بوده و ۱۸ سال است که ادامه دارد.»</p>
      <p>میلی گفت که آمریکایی‌ها باید به دلیل اصلی آغاز مأموریت در افغانستان که ماجرای یازده سپتامبر بود،  بیاندیشند.</p>
      <p>وی گفت: «آنجا رفتیم تا اطمینان حاصل کنیم که افغانستان دیگر هرگز پناهگاهی امن برای تروریست‌هایی که به آمریکا حمله می‌کنند، نخواهد بود.»</p>
      <p>رئیس ستاد مشترک نیروهای مسلح آمریکا گفت: «این مأموریت هنوز کامل نیست و برای موفقیت در آن، دولت و نیروهای امنیتی افغانستان باید بتوانند امنیت داخلی خود را حفظ کنند تا مانع استفاده تروریست‌ها از این سرزمین برای حمله به سایر کشورها، به ویژه ایالات متحده شوند.»</p>
      <p>به نوشته واشنگتن تایمز، رئیس ستاد مشترک آمریکا همچنین حضور نظامی در افغانستان را به نفع منافع ملی آمریکا برشمرد.</p>
      <p>او در مورد حضور نظامی آمریکا در سوریه و عراق هم اظهارات مشابهی مطرح کرد و گفت واشنگتن باید برای ممانعت از «احیای داعش»، برای «زمان قابل توجهی» به حضور در این دو کشور ادامه دهد.</p>
      <p>بنا به گزارش‌ها، مقامات آمریکایی طی سال گذشته تعداد نظامیان این کشور در افغانستان را از حدود 15000 نفر به حدود 13000 نفر کاهش دادند.</p>
      <p>با این وجود، وزیر دفاع آمریکا نیز اخیرا گفته است که عملیات نظامی این کشور علیه طالبان و دیگر گروه‌های مسلح در افغانستان افزایش یافته است. «مارک اسپر» وزیر دفاع آمریکا  گفت که ارتش این کشور به دستور «دونالد ترامپ» رئیس جمهور آمریکا عملیات نظامی خود علیه افراد مسلح در افغانستان را افزایش داده است.</p>
      <p>مارک اسپر افزود: «ما حملات خود را علیه طالبان از زمانی که گفت‌وگوها با شکست مواجه شد، افزایش داده‌ایم.»</p>
      <p>به گزارش فارس، اظهارات میلی در مورد ادامه حضور در منطقه در حالی مطرح می‌شود که «دونالد ترامپ» رئیس‌جمهور آمریکا بارها این حضور را بی‌فایده توصیف کرده و گفته است که به دنبال کاهش قابل توجه این حضور است. ترامپ تاکنون دو بار دستور خروج نظامی از سوریه را صادر کرده، اما هر بار این دستور با مقاومت فرماندهان نظامی و سیاستمداران جریان اصلی در واشنگتن روبرو شده و بی‌نتیجه مانده است.</p>
      <p>انتهای پیام/</p>
    </article>
  </body>
</html>