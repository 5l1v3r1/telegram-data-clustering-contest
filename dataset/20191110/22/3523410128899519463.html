<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639326/%D9%88%D8%A7%D8%B4%D9%86%DA%AF%D8%AA%D9%86-%D8%A8%D8%A7%D8%B2-%D9%87%D9%85-%D8%A2%D9%86%DA%A9%D8%A7%D8%B1%D8%A7-%D8%B1%D8%A7-%D8%A8%D9%87-%D8%AA%D8%AD%D8%B1%DB%8C%D9%85-%D8%AA%D9%87%D8%AF%DB%8C%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T22:57:00+00:00"/>
    <meta property="og:title" content="واشنگتن باز هم آنکارا را به تحریم تهدید کرد"/>
    <meta property="og:description" content="مشاور امنیت ملی آمریکا روز یکشنبه تهدید کرد در صورتی که آنکارا سامانه دفاع موشکی اس‌-400 روسیه را رها نکند با تحریم‌های کنگره مواجه خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/639326/%D9%88%D8%A7%D8%B4%D9%86%DA%AF%D8%AA%D9%86-%D8%A8%D8%A7%D8%B2-%D9%87%D9%85-%D8%A2%D9%86%DA%A9%D8%A7%D8%B1%D8%A7-%D8%B1%D8%A7-%D8%A8%D9%87-%D8%AA%D8%AD%D8%B1%DB%8C%D9%85-%D8%AA%D9%87%D8%AF%DB%8C%D8%AF-%DA%A9%D8%B1%D8%AF">واشنگتن باز هم آنکارا را به تحریم تهدید کرد</a>
      </h1>
      <h2>مشاور امنیت ملی آمریکا روز یکشنبه تهدید کرد در صورتی که آنکارا سامانه دفاع موشکی اس‌-400 روسیه را رها نکند با تحریم‌های کنگره مواجه خواهد شد.</h2>
      <address><time datetime="2019-11-10T22:57:00+00:00">10 Nov 2019, 22:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «رابرت اوبرایان» مشاور امنیت ملی آمریکا روز یکشنبه گفت که کنگره آماده تحریم اقتصادی ترکیه است، مگر آنکه آنکارا سامانه دفاع موشکی «اس‌-۴۰۰» روسیه را رها کند.</p>
      <p>اوبرایان که با شبکه خبری «سی‌بی‌اس» مصاحبه می‌کرد، گفت: «اگر ترکیه از اس‌-۴۰۰ خلاص نشود در این صورت احتمالا بر اساس قانون "کاتسا" و با حمایت هر دو حزب آمریکا، تحریم‌هایی در کنگره علیه این کشور تصویب شود و ترکیه پیامدهای این تحریم‌ها را احساس خواهد کرد.»</p>
      <p>وی در ادامه این مصاحبه گفت: «ما صراحتا به [رجب طیب] اردوغان رئیس جمهور ترکیه گفته‌ایم که هیچ جایی برای اس‌-۴۰۰ روسیه یا خرید چشمگیر تسلیحات روسی برای اعضای ناتو وجود ندارد و [دونالد] ترامپ، رئیس جمهور آمریکا نیز زمانی که اردوغان به واشنگتن برسد به صورت شفاف این موضوع را خواهد گفت.»</p>
      <p>این در حالی است که روسیه اوایل ماه جاری میلادی انتقال تمامی بخش‌های سامانه دفاع موشکی اس‌-۴۰۰ به ترکیه را تکمیل کرده و «خلوصی آکار» وزیر دفاع ترکیه نیز خبر داده که این سامانه تا بهار آینده آماده راه اندازی می‌شود.</p>
      <p>مسکو و آنکارا در سپتامبر ۲۰۱۷ قراردادی درباره تامین سامانه دفاع موشکی اس‌-۴۰۰ با ترکیه امضا کردند. روسیه نخستین محموله از بخش‌های این سامانه موشکی را در اواخر ماه جولای تامین کرد و دومین بخش از تجهیزات این سامانه دفاع موشکی در ماه سپتامبر تامین شد.</p>
      <p>«مولود چاووش‌اوغلو» وزیر امور خارجه ترکیه احتمال خرید سامانه‌های اس‌-۴۰۰ بیشتر دیگر از روسیه در صورت نیاز را رد نکرده است.</p>
    </article>
  </body>
</html>