<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/business-international-alibaba-vrea-sa-lanseze-o-oferta-de-actiuni-la-hong-kong-de-15-miliarde-dolari-18558561"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Business internaţional. Alibaba vrea să lanseze o ofertă de acţiuni la Hong Kong de 15 miliarde dolari"/>
    <meta property="og:description" content="Gigantul chinez din retail Alibaba (simbol bursier - BABA), listat la New York, plănuieşte să lanseze o ofertă de acţiuni la Hong Kong în valoare de până la 15 miliarde de dolari, aceasta fiind programată pentru ultima săptămână din noiembrie, potrivit unor persoane apropiate situaţiei citate de Reuters. Compania aşteaptă aprobarea comitetului de admitere la tranzacţionare din Hong Kong cel mai probabil marţi 12 noiembrie. Tranzacţia ar fi cea mai mare listare secundară a unei companii, potrivit Dealogic."/>
  </head>
  <body>
    <article>
      <h1>Business internaţional. Alibaba vrea să lanseze o ofertă de acţiuni la Hong Kong de 15 miliarde dolari</h1>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Gigantul chinez din retail Alibaba (simbol bursier - BABA), listat la New York, plănuieşte să lanseze o ofertă de acţiuni la Hong Kong în valoare de până la 15 miliarde de dolari, aceasta fiind programată pentru ultima săptămână din noiembrie, potrivit unor persoane apropiate situaţiei citate de Reuters. Compania aşteaptă aprobarea comitetului de admitere la tranzacţionare din Hong Kong cel mai probabil marţi 12 noiembrie. Tranzacţia ar fi cea mai mare listare secundară a unei companii, potrivit Dealogic.</p>
      <p>În prezent, Alibaba deţine “coroana” pentru cea mai mare ofertă publică iniţială pentru cele 25 de miliarde de dolari strânse de la investitori în 2014. Intrarea la tranzacţionare a gigantului petrolier Aramco ar putea detrona oferta iniţială a Alibaba, în contextul în care compania saudită vrea să strângă până la 30 miliarde dolari. Ştirea vine în contextul în care regiunea autonomă Hong Kong se află de câteva luni sub presiunea unor proteste antiguvernamentale, precum şi pe fondul războiului comercial dintre SUA şi China. De la începutul anului, acţiunile BABA se tranzacţionează în creştere cu 36,1%, emitentul ajungând la o capitalizare de 486 miliarde de dolari. </p>
    </article>
  </body>
</html>