<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639305/%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AF%D9%86%D8%A8%D8%A7%D9%84-%D8%A7%DB%8C%D8%AC%D8%A7%D8%AF-%D8%B4%DA%A9%D8%A7%D9%81-%D9%85%DB%8C%D8%A7%D9%86-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D9%88-%D9%85%D8%B1%D8%AF%D9%85-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T22:03:00+00:00"/>
    <meta property="og:title" content="آمریکا به دنبال ایجاد شکاف میان نیروهای امنیتی و مردم است"/>
    <meta property="og:description" content="سخنگوی گردان‌های حزب‌الله عراق با بیان اینکه «الحشد الشعبی» از مطالبات مردم این کشور حمایت می‌کند، گفت شواهد روشنی وجود دارد که نشان می‌دهد ..."/>
  </head>
  <body>
    <article>
      <h1>
        <a href="https://www.bultannews.com/fa/news/639305/%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AF%D9%86%D8%A8%D8%A7%D9%84-%D8%A7%DB%8C%D8%AC%D8%A7%D8%AF-%D8%B4%DA%A9%D8%A7%D9%81-%D9%85%DB%8C%D8%A7%D9%86-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D9%88-%D9%85%D8%B1%D8%AF%D9%85-%D8%A7%D8%B3%D8%AA">آمریکا به دنبال ایجاد شکاف میان نیروهای امنیتی و مردم است</a>
      </h1>
      <h2>سخنگوی گردان‌های حزب‌الله عراق با بیان اینکه «الحشد الشعبی» از مطالبات مردم این کشور حمایت می‌کند، گفت شواهد روشنی وجود دارد که نشان می‌دهد ...</h2>
      <address><time datetime="2019-11-10T22:03:00+00:00">10 Nov 2019, 22:03</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «جعفر الحسینی» سخنگوی نظامی گردان‌های <b>حزب الله</b> عراق بالا گرفتن <b>اعتراضات مردمی</b> در عراق را نتیجه انباشت اشتباه‌ها در سال‌های گذشته توصیف کرد.</p>
      <p>وی در گفت‌وگو با شبکه خبری «المیادین» ضمن تأکید بر حمایت «الحشد الشعبی» از حق تظاهرات و مطالبات تظاهرات‌کنندگان در عراق گفت: «امروز مقاومت عراق هم در تظاهرات حضور دارد و گروه‌های مقاومت برای حفظ امنیت تظاهرات‌کنندگان مسالمت جو در تظاهرات حضور دارند.»</p>
      <p>این شخصیت عراقی، آمریکا را مسئول همه پیامدهای منفی ناشی از اشغالگری در عراق معرفی کرد و گفت: «آمریکا حتی مانع انعقاد قراردادهای ساخت نیروگاه‌های برق از طریق شرکت‌های غیرآمریکایی شده است.»</p>
      <p>الحسینی گفت: «آمریکایی‌ها به عراق فشار آوردند تا به سمت چین نرفته و مرزها را با سوریه باز نکند.»</p>
      <p>وی با بیان اینکه شواهد ملموسی مبنی بر مداخله آمریکایی‌ها به دنبال راه افتادن تظاهرات خودجوش عراقی‌ها وجود دار، گفت: «آمریکایی‌ها درصدد فتنه‌انگیزی بین نیروهای امنیتی و تظاهرات‌کنندگان در عراق هستند و روی ایجاد شکاف میان دستگاه امنیتی و الحشد الشعبی با ملت عراق حساب کرده بودند.»</p>
      <p>وی ادامه داد: «آمریکایی‌ها همچنین روی خاموش کردن صدای مرجعیت دینی در عراق حساب کرده بودند.»</p>
      <p>سخنگوی حزب‌الله عراق بسته اقدامات اصلاحی مطرح را خوب توصیف کرد و گفت: «اما مجازات مفسدان در عراق چیزی است که در حال حاضر ملت خواهان آن است. تظاهرات در عراق به دلیل مطالبات مردمی و نه به دلایل سیاسی آن گونه که واشنگتن سعی در القای آن دارد، به راه افتاد.»</p>
      <p>الحسینی ایران را متحد اصلی عراق خواند و گفت: «ایران همسایه‌ای است که به عراقی‌ها در مبارزه با داعش کمک کرد.»</p>
      <p>به گفته این مقام حزب الله عراق آمریکا به دنبال کشاندن گروه‌های مقاومت به درگیری داخلی در عراق است.</p>
    </article>
  </body>
</html>