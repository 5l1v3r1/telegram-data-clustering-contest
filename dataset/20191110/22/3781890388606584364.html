<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740989"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="ต้องเจออีกกี่รายพฤติกรรม'แล้งน้ำใจ'ขวางรถพยาบาล"/>
    <meta property="og:description" content="ขับกีดขวางรถพยาบาล ไม่สนโลก“พฤติกรรมแล้งน้ำใจ”เริ่มแพร่ระบาดในสังคมไทย หรือเหตุจากบทลงโทษเบา ถึงเวลาต้องแก้ไขกฎหมายหรือยัง"/>
  </head>
  <body>
    <article>
      <h1>ต้องเจออีกกี่รายพฤติกรรม'แล้งน้ำใจ'ขวางรถพยาบาล</h1>
      <address>
        <time datetime="2019-11-10T22:00:00+00:00">10 Nov 2019, 22:00</time>
      </address>
      <p>
        <b>ขับกีดขวางรถพยาบาล ไม่สนโลก“พฤติกรรมแล้งน้ำใจ”เริ่มแพร่ระบาดในสังคมไทย หรือเหตุจากบทลงโทษเบา ถึงเวลาต้องแก้ไขกฎหมายหรือยัง</b>
      </p>
      <p>เป็นข่าวครึกโครมกันมาตลอด เกิดขึ้นรายแล้วรายเล่า กับ<i><b> พฤติกรรมขับรถกีดขวางรถพยาบาล</b></i> ที่เปิดไซเรนพรอ้มเปิดไฟวับวาบเพื่อ ขอทางนำผู้ป่วยส่งรักษาตามโรงพยาบาล ล่าสุดสดๆร้อน แต่รายนี้มีดีกรีเป็นรถยนต์หรูหราราคาแพง หลายล้านบาท เมื่อในโลกออนไลน์ ได้มีการแชร์ เจ้าของเฟซบุ๊ก Dung Kasemphong  หลังได้มีการโพสต์คลิปลงในกลุ่ม” ศรีราชา”  เมื่อวันที่ 9 พ.ย. พร้อมเปิดเผยเหตุการณ์คร่าวๆ ว่า “เหตุเกิดวันนี้กับพี่น้องผมเองครับ รถคันโตแต่ไร้น้ำใจ ไม่หลบแถมชูนิ้วกลางให้อีก” ซึ่งในคลิปเป็นเหตุการณ์ <b>รถฉุกเฉินคันหนึ่งที่ได้เปิดไซเรนเพื่อขอทางรถที่จะนำผู้ป่วยส่งโรงพยาบาล </b>ขณะวิ่งอยู่บนทางด่วนช่วงแยกศรีนครินทร์ โดนรถยนต์ที่ร่วมใช้ทางเมื่อได้ยินเสียงไซเรน ต่างก็รีบหลีกทางให้ กระทั่งมาเจอ<b>รถยนต์หรูยี่ห้อ เบนซ์ สีดำ<br/></b>คันหนึ่งที่ขับอยู่ในเลนขวา ขวางหน้ารถพยาบาล โดยไม่ยอมหลีกทางให้ แบบไม่สนโลก เมื่อมาถึงช่วงทางแยก ทางรถเบนซ์ สีดำ ได้ลดกระจกลง ก่อนจะยื่นมืออกมาข้างนอก พร้อมกับ<i><b>ชูนิ้วกลางใส่รถพยาบาลอย่างไม่แยแส</b></i> ก่อนที่จะซิ่งรถเลี้ยวหนีไป  <br/><br/>เมื่อคลิปเหตุการณ์ดังกล่าวเผยแพร่ไป ทำให้<i><b>ชาวเน็ตเข้ามาแสดงความคิดเห็นกันอย่างเผ็ดร้อนในโลกออนไลน์ โดยส่วนใหญ่เข้ามาแสดงความคิดเห็นในเชิงลบเกี่ยวกับเจ้าของรถหรูคันนี้ พร้อมกับมีการตามล่าหาข้อมูลเจ้าของรถเบนซ์ สีดำ </b></i>พร้อมกับมีการแชร์คลิปกันออกไปอย่างกว้างขวางพร้อมกล่าวตำหนิคนขับรถหรูคันดังกล่าว พร้อมอยากให้เจ้าหน้าที่ตำรวจที่เกี่ยวข้องเร่งสืบหาตัวคนขับรายนี้มาดำเนินคดีอย่างเร่งด่วน เพราเป็น มีความผิดตามกฎหมาย</p>
      <figure>
        <img src="https://www.dailynews.co.th/admin/upload/20191110/news_rXpTpxcnQC213029_533.jpg?v=20191111146?v=5147"/>
      </figure>
      <p>ด้านญาติผู้ป่วยที่  ซึ่งนั่งมาในรถพยาบาลด้วย ได้เปิดเผยความรู้สึกถึงความผิดหวังในน้ำใจของคนขับ<b>รถเบนซ์ สีดำ </b>ว่า ตนพาผู้ป่วยมารักษาที่ รพ.พญาไท 2 และกำลังนำผู้ป่วยไปรักษาต่อที่ รพ.พญาไท ศรีราชา จึงให้รถมารับพร้อมกับเดินทางไปด้วย ระหว่างทางรถเบนซ์ สีดำ ขับอยู่ด้านหน้ารถฉุกเฉินที่เปิดไซเรนแล้ว ไ<i><b>ม่อยากเชื่อว่าเขาจะไร้น้ำใจขนาดนี้ ขับขวางไปขวางมา และชูนิ้วกลางให้อีก มันพูดไม่ออกจริงๆ</b></i> คงไม่คิดจะเอาเรื่องอะไร แค่อยากให้มีน้ำใจมากกว่านี้ ขณะที่นายวารุฒ โพธิ์ศรีแก้ว เจ้าหน้าที่ขับรถตู้ฉุกเฉิน เปิดเผยว่า ตอนประสบเหตุวิ่งอยู่บนทางด่วนช่วงแยกศรีนครินทร์ พยายามส่งสัญญาณให้รถคันหน้าทราบแล้ว<mark><i><b> “คันอื่นๆเขาก็เข้าใจและเบี่ยงหลบให้ แต่รถเบนซ์ สีดำ แค่คันเดียว ที่ไม่ยอมหลบ แถมยังชูนิ้วกลางให้ด้วย “</b></i></mark>ตนขอร้องเถอะขอให้ผู้ขับรถยนต์บนท้องถนน ช่วยให้ความร่วมมือด้วย เราต้องการนำส่งผู้ป่วยให้ทันเวลา มันเป็นวินาทีเป็น วินาทีตาย ของผู้ป่วย อยากให้เอาใจเขามาใส่ใจเราและยังถือเป็นการสร้างบุญกุศลอีกด้วย</p>
      <figure>
        <img src="https://www.dailynews.co.th/admin/upload/20191110/news_nCMWAqdcMN213053_533.jpg?v=20191111146?v=4247"/>
      </figure>
      <p>ทนายเดชา กิตติวิทยานันท์  ทนายชื่อดัง เจ้าของเพจ “ทนายคลายทุกข์” ได้ให้ความเห็นทางกฎหมายกับ<br/><mark><b>”เดลินิวส์ออนไลน์” </b></mark>ว่า <b>พฤติกรรมแบบนี้เป็นพฤติกรรมน่ารังเกียจ </b>ขับรถราคาเป็นล้าน..สลึงเดียว ร่ำรวยฐานะดีการศึกษาดี แต่ศีลธรรมต่ำ การกระทำลักษณะแบบนี้เกิดขึ้นในสังคมไทยเป็นประจำ <i><b>บทลงโทษตามกฎหมายจราจรนั้นโทษเบามาก</b></i> มาตรา 76 ของพรบ.จราจรบอกว่า “ผู้ขับขี่เมื่อเห็นรถฉุกเฉินในขณะปฎิบัติหน้าที่ ที่ใช้สัญญาณวับวาบ ต้องให้รถฉุกเฉินไปก่อนต้องหลีกทางแต่กรณีนี้รถเบนซ์ ดำไม่หลีก วิ่งหน้าตาเฉยไม่สนโลก พฤติกรรมดังกล่าวเรียกว่าขับรถโดยไม่มีจิตสำนึก มีบทลงโทษตามมาตรา 148  ปรับไม่เกิน 500บาทมันเบาไปมาก ต้องแก้กฎหมาย จากปรับ500บาท เป็นจำคุกซัก 1เดือนอยากให้แก้กฎหมาย ข้อที่ 2 การชูนิ้วกลางถือเป็นการดูหมิ่นผู้อื่นซึ่งหน้า เป็นการสบประมาททำให้ผู้อื่นอับอาย เป็นการเหยียดหยามชาวบ้านเค้า อันนี้มีความผิดตามประมวลกฎหมายอาญามาตรา 393 ระวางโทษจำคุกไม่เกิน 1 เดือนหรือปรับไม่เกิน 1 หมื่นบาท หรือทั้งจำทั้งปรับ เพราะฉะนั้นเบนซ์ ดำ โดน 2 ข้อหา <i><b>อย่าไปปรับนะครับพนักงานสอบสวน ออกหมายเรียกมาแล้วพาส่งศาล ดีไม่ดีศาลอาจจะสั่งจำคุกก็ได้ คดีนี้ต้องรีบออกหมายเรียกพาส่งศาลดำเนินคดีให้ถึงที่สุด</b></i><br/> </p>
    </article>
  </body>
</html>