<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_11/segrate-tentano-rapina-assalto-portavalori-sparatoria-strada-ferito-vigilante-7c5c8170-0490-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Segrate, tentano rapina a portavalori: sparatoria in strada, ferito vigilante"/>
    <meta property="og:description" content="I malviventi sono entrati in azione alle 7.30, mentre le guardie giurate stavano prelevando l’incasso del «Bricoman» dalla cassa continua del negozio. Esplosi 6 colpi, nessuno andato a segno: soltanto alcune schegge"/>
  </head>
  <body>
    <article>
      <h1>Segrate, tentano rapina a portavalori: sparatoria in strada, ferito vigilante</h1>
      <h2>I malviventi sono entrati in azione alle 7.30, mentre le guardie giurate stavano prelevando l’incasso del «Bricoman» dalla cassa continua del negozio. Esplosi 15 colpi dalle due parti, nessuno andato a segno: soltanto alcune schegge</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Redazione Milano online</a></address>
      <p>Far West in strada a Segrate, lunedì mattina alle 7.40, poco prima che aprisse il «Bricoman» di via Piaggio. Ad esser preso di mira da tre rapinatori, a volto coperto e armati di pistola, è stato il furgone della Mondialpol, nel momento in cui le tre guardie giurate stavano prelevando l’incasso dalla cassa continua del negozio, in un luogo fortunatamente lontano dal passaggio. Un vigilante di 44 anni è rimasto ferito, ma le conseguenze della tentata rapina avrebbero potuto essere ben più gravi: i carabinieri hanno individuato a terra ben 15 bossoli di pistola.</p>
      <p><b>I banditi, uno dei quali armato di pistola</b>, hanno intimato ai vigilanti di consegnare il denaro trasportato nel mezzo, ma i tre hanno rifiutato. A quel punto, secondo una prima ricostruzione, uno dei banditi ha sparato verso di loro 6 colpi. E una delle guardie giurate, un 59enne, ha risposto sparando a sua volta 9 colpi di semiautomatica. Nessuno è andato a segno.</p>
      <p><b>Il capo scorta del portavalori, 44 anni, </b>è stato raggiunto non da un proiettile ma da alcune schegge, di striscio, a una gamba, e le sue condizioni non sono preoccupanti. I rapinatori, che non sono riusciti a portare via nulla, sono quindi fuggiti a bordo di una Ford Fiesta nera, mentre i colleghi del ferito lo hanno caricato sul furgone e lo hanno portato di loro iniziativa all’ospedale San Raffaele. Attualmente, sono al vaglio degli inquirenti le telecamere di sorveglianza della zona.</p>
    </article>
  </body>
</html>