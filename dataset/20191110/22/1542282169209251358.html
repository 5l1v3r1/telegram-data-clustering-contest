<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/10/ta-brabeia-tou-festival-kinimatografou-thessalonikis"/>
    <meta property="og:site_name" content="euronews"/>
    <meta property="article:published_time" content="2019-11-10T22:23:10+00:00"/>
    <meta property="og:title" content="Τα βραβεία του 60ου Φεστιβάλ Κινηματογράφου Θεσσαλονίκης"/>
    <meta property="og:description" content="Καλύτερη αναδείχθηκε η ταινία «Θά 'ρθει η φωτιά» του Όλιβερ Λάσε"/>
  </head>
  <body>
    <article>
      <h1>Τα βραβεία του 60ου Φεστιβάλ Κινηματογράφου Θεσσαλονίκης</h1>
      <address><time datetime="2019-11-10T22:23:10+00:00">10 Nov 2019, 22:23</time> by <a rel="author">euronews </a></address>
      <p>Διπλό βραβείο (καλύτερης ταινίας Χρυσός Αλέξανδρος - Θόδωρος Αγγελόπουλος, το οποίο συνοδεύεται από χρηματικό έπαθλο 15.000 ευρώ και Βραβείο Ανδρικής Ερμηνείας στον πρωταγωνιστή Αμαδόρ Άριας για την ερμηνεία του), έλαβε η ταινία «Θά 'ρθει η φωτιά» του Όλιβερ Λάσε (Ισπανία, Γαλλία, Λουξεμβούργο).</p>
      <p>Το Ειδικό βραβείο Κριτικής Επιτροπής - Αργυρός Αλέξανδρος, το οποίο συνοδεύεται από χρηματικό έπαθλο 8.000 ευρώ, απονεμήθηκε στην ταινία: «Πυρετός» της Μάγια Ντα-Ρεν (Βραζιλία, Γαλλία, Γερμανία), ενώ το Ειδικό βραβείο Κριτικής Επιτροπής για Καλύτερη Σκηνοθεσία - Χάλκινος Αλέξανδρος στη σκηνοθέτιδα Μελίνα Λεόν για την ταινία «τραγούδι χωρίς όνομα» (Περού, Ισπανία, ΗΠΑ).</p>
      <p>Βραβείο Γυναικείας Ερμηνείας έλαβε η Ισπανίδα ηθοποιός Γκρέτα Φερνάντεθ για την ερμηνεία της στην ταινία «Η κόρη του κλέφτη», σε σκηνοθεσία Μπελέν Φούνες.</p>
      <p>Την τελετή λήξης του φετινού επετειακού 60ου φεστιβάλ Κινηματογράφου Θεσσαλονίκης που πραγματοποιείται στην αίθουσα «Ολύμπιον» της πλατείας Αριστοτέλους, παρουσίασαν η ηθοποιός Μαρίσσα Τριανταφυλλίδου (βραβευμένη στο περσινό 59ο Φεστιβάλ με Α' Βραβείο Γυναικείας Ερμηνείας για την ταινία «Η δουλειά της» του Νίκου Labôt) και ο κριτικός κινηματογράφου Θοδωρής Κουτσογιαννόπουλος.</p>
      <p>Το βραβείο καλύτερης ταινίας Χρυσός Αλέξανδρος- του νέου διαγωνιστικού τμήματος με τίτλο «Meet the Neighbors», το οποίο συνοδεύεται από χρηματικό έπαθλο 5.000 ευρώ, απονεμήθηκε στην ταινία «ΤΛΑΜΕΣ», σε σκηνοθεσία Αλά Εντίν Σλιμ (Τυνησία, Γαλλία).</p>
      <p>Στο διαγωνιστικό τμήμα με ταινίες Εικονικής Πραγματικότητας (Virtual Reality) του Φεστιβάλ, το βραβείο Καλύτερης Ταινίας συνοδεύεται από το χρηματικό ποσό των 3.000 ευρώ, χορηγία του Ελληνικού Κέντρου Κινηματογράφου και απονεμήθηκε στην ταινία: «ΕΠΙΒΑΤΗΣ» σε σκηνοθεσία των Ίζομπελ Νόουλς και Βαν Σάουεργουαιν (Αυστραλία), ενώ ειδική μνεία έλαβε η ταινία «ΟΙΚΟΓΕΝΕΙΑΚΑ ΠΟΡΤΡΕΤΑ» της Μαρίας Μαυροπούλου (Ελλάδα).</p>
      <p>Η Κριτική Επιτροπή της Διεθνούς Ομοσπονδίας των Κριτικών Κινηματογράφου (FIPRESCI) απένειμε τα εξής βραβεία:</p>
      <p>- Για το Διαγωνιστικό Τμήμα στην ταινία: «ΤΟ ΝΟΥ ΣΟΥ ΣΤΑ ΠΑΙΔΙΑ», σε σκηνοθεσία Νταγκ Γιόχαν Χάουγκερουντ (Νορβηγία, Σουηδία),</p>
      <p>-Για Ελληνική Ταινία του Φεστιβάλ Ελληνικού Κινηματογράφου 2019 (πρεμιέρα) στην ταινία: «Πολιορκία στην οδό Λιπέρτη» του Σταύρου Παμπαλλή (Ελλάδα, Κύπρος).</p>
      <p>Η Πανελλήνια Ένωση Κριτικών Κινηματογράφου απένειμε το βραβείο της στην ταινία: «Πολιορκία στην οδό Λιπέρτη» του Σταύρου Παμπαλλή (Ελλάδα, Κύπρος).</p>
      <p>Το καθιερωμένο βραβείο «Ανθρώπινες Αξίες» του τηλεοπτικού σταθμού της Βουλής των Ελλήνων (Βουλή τηλεόραση) απονεμήθηκε στην ταινία του Διεθνούς Διαγωνιστικού τμήματος: «ΤΟ ΝΟΥ ΣΟΥ ΣΤΑ ΠΑΙΔΙΑ», σε σκηνοθεσία Νταγκ Γιόχαν Χάουγκερουντ (Νορβηγία, Σουηδία).</p>
      <p>-Εξαπλό! είναι το βραβείο που κέρδισε τελικά η ταινία του Σταύρου Παμπαλλή «Πολιορκία στην οδό Λιπέρτη», καθώς πέραν των βραβείων της (FIPRESCI), της ΠΕΚΚ και της Βουλής κέρδισε και τα δυο βραβεία της ΕΡΤ (πρώτο και δεύτερο που συνοδεύονται από χρηματικό έπαθλο 3.000 + 2.000 ευρώ αντίστοιχα και απονέμονται στην ελληνική ταινία που κέρδισε το βραβείο κοινού Fischer και της επιτροπής FIPRESCI αντίστοιχα).</p>
      <p>Το βραβείο του Ελληνικού Κέντρου Κινηματογράφου που συνοδεύεται από το ποσό των 5.000 ευρώ και απονέμεται σε ταινία πρωτοεμφανιζόμενου σκηνοθέτη, απονεμήθηκε εξ' ημισείας στους: Ρηνιώ Δραγασάκη για την ταινία «COSMIC CANDY» (Ελλάδα), και Κώστα Αθουσάκη για την ταινία «ΠΕΡΣΕΦΟΝΗ» (Ελλάδα).</p>
      <p>Το βραβείο αξίας 1.500 ευρώ Best Location Award, το οποίο δίνεται από τη Διεύθυνση Hellenic Film Commission του ΕΚΚ, σε location managers (ή σκηνοθέτες, σε περίπτωση που δεν υπάρχει location manager) ταινίας πρωτοεμφανιζόμενου σκηνοθέτη/πρωτοεμφανιζόμενης σκηνοθέτιδας ελληνικής παραγωγής που κάνει πρεμιέρα στο επίσημο πρόγραμμα, απονέμεται στον: Μίνωα Νικολακάκη για την ταινία του «ENTWINED» (Ελλάδα, Ηνωμένο Βασίλειο).</p>
      <p>Το Βραβείο του Ιδρύματος Ιωάννου Φ. Κωστοπούλου, το οποίο συνοδεύεται από χρηματικό έπαθλο 3.000 ευρώ, έλαβε η ταινία «Δε θέλω να γίνω δυσάρεστος, αλλά πρέπει να μιλήσουμε για κάτι πολύ σοβαρό» του Γιώργου Γεωργόπουλου (Ελλάδα).</p>
      <p>Το βραβείο του ελληνικού τμήματος του WIFT (Women in Film &amp; Television) απονέμεται σε ταινία του Διεθνούς Διαγωνιστικού Τμήματος, του τμήματος Meet the Neighbors ή του τμήματος Εκτός Συναγωνισμού για την καλύτερη γυναικεία συνεισφορά και παρουσία μπροστά ή πίσω από την κάμερα. Το βραβείο απονεμήθηκε φέτος στην ταινία: «COSMIC CANDY» της Ρηνιώς Δραγασάκη (Ελλάδα).</p>
      <p>Η επιτροπή που επιλέγει ταινίες για τα «Βραβεία Νεότητας» απαρτίζεται από φοιτητές πανεπιστημίων της Θεσσαλονίκης. Φέτος απένειμε δύο βραβεία σε ταινίες του Φεστιβάλ Ελληνικού Κινηματογράφου 2019 (πρεμιέρα): στην ταινία «Απόστρατος» του Ζαχαρία Μαυροειδή (Ελλάδα) και ειδικό βραβείο στην ταινία «Το θαύμα της θάλασσας των Σαργασσών» του Σύλλα Τζουμέρκα (Ελλάδα, Γερμανία, Ολλανδία, Σουηδία).</p>
      <p>Στην ταινία «Απόστρατος» του Ζαχαρία Μαυροειδή (Ελλάδα), επίσης, απονεμήθηκε το βραβείο Κοινού FISCHER για διεθνή διαγωνιστικά τμήματα του 60ού Φεστιβάλ Κινηματογράφου Θεσσαλονίκης.</p>
      <p>Το βραβείο Κοινού FISCHER Ελληνικής Ταινίας - Μιχάλης Κακογιάννης για ταινία του Φεστιβάλ Ελληνικού Κινηματογράφου (πρεμιέρα) του 60ού Φεστιβάλ Κινηματογράφου Θεσσαλονίκης, απονεμήθηκε στην ταινία: ««Πολιορκία στην οδό Λιπέρτη» του Σταύρου Παμπαλλή (Ελλάδα, Κύπρος), το ίδιο βραβείο για ταινία του τμήματος «Ματιές στα Βαλκάνια» στην ταινία: «Μα τι χώρα!» του Βίνκο Μπρέσαν (Κροατία, Σερβία, Πολωνία) και τέλος για ταινία του τμήματος «Ανοιχτοί Ορίζοντες» στην ταινία: «Τα Χελιδόνια της Καμπούλ» σε σκηνοθεσία των Ζαμπού Μπρετμάν και Ελεά Γκομπέ - Μεβεγιέκ (Γαλλία).</p>
      <p>Η τελετή λήξης ολοκληρώθηκε με την προβολή της ήδη βραβευμένης ταινίας «Jojo Rabbit» του Αμερικανού Τάικα Γουαϊτίτι για την ιστορία ενός δεκάχρονου - αφοσιωμένου μέλους της ναζιστικής νεολαίας, ο οποίος λαμβάνει καθημερινά συμβουλές και ενθάρρυνση από έναν επινοημένο φίλο που δεν είναι άλλος από τον ίδιο τον Αδόλφο Χίτλερ!</p>
    </article>
  </body>
</html>