<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_11/russia-celebre-storico-napoleonico-fa-pezzi-compagna-getta-fiume-0747ee5e-045b-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Oleg Sokolov, celebre storico napoleonico, fa a pezzi la compagna e la getta nel fiume"/>
    <meta property="og:description" content="Oleg Sokolov, 63 anni, celeberrimo ed eccentrico accademico, arrestato dopo aver gettato nel fiume Moika, a San Pietroburgo, il corpo smembrato di una 22enne. Ubriaco, anche lui era caduto in acqua. Nel soccorrerlo, trovati i resti della donna"/>
  </head>
  <body>
    <article>
      <h1>Oleg Sokolov, celebre storico napoleonico, fa a pezzi la compagna e la getta nel fiume</h1>
      <h2>Oleg Sokolov, 63 anni, celeberrimo ed eccentrico accademico, arrestato dopo aver gettato nel fiume Moika, a San Pietroburgo, il corpo smembrato di una 24enne. Ubriaco, anche lui era caduto in acqua. Nel soccorrerlo, trovati i resti della donna</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Alessandro Fulloni</a></address>
      <p>Storico di fama internazionale con un curriculum sterminato: docente all’Università di San Pietroburgo, insignito in Francia della Legion d’Onore per i suoi meriti accademici, tra cui gli approfondimenti sulla figura di Napoleone di cui è uno dei massimi esperti al mondo. Da qualche giorno Oleg Sokolov, 63 anni, è anche colpevole di un femminicidio sconvolgente (che ha confessato). Il professore è stato arrestato sabato: era vestito come l’imperatore francese, ubriaco e fradicio dopo essere caduto nel fiume Moika a San Pietroburgo. Poco prima aveva ammazzato la sua compagna, Anastassia Echtchenko, 24 anni, una sua ex studentessa che con lui condivideva il lavoro, la passione per la storia della Francia imperiale e le ricostruzioni storiche in costume. Quando i sommozzatori lo hanno ripescato in acqua, hanno recuperato anche uno zaino nel quale hanno trovato le braccia di una donna. Anastassia, appunto. Scattato l’allarme, la polizia ha poi trovato il corpo della giovane vittima, oscenamente mutilato, nell’appartamento condiviso dai due.</p>
      <slideshow>
        <figure>
          <img src="https://images2.corriereobjects.it/methode_image/2019/11/11/Interni/Foto%20Gallery/AFP_1M57O9_MGTHUMB-INTERNA.jpg"/>
          <figcaption>Oleg Sokolov, celebre storico napoleonico, arrestato per aver ucciso la compagna</figcaption>
        </figure>
        <figure>
          <img src="https://images2.corriereobjects.it/methode_image/2019/11/11/Interni/Foto%20Gallery/anastassia_MGTHUMB-INTERNA.jpg"/>
          <figcaption>Oleg Sokolov, celebre storico napoleonico, arrestato per aver ucciso la compagna</figcaption>
        </figure>
        <figure>
          <img src="https://images2.corriereobjects.it/methode_image/2019/11/11/Interni/Foto%20Gallery/AFP_1M57OB_MGTHUMB-INTERNA.jpg"/>
          <figcaption>Oleg Sokolov, celebre storico napoleonico, arrestato per aver ucciso la compagna</figcaption>
        </figure>
        <figure>
          <img src="https://images2.corriereobjects.it/methode_image/2019/11/11/Interni/Foto%20Gallery/AFP_1M57OA_MGTHUMB-INTERNA.jpg"/>
          <figcaption>Oleg Sokolov, celebre storico napoleonico, arrestato per aver ucciso la compagna</figcaption>
        </figure>
        <figure>
          <img src="https://images2.corriereobjects.it/methode_image/2019/11/11/Interni/Foto%20Gallery/aa1f3693e54244fe9d18b697d94f91c1_MGTHUMB-INTERNA.jpg"/>
          <figcaption>Oleg Sokolov, celebre storico napoleonico, arrestato per aver ucciso la compagna</figcaption>
        </figure>
        <figcaption>Oleg Sokolov, celebre storico napoleonico, arrestato per aver ucciso la compagna</figcaption>
      </slideshow>
      <h4>Voleva gettare i resti della vittima nel fiume</h4>
      <p>Secondo i media russi, Sokolov era caduto in acqua proprio nel tentativo di far sparire nel fiume i resti della donna fatta a pezzi, trasportandoli sulla riva un poco alla volta. È escluso che volesse suicidarsi, almeno sulle prime. Trasportato in ospedale e ricoverato per ipotermia dopo la permanenza nelle acque gelide del fiume, solo domenica l’accademico è stato portato in un commissariato di polizia per essere interrogato. Qui Sokolov ha confessato: agli inquirenti avrebbe raccontato di aver ucciso Anastassia al termine di una lite, di averle poi tagliato la testa, le braccia e le gambe per tentare di sbarazzarsi del corpo. Al termine, il suo avvocato, Alexander Pochuev, ha riferito che Sokolov aveva detto di essere pentito e pronto a cooperare con gli inquirenti.</p>
      <h4>L’interrogatorio oggi</h4>
      <p>Lo storico comparirà oggi (lunedì) in tribunale. I media locali hanno reso noto che già nel 2008 Sokolov aveva picchiato e minacciato di morte una donna, ma la vicenda non aveva avuto seguiti giudiziari. Lo sconcerto adesso è forte sia in Russia — dove la Società russa di storia militare, di cui il docente era membro,ha già cancellato ogni sua traccia dal proprio sito — che in Francia, dove nel 2003 l’allora presidente Jacques Chirac lo nominò Cavaliere della Legion d’Onore, e dove ha ricoperto diversi ruoli in ambito accademico. Da ultimo nel consiglio scientifico dell’Issep, la scuola politica dell’ex deputata francese Marion Maréchal (nipote di Marine Le Pen) a Lione. Davanti a tanti prestigiosi incarichi e riconoscimenti, «non potevamo immaginare che potesse commettere questo atto odioso», ha scritto l’Istituto in un comunicato, annunciando l’immediata revoca ed «esprimendo le proprie condoglianze alla famiglia della vittima».</p>
      <h4>Voleva suicidarsi vestito da Napoleone</h4>
      <p>Lo storico aveva scritto diversi libri su Napoleone, alcuni dei quali in collaborazione con la vittima con la quale partecipava ad eventi in costume indossando le molte divise dell’imperatore perfettamente replicate. Secondo Sergei Echtchenko, il fratello di Anastassia, che dice di aver parlato con sua sorella poco prima della sua morte, «è la gelosia» il motivo del crimine. «Gli ha detto di andare al compleanno di un amico studente, lui l’ha picchiata, è uscita, e poi è tornata ...».</p>
    </article>
  </body>
</html>