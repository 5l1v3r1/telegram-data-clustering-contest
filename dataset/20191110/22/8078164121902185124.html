<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_11/genova-indagine-falsi-report-pm-situazione-allarmante-17eac3d2-0495-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Falsi report sui viadotti: Autostrade chiude alcune corsie in Liguria"/>
    <meta property="og:description" content="Il pm Walter Cotugno: sicurezza dei ponti a rischio. Il tribunale del Riesame ha accolto la richiesta di interdizione per un anno per dieci indagati di Spea. Secondo l’accusa gli ispettori avrebbero osservato i «cassoni» delle strade, che sono in quota, da terra"/>
  </head>
  <body>
    <article>
      <h1>Falsi report sui viadotti: Autostrade chiude alcune corsie in Liguria</h1>
      <h2>I lavori sui ponti in corso da alcune settimane. Oggi il pm Walter Cotugno ha chiesto l’interdizione per 11 ex dirigenti di Spea: «Sicurezza a rischio»</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Redazione Cronache</a></address>
      <p>Autostrade per l’Italia ha deciso di chiudere alcune corsie, vietare il transito ai mezzi eccezionali e vietare i sorpassi tra tir su quattro viadotti della Liguria che dopo le ultime ispezioni ordinate dalla società ad alcune aziende esterne hanno raggiunto un punteggio di ammaloramento più alto di quanto si ritenesse. Secondo quanto riportato dall’agenzia Ansa, i divieti sono già stati avviati e resteranno in vigore «in via cautelativa» fino al ripristino delle parti ammalorate che dureranno alcuni mesi. I viadotti interessati sono <br/>- <b>Sulla A7 (Milano-Genova), il viadotto Coppetta</b>, sulla carreggiata nord al km 117+570. La segnaletica sposta il traffico sul lato sinistro della carreggiata (la trave ammalorata è quella sul bordo destro); chiusura della corsia di marcia; divieto di sorpasso per mezzi superiori alle 7,5 tonnellate; divieto di transito per tutti i trasporti eccezionali eccedenti il limite di massa ammesso dal Codice della strada (44 t). I lavori termineranno entro il prossimo dicembre. <br/>-<b> Sulla A7 Ponte Scrivia a Busalla (Genova)</b>, sulla carreggiata Nord al km 111+360: chiusura corsia marcia; divieto di transito per tutti i trasporti eccezionali <br/>- <b>Sulla A26 (Genova-Alessandria-Gravellona Toce), il viadotto Bormida</b>, sulla carreggiata Nord e Sud km 058+292: chiusura delle corsie sorpasso (Nord e Sud); divieto di sorpasso per i mezzi superiori alle 7,5 tonnellate (Nord e Sud); divieto di transito per i trasporti eccezionali eccedenti le 90 tonnellate (Nord e Sud). La conclusione dei lavori è prevista entro il prossimo marzo. <br/>- <b>Sulla A10 (Genova-Ventimiglia), il Ponticello ad Arco</b>, sulla carreggiata Est al km 016+782: chiusura della corsia di marcia; divieto di sorpasso per i mezzi superiori alle 7,5 tonnellate; divieto di transito per tutti i trasporti eccezionali eccedenti in massa ammesso dal Codice della strada (44 t). I lavori sono in corso, l’ultimazione è prevista entro dicembre.</p>
      <h4>L’indagine</h4>
      <p>Le misure sono state prese alcune settimane fa. Intanto oggi il pubblico ministero Walter Cotugno ha chiesto l’interdizione per 11 tra ex dirigenti e tecnici di Spea, la società che si occupa di manutenzione per conto di Austotrade per l’Italia . «Dalle indagini è emerso un quadro particolarmente allarmante, con riferimento alle attività di sorveglianza e agli atti pubblici con cui la stessa viene descritta», ha scritto il pubblico ministero. A settembre erano scattati arresti domiciliari e interdizioni per le attività sui viadotti Paolillo (A16, Puglia) e Pecetti (A26, Liguria). La procura aveva chiesto altre misure per le ispezioni sul Veilino e il Bisagno (entrambi in A12 Liguria).</p>
      <h4>«Sistematica violazione»</h4>
      <p>«Si è assistito e si assiste — scrive il magistrato — a una sistematica violazione delle norme tese a garantire la sicurezza della circolazione stradale e a una altrettanto sistematica falsificazione degli atti pubblici volti ad attestare le attività di sorveglianza effettuate e l’esito delle stesse». Il tribunale del Riesame ha accolto la richiesta di interdizione, per un anno, per dieci indagati e l’ha respinta per uno. Secondo l’accusa, gli ispettori non sarebbero entrati nei cassoni e avrebbero dato una valutazione falsa indicando voti che si riferivano a quel tipo di controllo.</p>
      <h4>«Osservazioni da terra»</h4>
      <p>«Lo stesso gip — scrive la procura — ha evidenziato che la normativa, oltre che il buon senso impone di ispezionare le opere d’arte in ogni loro componente, sia esternamente sia all’interno degli spazi cavi?». Dopo avere evidenziato quanto sopra tuttavia il gip mostra di ritenere che «il rapporto possa attestare una attività del tutto diversa da quella prevista dalla norma (e dal buon senso) consistente nel mero esame sommario superficiale ed esterno e da terra del cassone. Infatti, senza il mezzo speciale by bridge l’ispettore non può che osservare da terra alla distanza di decine e decine di metri le pareti esterne dei cassoni per quanto visibili».</p>
    </article>
  </body>
</html>