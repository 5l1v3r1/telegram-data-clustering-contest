<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/buone-notizie/19_novembre_11/pianeta-tutti-regole-green-alessandro-gassmann-b20a8082-0487-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="«Il Pianeta è di tutti». Le regole green di Alessandro Gassmann"/>
    <meta property="og:description" content="L’impegno dell’attore per l’ambiente e con l’agenzia Onu per i rifugiati. E le sue parole d’ordine: ridurre, riutilizzare, riciclare: «Facendolo tutti non è un sacrificio terribile»"/>
  </head>
  <body>
    <article>
      <h1>«Il Pianeta è di tutti». Le regole green di Alessandro Gassmann</h1>
      <h2>L’impegno dell’attore per l’ambiente e con l’agenzia Onu per i rifugiati. E le sue parole d’ordine: ridurre, riutilizzare, riciclare: «Facendolo tutti non è un sacrificio terribile»</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Ornella Sgroi</a></address>
      <p>Essere ed esserci. Presenti a se stessi e per la comunità. È importante per Alessandro Gassmann (nella foto), che con il suo impegno civile e sociale crede nella difesa del Pianeta e dell’essere umano. Ci crede in quanto persona e cittadino del mondo. E in quanto personaggio pubblico, con quasi 240.000 follower su Twitter, ai quali dà il buongiorno ogni mattina e la buonanotte ogni sera. Divulgatore di conoscenza e coscienza per il bene dell’ambiente, come copertina del suo account Alessandro Gassman ha tre parole che riassumono il suo spirito green come un mantra: Reduce, Reuse, Recycle. Traduce: «Ridurre, Riutilizzare, Riciclare. Dovremmo fare tutti dei piccoli sacrifici, dovremmo consumare meno, riusare per non produrre altra plastica, riciclare per mettere un freno agli sprechi che il pianeta sta producendo, potrebbe essere la salvezza del pianeta stesso. Se lo facciamo tutti non sarà così terribile. Il contributo di noi cittadini è fondamentale. Bisogna pensare a chi resterà dopo di noi e attuare un mutamento concreto affinché l’economia diventi circolare e la società ecosostenibile».</p>
      <p><b>Questo significa essere lucidi sul presente e proiettati nel futuro </b>che sembra invece non interessare quanti - pare strano ma ancora ce ne sono molti - vivono e operano anche nella sfera pubblica come non avessero un valido motivo per guardare dopo di sé. A differenza di Alessandro Gassmann: «Io lo faccio per mio figlio e, se lui avrà un giorno dei figli, per i miei nipoti. Per essere ricordato come un nonno che, pur avendo fatto parte delle generazioni che hanno utilizzato fossili per andare avanti togliendo aria a chi veniva dopo di lui, a un certo punto ha fatto di tutto, nel suo piccolo, per evitarlo. Non è un eccesso di generosità, ma una questione familiare. Poi, se ci riesco, meglio pure per gli altri!» ride.</p>
      <h4>Ambasciatore</h4>
      <p>Anche come ambasciatore di buona volontà dell’Unhcr, Gassmann continuerà la sua campagna per l’ambiente, mettendo al servizio dell’Alto Commissariato delle Nazioni Unite per i Rifugiati il suo sguardo da regista e autore, come aveva fatto nel 2015 con il documentario Torn, in cui raccontava i «fiori che nascono tra le macerie» dei campi profughi in Giordania e Libano. «L’Unhcr - spiega - ha anche dei progetti sull’ecosostenibilità nell’Africa equatoriale. Grazie al loro aiuto intere popolazioni stanno ripiantando milioni di alberi per combattere la futura desertificazione di quelle aree. Muri di verde per bloccare il deserto e per produrre più ossigeno, con la speranza che chi è costretto a migrare non abbia più bisogno di farlo». Salvandosi così da una contemporaneità «un po’ troppo ricolma di odio, tra razzismo e xenofobia, rigurgiti di disumanità che stanno sempre più violentemente venendo fuori», non a caso al centro del film Non odiare, opera prima di Mauro Mancini, che Gassmann ha appena finito di girare. «In questo momento ci sono capi di Stato e primi ministri populisti, che puntano solo a guadagnare consensi a discapito della qualità delle proprie proposte. La politica dovrebbe essere una cosa altra e alta, creare società dove vivere sia più semplice e promettente, più remunerativo per tutti. Ma non sta succedendo. Abbiamo dittatori alle porte di casa, in Turchia stanno avvenendo cose terribili, la stampa viene imbavagliata, imprigionata, torturata, e questo non fa parte della democrazia. Restare indifferenti è altrettanto pericoloso».</p>
      <p><b>Arte, politica, sociale e impegno civile. Alessandro Gassmann</b> li mette insieme destreggiandosi abilmente tra cinema, televisione e teatro, fra dramma e commedia. Da attore ha affrontato la sindrome di Down nel film Mio fratello rincorre i dinosauri usando il sorriso, perché «è molto più utile raccontare una storia su un disagio facendo anche sorridere, con empatia e senza patetismi o piagnucolii». Ha disarmato i pregiudizi sull’omosessualità in Croce e Delizia perché è contro le etichette, «che spesso i social alimentano semplificando tutto per mancanza di cultura e tendenza alla banalizzazione, in una società francamente molto migliorabile». Da regista ha esplorato la paternità con Razzabastarda e Il premio, legato a doppio filo con Il silenzio grande diretto a teatro su testo di Maurizio De Giovanni:«Essere padre incide sul mio percorso umano come su quello di chiunque altro, solo che io lo esprimo attraverso il mio lavoro. Siamo tutti figli. Molti di noi sono anche genitori, quindi siamo tutti interessati all’argomento, che qui diventa parola, emozione, divertimento».</p>
      <h4>Sotto il tappeto</h4>
      <p>Parlando di silenzi e del tempo che «alla mia età scorre ancora più veloce e accelera il ritmo» dice che «ci sono due tempi nella mia vita». Così divisi: «C’è il tempo del lavoro, che mi piace tantissimo, frenetico, dispendioso dal punto di vista fisico, e creativo. E il tempo della vita, che è la mia famiglia, mia moglie, mio figlio e anche me stesso». Un po’ a Roma, la sua città, che ama al punto da combatterne in prima persona il graduale degrado. E un po’ a Napoli, sua città onoraria dopo il successo dei Bastardi di Pizzofalcone: «Napoli in questo momento è il centro culturale del Paese e sta reagendo meglio delle altre città alla crisi generale perché è da sempre abituata a cavarsela. Roma invece è sempre stata protetta dalla politica e dal turismo e non sta reagendo perché i romani sono viziati, seduti, osservano basiti il decadimento ormai decennale di questa meraviglia. Sono curioso di vedere come si evolverà la situazione in questo Paese. La sensazione è che si stiano accantonando i problemi come le molliche sotto il tappeto. Ma toglierli alla vista non è la soluzione».</p>
    </article>
  </body>
</html>