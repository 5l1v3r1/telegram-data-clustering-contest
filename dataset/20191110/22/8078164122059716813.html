<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_11/gramsci-gay-imbrattato-murale-turi-volontari-si-mobilitano-cancellare-scritta-e1e69eaa-046c-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="«Gramsci gay», imbrattato il murale di Turi. I volontari si mobilitano per cancellare la scritta"/>
    <meta property="og:description" content="La scritta comparsa sull’opera dedicata al filosofo e intellettuale comunista, fondatore del Pci, rinchiuso nel carcere di Turi durante il regime fascista. La denuncia dell’associazione Retake: «Difendiamo questa città stupenda e la sua storia"/>
  </head>
  <body>
    <article>
      <h1>«Gramsci gay», imbrattato il murale di Turi. I volontari si mobilitano per cancellare la scritta</h1>
      <h2>La scritta comparsa sull’opera dedicata al filosofo e intellettuale comunista, fondatore del Pci, rinchiuso nel carcere di Turi durante il regime fascista. La denuncia dell’associazione Retake: «Difendiamo questa città stupenda e la sua storia»</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Silvia Morosi</a></address>
      <p>La parola «gay» scritta — con vernice rossa — sul volto di Antonio Gramsci, politico, intellettuale, fondatore del Pci e dell’Unità, nato ad Ales vicino a Cagliari nel 1891. L’atto vandalico è stato compiuto nella notte di domenica a Turi, in provincia di Bari, nella zona di largo Pozzi. L’opera ha l’obiettivo di ricordare il periodo in cui il politico e filosofo <a href="https://corrieredelmezzogiorno.corriere.it/napoli/notizie/politica/2011/4-novembre-2011/turi-quaderni-gramsci-celladi-pertini-ora-abitata-sei-spacciatori-1902043951532.shtml">fu rinchiuso nel carcere di Turi </a>durante il regime fascista, condannato a vent’anni di prigione: proprio durante la detenzione, nel 1929, iniziò a scrivere i «Quaderni dal carcere», che diverranno ben 33, uno sviluppo originale e approfondito della filosofia marxista. Il libro fu pubblicato postumo da Einaudi nel 1947 e vinse il Premio Viareggio nello stesso anno. A causa delle gravi condizioni di salute, Gramsci — il detenuto 7.047 — nel 1934 chiese e ottenne la libertà condizionale, prima di morire il 27 aprile del 1937 nella clinica Quisisana di Roma, stroncato da un’emorragia cerebrale, pochi giorni dopo essere stato liberato.</p>
      <h4>«Difendiamo la storia»</h4>
      <p>A denunciare l’accaduto l’associazione Retake Bari — movimento spontaneo di cittadini, impegnato nella lotta contro il degrado, nella valorizzazione dei beni pubblici e nella diffusione del senso civico sul territorio — che su Facebook ha scritto: «Gli amici di Turi ci segnalano l’ennesimo atto vandalico. Siamo in Largo Pozzi e tutto ciò non ha bisogno di ulteriori commenti. Siamo disponibili ad aiutarvi. Chiunque voglia e possa aiutarci è benvenuto. Ci auguriamo che da qui possa nascere Retake Turi, difendiamo questa città stupenda e la sua storia», invitando alla mobilitazione per ripulire l’opera.</p>
    </article>
  </body>
</html>