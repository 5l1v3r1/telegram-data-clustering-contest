<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_11/i-supereroi-watchmen-denuncia-razzismo-613f10d8-048b-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="«Watchmen», la serie che denuncia il razzismo della nostra società"/>
    <meta property="og:description" content="La serie si apre infatti con il riferimento alla strage del 1921 perpetrata da suprematisti bianchi ai danni della popolazione nera locale"/>
  </head>
  <body>
    <article>
      <h1>«Watchmen», la serie che denuncia il razzismo della nostra società</h1>
      <h2>La serie si apre infatti con il riferimento alla strage del 1921 perpetrata da suprematisti bianchi ai danni della popolazione nera locale</h2>
      <address>
        <time datetime="2019-11-10T22:00:00+00:00">10 Nov 2019, 22:00</time>
      </address>
      <p>Quello dei supereroi è un vero e proprio genere che sembra caratterizzare una fetta (sempre meno marginale) della serialità americana degli ultimi anni. Non soltanto le piattaforme streaming come Amazon o Netflix, ma anche i più accreditati esponenti della cosiddetta «quality television», la produzione di qualità che distingue i canali a pagamento statunitensi, stanno sperimentando questa strada. È il caso, per esempio, di Hbo con la serie Watchmen, in onda su Sky Atlantic praticamente in contemporanea con l’originale. I nove episodi di Watchmen si ispirano all’omonima e famosa serie di fumetti firmata da Alan Moore e Dave Gibbons e pubblicata dalla Dc Comics negli anni ’80; in realtà, più che un adattamento, è un sequel nel senso che ne riprende l’impianto narrativo e morale, ma colloca le vicende trent’anni dopo, in un’America del 2019, una società simile alla nostra ma alterata da alcuni dati storici, dove nuovi personaggi incontrano i vecchi protagonisti.</p>
      <p><b>Fulcro delle vicende è la città di Tulsa in Oklahoma</b>; la serie si apre infatti con il riferimento alla strage del 1921 perpetrata da suprematisti bianchi ai danni della popolazione nera locale. Qui si svolge una storia che ha preso un corso diverso da quello reale, dove non c’è tecnologia dove i suprematisti si aggirano indossando maschere di Rorschach (il giustiziere Walter Joseph Kovacs del fumetto). Ideatore e produttore della serie è Damon Lindelof, uno degli artefici di Lost, di cui si ritrova lo sguardo in bilico tra fantastico e ucronico. Anche qui è evidente il tentativo di creare un mondo del tutto allegorico. Watchmen è una serie complessa e raffinata, che necessita di un’immersione totale per cogliere tutte le sfumature, i riferimenti, le citazioni, ma anche il significato più profondo, che è quello della denuncia del razzismo che permea e avvelena le nostre società.</p>
    </article>
  </body>
</html>