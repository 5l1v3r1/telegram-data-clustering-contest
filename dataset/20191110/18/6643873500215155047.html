<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/zGzykb/oerjan-nyland-debuterte-med-tap-i-premier-league"/>
    <meta property="og:site_name" content="Bergens Tidende"/>
    <meta property="article:published_time" content="2019-11-10T18:14:59+00:00"/>
    <meta property="og:title" content="Ørjan Nyland debuterte med tap i Premier League"/>
    <meta property="og:description" content="Ørjan Nyland fikk 83 minutter i mål for Aston Villa søndag. Nordmannen kunne ikke lastes i 1-2-tapet borte mot Wolverhampton."/>
  </head>
  <body>
    <article>
      <h1>Ørjan Nyland debuterte med tap i Premier League</h1>
      <h2>Ørjan Nyland fikk 83 minutter i mål for Aston Villa søndag. Nordmannen kunne ikke lastes i 1-2-tapet borte mot Wolverhampton.</h2>
      <address><time datetime="2019-11-10T18:14:59+00:00">10 Nov 2019, 18:14</time> by <a rel="author">NTB</a></address>
      <p>Nyland har ikke spilt en førstelagskamp for Villa siden 1-1-kampen mot Preston i mesterskapsserien 29. desember i fjor. Resten av forrige sesong måtte nordmannen se fra sidelinjen som følge av en avrevet akillessene, før han denne sesongen har vært tredjevalg på keeperplassen.</p>
      <p>Men søndag fikk nordmannen sin Premier League-debut i bortemøtet med Wolverhampton. Han ble med det den 70. nordmannen som fikk spilletid i den øverste divisjonen i England.</p>
      <p>
        <a href="https://www.bt.no/sport/i/y3Jrge/solskjaer-og-manchester-united-tok-et-kraftig-byks-paa-tabellen-etter-ov">Les også<br/>Solskjær og Manchester United tok et kraftig byks på tabellen etter overbevisende seier<br/></a>
        <a href="https://www.bt.no/sport/i/Xg3Lzm/lars-tjaernaas-mener-at-manchester-united-trio-kan-bli-like-innflytelses">Les også<br/>Lars Tjærnås mener at Manchester United-trio kan bli like innflytelsesrike som Liverpool-angriperne</a>
      </p>
      <p>Nyland startet kampen på benken, men ble kastet innpå allerede etter sju minutter etter at reservekeeper Jed Steer måtte ut med det som så ut som en vridning i foten. Førstekeeper Tom Heaton, også han skadd, var ikke med i troppen.</p>
      <p>Dermed var det duket for en nordmann mellom bortelagets stenger.</p>
      <h3>Fin redning</h3>
      <p>Den norske keeperprofilen kunne ikke forhindre at Wolverhampton gikk til pause med en velfortjent ledelse, etter et innøvd frisparktrekk etter 41 minutters spill. I stedet for å slå et frispark på høyresiden inn i feltet, slo João Moutinho ballen ut i returrommet. Der kom Rúben Neves og banket ballen i lengste hjørnet.</p>
      <p>Nyland kunne ikke lastes for målet.</p>
      <p>Det var vertene som hadde ballen mest og skapte de største sjansene på eget gress, men Nyland ble aldri satt på de store prøvene. Nordmannen gjorde en fin redning i annen omgang da Diogo Jota testet skuddfoten fra sekstenmetersstreken.</p>
      <h3>Doblet ledelsen</h3>
      <p>Seks minutter før slutt doblet Wolves ledelsen. Adama satte fart på høyresiden, kom seg inn i feltet og la ballen perfekt ut til Raúl Jiménez. Mexicaneren plasserte ballen utakbart nede i Nylands høyre hjørne.</p>
      <p>Trézéguet sørget for at det ble spenning i kampen da han hamret inn 1-2 godt inn i overtiden.</p>
      <p>Wolverhampton fikk likevel revansje for 1-2-tapet i ligacupen for Villa for bare elleve dager siden.</p>
      <p>Med tre nye poeng er ulvene oppe 14.-plass i Premier League med 14 poeng. Aston Villa blir stående på 11 poeng og ligger på 17.-plass, tre poeng over nedrykksstreken.</p>
      <p>Neste runde skal Wolverhampton få bryne seg på nok en nordmann. Da tar manager Nuno Espirito Santo med seg sine spillere til Bournemouth for å møte Joshua King. Aston Villa på sin side får besøk av Newcastle på Villa Park.</p>
      <related>
        <h4>Mest lest akkurat nå</h4>
        <a href="https://www.bt.no/kultur/i/K3XXrM/slik-skal-de-faa-bergens-foerste-michelin-stjerne"/>
        <a href="https://www.bt.no/innenriks/i/aweBrM/mandag-kan-du-se-dette-sjeldne-fenomenet-paa-himmelen"/>
        <a href="https://www.bt.no/innenriks/i/9veQBw/petter-og-gunhild-stordalen-flytter-fra-hverandre"/>
        <a href="https://www.bt.no/nyheter/lokalt/i/OpXJ3A/doed-mann-funnet-paa-stemmemyren"/>
        <a href="https://www.bt.no/nyheter/okonomi/i/nalrkd/i-2015-skulle-stine-28-hjelpe-faren-med-aa-utvikle-selskapet-naa-jobb"/>
        <a href="https://www.bt.no/nyheter/lokalt/i/dOa8EO/brannvesenet-har-kontroll-paa-husbrann-i-nordfjord"/>
      </related>
    </article>
  </body>
</html>