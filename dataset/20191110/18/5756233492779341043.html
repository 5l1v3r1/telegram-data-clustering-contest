<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620853/%D9%85%D8%AD%D8%AA%D9%88%D8%A7%DB%8C-%D9%BE%DB%8C%D8%B4%D9%86%D9%87%D8%A7%D8%AF-%D8%AC%D8%AF%DB%8C%D8%AF-%D8%A8%D9%87-%D8%B3%D8%B9%D8%AF-%D8%A7%D9%84%D8%AD%D8%B1%DB%8C%D8%B1%DB%8C-%D8%A8%D8%B1%D8%A7%DB%8C-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T18:51:00+00:00"/>
    <meta property="og:title" content="محتوای پیشنهاد جدید به «سعد الحریری» برای تشکیل دولت چیست؟"/>
    <meta property="og:description" content="در تلاش برای حل بحران لبنان، پیشنهاد جدیدی برای تشکیل دولت جدید به نخست‌وزیر این کشور شده و نخست‌وزیر برای پاسخ نهایی به این پیشنهاد، مهلت خواسته است."/>
  </head>
  <body>
    <article>
      <h1>محتوای پیشنهاد جدید به «سعد الحریری» برای تشکیل دولت چیست؟</h1>
      <address>
        <time datetime="2019-11-10T18:51:00+00:00">10 Nov 2019, 18:51</time>
      </address>
      <p>
        <i>در تلاش برای حل بحران لبنان، پیشنهاد جدیدی برای تشکیل دولت جدید به نخست‌وزیر این کشور شده و نخست‌وزیر برای پاسخ نهایی به این پیشنهاد، مهلت خواسته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مشورت‌ها میان «سعد الحریری» نخست‌وزیر لبنان و طرف‌های لبنانی برای تشکیل دولت جدید ادامه دارد و در همین راستا دیروز «حسین الخلیل» معاون سیاسی «سید حسن نصرالله» دبیرکل حزب‌الله با الحریری دیدار کرد.</p>
      <p>وبگاه «لبنان ۲۴» در خبری اختصاصی به نقل از منابع مطلع گزارش داد: حزب‌الله دیروز راه‌حلی (برای تشکیل دولت جدید) تحویل نخست‌وزیر داد، بر اساس این طرح، سعد الحریری نخست‌وزیر باقی می‌ماند، پنج وزیر از قوای سیاسی اصلی در لبنان یعنی حزب‌الله، امل، التیار الوطنی الحر، الاشتراکی و المستقبل در دولت حضور دارند و بقی وزرا از تکنوکرات‌ها باشند.</p>
      <figure>
        <img src="https://aftabnews.ir/files/fa/news/1398/8/19/357621_547.png"/>
      </figure>
      <p>این منابع افزودند، از نظر حزب‌الله این پیشنهاد ، آخرین و درست‌ترین پیشنهاد است و نمی‌تواند بیش از این امتیازی بدهد.</p>
      <p>در ادامه این گزارش آمده، ممکن است حزب‌الله عدم مشارکت وزیر وابسته به «القوات اللبنانیه» را نپذیرد یا اینکه اصلا حضور وزیر سیاسی در دولت آینده مورد قبولش نباشد.</p>
      <p>لبنان ۲۴ افزود، حزب‌الله پیشنهادهای دیگری هم به سعد الحریری داده اما نخست‌وزیر برای دادن پاسخ نهایی، مهلت خواسته است.</p>
      <p>روزنامه کویتی «الانباء» در همین ارتباط به نقل از منابع آگاه نوشت، نشانه‌هایی از حل نزدیک بحران تشکیل دولت لبنان دیده می‌‎شود و از جمله نشانه‌های آن گفته‌های فعالان سیاسی است که اعلام کرده‌اند «جبران باسیل» وزیر خارجه پذیرفته در دولت آینده لبنان نباشد اما به عنوان رئیس حزب «التیار الوطنی الحر» وزرای این جریان در دولت آینده را مشخص کند. دولتی که توافق شده «تکنوکرات-سیاسی» باشد و «سعد الحریری» نخست‌وزیری آن را بر عهده بگیرد</p>
    </article>
  </body>
</html>