<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/mRxwel/mann-paagrepet-for-aa-stikke-hull-paa-trump-ballong"/>
    <meta property="og:site_name" content="Aftenbladet"/>
    <meta property="article:published_time" content="2019-11-10T18:20:48+00:00"/>
    <meta property="og:title" content="Mann pågrepet for å stikke hull på Trump-ballong"/>
    <meta property="og:description" content="En mann er siktet for å ha stukket hull på en ballongfigur av president Donald Trump. Ballongen heter «Trump Baby» og forestiller presidenten i bleier."/>
  </head>
  <body>
    <article>
      <h1>Mann pågrepet for å stikke hull på Trump-ballong</h1>
      <h2>En mann er siktet for å ha stukket hull på en ballongfigur av president Donald Trump. Ballongen heter «Trump Baby» og forestiller presidenten i bleier.</h2>
      <address><time datetime="2019-11-10T18:20:48+00:00">10 Nov 2019, 18:20</time> by <a rel="author">NTB</a></address>
      <p>Lørdag var både presidenten og hans kone Melania til stede under en amerikansk fotballkamp i Tuscaloosa i Alabama.</p>
      <p>Det førte til protester, og demonstranter satte opp den om lag seks meter høye ballongen i en park ved fotballstadionet. Det likte ikke Hoyt Deau Hutchinson, som nå er siktet for å ha stukket hull på ballongen.</p>
      <p>Politiet i Tuscaloosa sier i en uttalelse at Hutchinson ble observert av politifolk da han stakk hull på ballongen. Han løp deretter fra stedet og ble pågrepet i nærheten.</p>
      <p>Hutchinson la ut en video på Facebook før hendelsen.</p>
      <p>– Jeg skjelver fordi jeg er så sint. Jeg skal stikke hull på denne ballongen. Følg med. Det bør bli interessant, sa han.</p>
      <p>Det kan virke som om flere delte Hutchinsons følelser. På folkefinansieringssiden Go Fund Me er det søndag samlet inn over 24.000 dollar som skal gå til å betale for en advokat for Hutchinson.</p>
      <p>Ballongen dukket opp for første gang i London i 2018, da president Trump var på besøk. Varianter av ballongen har siden dukket opp under protester mot Trump en rekke steder, både i og utenfor USA.</p>
    </article>
  </body>
</html>