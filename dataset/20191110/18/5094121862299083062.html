<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/sbiraji-plechovky-prodavaji-tricka-aby-zachranili-zamek-v-dlouhe-loucce-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T18:26:00+00:00"/>
    <meta property="og:title" content="Sbírají plechovky, prodávají trička. Spolek chce zachránit zámek v Dlouhé Loučce"/>
    <meta property="og:description" content="Chtějí dokázat, že zchátralý zámek v Dlouhé Loučce, který letos koupila obec, má ještě šanci. Proto založili spolek a všemožně se snaží zachránit to, co zbylo z dominanty, již v roce 1708 nechal postavit jako reprezentativní sídlo velmistr Německého řádu Franz Ludwig von Pfalz-Neuburg."/>
  </head>
  <body>
    <article>
      <h1>Sbírají plechovky, prodávají trička. Spolek chce zachránit zámek v Dlouhé Loučce</h1>
      <address><time datetime="2019-11-10T18:26:00+00:00">10 Nov 2019, 18:26</time> by <a rel="author">Daniela Tauberová</a></address>
      <p>Pomoci má veřejná finanční sbírka i sběr starých plechovek.</p>
      <p>Co si obec s rozlehlým objektem počne, zatím není jasné. V první fázi chce zabránit dalším škodám a zámek zabezpečit, aby do něj neteklo.</p>
      <p>„Lidé se ptají, co bude se zámkem. Ať už bude zámek využíván jakkoliv, nyní je pro další využití nezbytně nutné zachránit budovu před fatálním poškozením. Počítáme s vyčištěním, odstraněním propadlých stropů a zastřešením objektu. Zámek musíme zakonzervovat, než padne rozhodnutí o využití a budou finanční zdroje na realizaci. Momentálně se snažíme uchovat, co se dá, například Francouzské fresky,“ popisoval Milan Nasswettr, radní obce a předseda výkonné rady spolku Zámecký tým Dlouhá Loučka.</p>
      <figure>
        <img src="https://g.denik.cz/59/4e/lipova-spacirstejn-hrad-hradek-stavitel-zdenek-prochazka_denik-150-3x2.jpg"/>
      </figure>
      <aside>
        <a href="https://www.denik.cz/cestovani/klobouk-dolu-vlastnima-rukama-postavil-hradek-spacirstejn-trvalo-mu-to-10-let-20191027.html">Deset let dřiny. Senior vlastníma rukama postavil hrádek Špacírštejn Přečíst článek ›</a>
      </aside>
      <p>Zámecký tým vznikl letos a usiluje o zachování objektu, a to v co největším rozsahu. Před měsícem kvůli tomu vyhlásil veřejnou finanční sbírku.</p>
      <p>„Rozpočet obce nestačí na opravy. Zkusíme to i tímto způsobem,“ vysvětlil Nasswettr.</p>
      <p>Na transparentním účtu se za měsíc podařilo shromáždit 22 900 korun.</p>
      <p>Finance na opravy získává spolek také prodejem triček, papírových vlaštovek či 200 let starých hřebíků ze zámku v dárkovém balení.</p>
      <p>„Provádíme sběr hliníkových plechovek od nápojů, kterých se válí všude plno. Uvítáme, když nám je lidé budou vozit a přispějí na dobrou věc,“ vybídl zájemce šéf spolku, který rovněž usiluje o navrácení zámku na seznam památkově chráněných objektů.</p>
      <h3>Budou tam byty?</h3>
      <p>Na přestavbu zámku, například na byty s pečovatelskou službou a startovací bydlení, by obec potřebovala minimálně 100 milionů korun. Už má v ruce první studii.</p>
      <p>Možností využití je však několik. Starosta Dlouhé Loučky Ladislav Koláček chce do rozhodování o zámku zapojit i samotné občany. Počítá s veřejnou debatou a případným referendem.</p>
      <figure>
        <img src="https://g.denik.cz/25/73/liberec-vymenil-za-ameriku-propadl-kouzlu-svetlusek-zachycuje-je-objektivem-09_denik-150-3x2.jpg"/>
      </figure>
      <aside>
        <a href="https://www.denik.cz/cestovani/liberec-vymenil-za-ameriku-propadl-kouzlu-svetlusek-zachycuje-je-objektivem-20191108.html">Liberec vyměnil za Ameriku. Propadl kouzlu světlušek, zachycuje je objektivem Přečíst článek ›</a>
      </aside>
      <p>„Všechno se dá zachránit, ale je potřeba postupovat ekonomicky,“ zdůraznil starosta Koláček.</p>
      <p>Obec koupila zámek počátkem roku za 300 tisíc korun od zlínské společnosti Elitex strojírna. Nechtěla, aby se rozměrná stavba a pozemky dostaly do rukou spekulanta nebo někoho, jehož představy o využití objektu by přinesly rizika pro občany.</p>
      <h3>Sídlo velmistra i sklad obuvi</h3>
      <p>Zámek v Dlouhé Loučce nechal jako reprezentativní sídlo v roce 1708 postavit velmistr německého řádu Franz Ludwig von Pfalz-Neuburg. Za napoleonských válek byl objekt upraven na lazaret.</p>
      <p>Kolem roku 1830 dostal klasicistní podobu a roku 1839 byla přistavena novobarokní kaple. Zámek také sloužil jako dívčí škola řádovým sestrám.</p>
      <figure>
        <img src="https://g.denik.cz/1/e3/94-tichomori_denik-150-3x2.jpg"/>
      </figure>
      <aside>
        <a href="https://www.denik.cz/cestovani/nevsedni-vanoce-cestovatele-simanka-s-domorodci-jsme-si-upekli-divocaka-20201024.html">Návrat do doby kamenné. Cestovatel Leoš Šimánek prožil netradiční Vánoce Přečíst článek ›</a>
      </aside>
      <p>Po roce 1918 byl vybrán jako rezidence pro arcibiskupa Lva kardinála Skrbenského z Hřiště.</p>
      <p>Během II. světové války zabrali zámek Němci, kterým posloužil jako internační tábor.</p>
      <p>Naposledy sloužil jako sklad obuvi a v roce 1986 vyhořel. Právě ničivý požár je hlavní příčinou jeho žalostného stavu.</p>
    </article>
  </body>
</html>