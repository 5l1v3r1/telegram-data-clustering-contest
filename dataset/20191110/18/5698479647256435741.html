<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/thousans-take-to-streets-of-paris-to-protest-against-islamophobia"/>
    <meta property="og:site_name" content="euronews"/>
    <meta property="article:published_time" content="2019-11-10T18:13:12+00:00"/>
    <meta property="og:title" content="واکنش راست و چپ افراطی فرانسه به برگزاری تظاهرات علیه «اسلام هراسی»"/>
    <meta property="og:description" content="تصمیم گیری در مورد شرکت یا تحریم این تظاهرات شکاف عمده‌ای در میان چپگرایان فرانسه ایجاد کرد."/>
  </head>
  <body>
    <article>
      <h1>واکنش راست و چپ افراطی فرانسه به برگزاری تظاهرات علیه «اسلام هراسی»</h1>
      <address><time datetime="2019-11-10T18:13:12+00:00">10 Nov 2019, 18:13</time> by <a rel="author">یورونیوز فارسی </a></address>
      <p>بیش از سیزده هزار نفر روز یکشنبه در پاریس، پایتخت فرانسه علیه «اسلام هراسی» تظاهرات کردند.</p>
      <p>شرکت کنندگان در این راهپیمایی شعارهایی مانند «بله به انتقاد از دین، نه به نفرت از دیندار»، «نه به اسلام هراسی»، «زندگی با یکدیگر امری اضطراری است» و «همبستگی با زنان محجبه» سر دادند.</p>
      <p>فراخوان تظاهرات روز یکشنبه به دنبال حمله به مسجد بایون از سوی «جمعیت مقابله با اسلام هراسی» و «حزب نوین ضد سرمایه داری» (NPA) داده شده بود. این فراخوان در روزنامه چپگرای لیبراسیون منتشر شده بود.</p>
      <figure>
        <iframe data-src="https://twitter.com/euronewses/status/1193519994967080960" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>این در حالی است که تصمیم گیری در مورد شرکت یا تحریم این تظاهرات شکاف عمده ای در میان چپگرایان فرانسه ایجاد کرد. در حالی که گروهی از چپگرایان از جمله ژان لوک ملانشون، رهبر حزب «فرانسه سرکش» در این تظاهرات شرکت کردند برخی از احزاب از جمله حزب سوسیالیست اعلام کردند که از آن حمایت نمی کنند.</p>
      <p>ژان لوک ملانشون با انتشار توئیتی از حضور خود در این تجمع، اتحاد ملت را مقدمه و لازمه تقسیم ناپذیری جمهوریت خواند و از فرانسه با عنوان «دارایی مشترک» همه یاد کرد. رهبر حزب «فرانسه سرکش» خطاب به نوجوانان، جوانان مسلمان فرانسه و آندسته از آنهایی که والدین یا اجدادشان مسلمان بوده اند تضریح کرد: «بدانید که این کشور همانطور که با سایرین تعلق دارد به شما هم تعلق دارد و همه با هم باید بشدت مراقب کشور باشیم، هم ما و هم آنها.»</p>
      <p>از سوی دیگر مارین لوپن، رهبر حزب راست افراطی «اجتماع ملی» در واکنش به این تظاهرات تصریح کرد که «اسلامیسم» در مقایسه با «اسلام هراسی» بمراتب قربانیان بیشتری در فرانسه گرفته است. خانم لوپن در توییتی با یادآوری حوادثی ماننده آنچه در ژوئیه ۲۰۱۵ در نیس اتفاق افتاد مدعی شد که برعکس چنین اتفاقاتی، «اسلام‌هراسی» تا کنون در فرانسه حتی یک قربانی هم نگرفته است. رهبر حزب اجتماع ملی فرانسه در ادامه نوشت که این فریب کاری برگزار کنندگان این تجمع را برملا می کند.</p>
      <figure>
        <iframe data-src="https://twitter.com/euronewses/status/1193537718053167104" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>حزب سوسیالیست اعلام کرده است که به زودی به طور جداگانه تظاهراتی علیه «نژادپرستی» برگزار خواهد کرد.</p>
      <p>تظاهراتی مشابه راهپیمایی پاریس نیز در شهر مارسی در جنوب فرانسه برگزار شد.</p>
      <p>فراخوان تظاهرات روز یکشنبه بحث زیادی در میان نخبگان سیاسی فرانسه برانگیخت. مارین لوپن، رهبر حزب راست افراطی «اتحاد ملی» (جبهه ملی سابق) روز شنبه گفته بود که این تظاهرات «دست در دست اسلامگرایان» برگزار می شود.</p>
      <p>گابریل آتال، وزیر مشاور در امور جوانان فرانسه نیز برگزاری تظاهرات علیه «اسلام هراسی» را «غیر قابل تحمل» ارزیابی کرده است.</p>
      <p>حجاب زنان مسلمان و قانون مصوب سال ۲۰۰۴ که استفاده از پوشش حجاب و دیگر علائم مذهبی را در مدارس دولتی ممنوع می کرد همچنان در فرانسه موضوعی بحث برانگیز محسوب می شود.</p>
    </article>
  </body>
</html>