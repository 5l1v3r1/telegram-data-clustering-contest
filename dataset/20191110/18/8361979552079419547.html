<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/rozsvariti-ukrajinciv-ta-yevrejiv-yak-do-spravi-dem-yanyuka-prichetne-kdb-50052682.html"/>
    <meta property="og:site_name" content="НВ"/>
    <meta property="article:published_time" content="2019-11-10T18:18:00+00:00"/>
    <meta property="og:title" content="«Розсварити українців та євреїв». Як до справи Дем’янюка причетне КДБ"/>
    <meta property="og:description" content="Судові процеси над Іваном Дем’янюком тривали понад 30 років. Здавалося б, до чого тут радянський Комітет державної безпеки?"/>
  </head>
  <body>
    <article>
      <h1>«Розсварити українців та євреїв». Як до справи Дем’янюка причетне КДБ</h1>
      <h2>Судові процеси над Іваном Дем’янюком тривали понад 30 років. Здавалося б, до чого тут радянський Комітет державної безпеки?</h2>
      <address>
        <time datetime="2019-11-10T18:18:00+00:00">10 Nov 2019, 18:18</time>
      </address>
      <p>Звістка про те, що американська компанія Netflix випустила документальний серіал про уродженця України Івана Дем’янюка, колишнього охоронця нацистського табору смерті, якого звинувачували в загибелі понад 28 тисяч в’язнів, знову привернула увагу до його біографії.</p>
      <p>Питання, чи винен він, тобто чи справді Дем’янюк є тією людиною, яка скоїла згадані злочини, так і залишилося відкритим.</p>
      <p>Судовий процес тривав понад три десятиліття і припинився у 2012 році через смерть Дем’янюка.</p>
      <p>Після війни він опинився у Західній Німеччині, звідки у 1952 році емігрував до США і отримав там громадянство.</p>
      <p>За останні 35 років свого життя він пережив судові процеси у трьох країнах. Його позбавляли громадянства, засуджували до смертної кари, виправдовували, потім знову засуджували. Увесь цей час суперечки щодо того, винен він чи ні, не вщухали.</p>
      <p>BBC News Україна докладно <a href="https://www.bbc.com/ukrainian/news-50289527?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">розповідала</a> його непросту історію, тепер зосередимо увагу на ролі, яку в його справі відіграв КДБ СРСР.</p>
      <ul>
        <li>
          <a href="https://www.bbc.com/ukrainian/news-50289527?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Netflix випускає серіал про українця Івана Дем’янюка. Ось історія цієї людини</a>
        </li>
      </ul>
      <h3>До чого тут КДБ?</h3>
      <p>Ситуація лишилася невизначеною через діаметрально різну оцінку доказів того, чи саме він був садистом-охоронцем нацистського табору «Треблінка» на прізвисько «Іван Грозний»: одні суди визнали документи звинувачення справжніми, інші - підробкою.</p>
      <p>Сумніви щодо деяких документів мали й співробітники американського Федерального бюро розслідувань. Ще 1985 року в них виникла підозра, що нацистське посвідчення особи Дем’янюка — чи не головний доказ його провини — «дуже ймовірно, сфабрикував» КДБ.</p>
      <p>Попри це, ФБР не оголошувало про свої вагання понад 25 років: вперше про них стало відомо у 2011-му.</p>
      <figure>
        <img src="https://c.files.bbci.co.uk/98B3/production/_109519093_gettyimages-72482818.jpg"/>
        <figcaption>Посвідчення, яке протягом багатьох років слугувало доказом провини Дем’янюка.</figcaption>
      </figure>
      <p>В цьому контексті слід уважніше придивитися до документу, який зберігається в Галузевому державному архіві СБУ.</p>
      <p>Йдеться про «Інформаційне повідомлення» під грифом «Таємно», надіслане до ЦК КПУ 13 лютого 1981 року за підписом голови КДБ УРСР генерала Віталія Федорчука.</p>
      <p>Червоний штамп на першій сторінці нагадує читачам у ЦК: «Підлягає поверненню». Цей документ розсекретили в серпні 2013 року.</p>
      <p>Судячи з відгуків тих, хто вже подивився серіал Netflix, його автори не в курсі повідомлення головного кадебіста Радянської України.</p>
      <figure>
        <img src="https://c.files.bbci.co.uk/16400/production/_109563119_01.jpg"/>
      </figure>
      <h3>«Заходи з компрометації оунівців»</h3>
      <p>Відповідний розділ «Інформаційного повідомлення» має промовисту назву: «Про заходи з компрометації оунівців — колишніх військових злочинців».</p>
      <p>Спочатку Федорчук повідомив «про проведення у США під тиском громадської думки судового розгляду справ на учасників ОУН і колишніх гітлерівських посіпак, які осіли в Сполучених Штатах».</p>
      <p>Складається враження, ніби першопричиною судового розгляду був саме тиск громадської думки.</p>
      <p>Але ні. Як з’ясовується далі, «органами КДБ республіки були зібрані і через можливості КДБ СРСР передані американській владі, а також засобам масової інформації документальні матеріали про їх криваві злочини в період другої світової війни».</p>
      <figure>
        <img src="https://c.files.bbci.co.uk/DBAC/production/_109563265_gettyimages-51392332.jpg"/>
        <figcaption>Іван Дем’янюк під час суду в Ізраїлі, 1987 рік</figcaption>
      </figure>
      <p>Зверніть увагу: матеріали передали не в офіційному порядку, тобто публічно і легально, а «через можливості КДБ СРСР». Власне, через радянських агентів у США.</p>
      <p>Тобто СРСР не хотів демонструвати свою зацікавленість у цій справі й робив вигляд стороннього спостерігача.</p>
      <p>Очевидно, «особливо довірчі стосунки» склалися у КДБ з Майклом Ганусяком — українцем, який народився у США.</p>
      <p>Відомо, що саме він начебто з власної ініціативи склав і надрукував у газеті Ukrainian News, яку він редагував, список українців Америки, колишніх нацистських злочинців — кількадесят прізвищ.</p>
      <p>Менш відомо, що Компартія США, активним діячем якої був Ганусяк (за деякими даними, навіть членом ЦК), фінансувалася з Москви.</p>
      <p>Фігурантом надрукованого Ганусяком списку був зокрема й Іван Дем’янюк.</p>
      <h3>«Вбити клин між українцями та євреями»</h3>
      <p>Федорчук інформує, що Міністерство юстиції США порушило проти Дем’янюка справу про позбавлення громадянства й депортацію, яку розглядає суд Клівленда.</p>
      <p>Про самого Дем’янюка генерал надав коротку довідку.</p>
      <p>«Під час війни, — йшлося у довідці, — він дезертирував з Радянської Армії, добровільно вступив на службу до військ СС, служив охоронцем в фашистських таборах смерті Собібор, Треблінка (Польща) і Флоссенбург (Німеччина), брав безпосередню участь у масовому знищенні в’язнів, в тому числі осіб єврейської національності. У звинуваченні зазначається, що він приховав при в'їзді до США факт участі в злочинах нацистів проти населення Радянського Союзу і Польщі».</p>
      <p>Федорчук не приховує, навіщо його відомство бере активну участь у цій історії. Перша мета — «подальша компрометація ОУН».</p>
      <figure>
        <img src="https://c.files.bbci.co.uk/2F68/production/_109563121_02.jpg"/>
      </figure>
      <p>Друга мета: розсварити емігрантські кола, зокрема вбити клин між українцями та євреями (в термінології КДБ, між «оунівцями» та «сіоністами»).</p>
      <p>Такий намір СРСР, до речі, одразу «розшифрував» Валентин Мороз — дисидент і в’язень Мордовських таборів, якого 1979 року разом з чотирма іншими дисидентами обміняли на двох радянських шпигунів, ув’язнених у США.</p>
      <p>Мороз був учасником мітингу протесту, що відбувся 10 лютого 1981 року перед будинком суду Клівленда. Він пояснив кореспондентові однієї з газет, що «суд над Дем’янюком інспірований Радянським Союзом для розпалювання ворожнечі між євреями та українцями».</p>
      <p>15 квітня 1981-го голова КДБ УРСР повідомив новину: очікується судове рішення про позбавлення Дем’янюка громадянства США і депортацію його до Польщі або ФРН. І запевнив, що його відомство продовжить роботу «з компрометації оунівців перед громадськістю країн Заходу і протидії їх блокування з сіоністами».</p>
      <p>За кілька місяців Федорчук проінформував ЦК, що 23 червня окружний суд Клівленда ухвалив рішення про позбавлення Дем’янюка громадянства США і депортацію його з країни.</p>
      <figure>
        <img src="https://c.files.bbci.co.uk/8D8C/production/_109563263_03.jpg"/>
      </figure>
      <h3>Що це означає?</h3>
      <p>Наведені «сигнали» головного кадебіста УРСР до ЦК КПУ зовсім не означають, ніби всі докази проти Дем’янюка були сфабриковані КДБ.</p>
      <p>Питання справжності мають вивчати фахівці й вони ж мають давати оцінки аргументам «за» і «проти».</p>
      <p>Натомість цитовані інформаційні повідомлення вказують на те, що питанням Дем’янюка займався не КДБ СРСР, як вважали раніше, а саме КДБ УРСР — цю обставину Федорчук підкреслює неодноразово.</p>
      <p>Отже відповідна справа мала б зберігатися в Києві, а не в Москві.</p>
      <p>Можливо, колись вона буде знайдена, і тоді можна буде точніше визначити, які саме документи щодо Дем’янюка були (чи не були) сфальшовані.</p>
      <p><i>Хочете отримувати головне в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="https://invite.viber.com/?g2=AQAYCiHrGU3SlUeR%2FZaHRAQ4%2FGdXWGFgaUOXbMnWlHpIli4mBJEfTyN%2FHRPjb7GW&amp;lang=uk">Viber</a> <i>!</i></p>
    </article>
  </body>
</html>