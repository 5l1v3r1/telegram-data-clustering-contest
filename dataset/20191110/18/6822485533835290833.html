<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819157.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T18:30:00+00:00"/>
    <meta property="og:title" content="چرا رژیم صهیونیستی با هشدارهای عبدالملک الحوثی نگران شد؟"/>
    <meta property="og:description" content="به گزارش فارس، «علی الدروانی» تحلیلگر سیاسی یمن در یادداشتی در وبگاه خبری «متابعات» با عنوان «برای نخستین بار یمن به اسرائیل هشدار می‌دهد»، نوشت، رژیم صهیونیستی تاکید رهبر جنبش انصارالله یمن بر پاسخ کوبنده به هرگونه حماقت اشغالگران علیه ملت یمن را جدی می‌گیرد."/>
  </head>
  <body>
    <article>
      <h1>چرا رژیم صهیونیستی با هشدارهای عبدالملک الحوثی نگران شد؟</h1>
      <address>
        <time datetime="2019-11-10T18:30:00+00:00">10 Nov 2019, 18:30</time>
      </address>
      <p>تحلیلگری یمنی تاکید کرد، هشدار صریح یمن به رژیم صهیونیستی که برآمده از قدرت بازدارندگی این کشور است، محافل رژیم صهیونیستی را نگران کرده است.</p>
      <p>به گزارش فارس، «علی الدروانی» تحلیلگر سیاسی یمن در یادداشتی در وبگاه خبری «متابعات» با عنوان «برای نخستین بار یمن به اسرائیل هشدار می‌دهد»، نوشت، رژیم صهیونیستی تاکید رهبر جنبش انصارالله یمن بر پاسخ کوبنده به هرگونه حماقت اشغالگران علیه ملت یمن را جدی می‌گیرد.</p>
      <p>در این یادداشت آمده است: با وجود موضع روشن یمن در قبال دشمن اسرائیلی با شعاری که بیش از هفده سال پیش در یمن توسط رهبر شهید حسین بدرالدین الحوثی بنیان نهاده شد و شامل عبارت «مرگ بر اسرائیل» در کنار «مرگ بر آمریکا» بود، اما این اولین باری است که یمنی‌ها با یک هشدار و تهدید صریح  به رژیم دشمن تاکید می‌کنند که اگر به فکر تجاوز به یمن باشد مواضع بسیار حساس آن هدف قرار می‌گیرد.</p>
      <p>عبدالملک الحوثی رهبر جنبش انصار الله یمن روز گذشته در سخنرانی خود به مناسبت میلاد پیامبر اکرم -ص- به صحبت‌های نخست وزیر رژیم اشغالگر درباره یمن اشاره کرد که از احتمال رسیدن موشک‌های یمنی به اسرائیل گفته بود با این ادعا که این موشک‌ها از ایران به یمن رسیده است.</p>
      <p>به عقیده نویسنده، ماهیت اظهارات رژیم صهیونیستی در موضوع یمن به وضوح نشان می‌دهد که این رژیم با ائتلاف متجاوز عربی علیه یمن در اهداف و مقاصد آن شراکت دارد، چیزی که عبدالملک الحوثی هم از لحاظ نخستین جنگ علیه یمن بیان داشت .</p>
      <p>الدروانی ادامه داد: اما امروز شاید اظهارات نتانیاهو نشانه آماده شدن رژیم صهیونیستی برای مشارکت مستقیم در حمله به یمن است به جای اینکه در پشت پرده کار کند؛ بخصوص که می‌بیند ریاض و ابوظبی طی پنج سال جنگ یمن در برابر مقاومت ملت یمن در تحقق ساده‌ترین اهداف این جنگ هم ناتوان و ناکام بودند و حتی نمی‌توانند از خودشان هم در برابر حملات یمنی‌ها چه با موشک‌های بالستیک و چه حملات پهپادی محافظت کنند، بخصوص که حملات به آرامکو و چاه‌های بقیق و خریص عربستان ترسناک‌ترین در نوع خود برای دشمن اسرائیلی بود.</p>
      <p>نویسنده تاکید کرد: هشدارهای رهبر انصار الله قوی و واضح است و رژیم دشمن را با وجود بسیاری از خطرات پیرامون آن  در بن بست و خطر جدید قرار می‌دهد تا بفهمد که نمی‌تواند مسائل بزرگی همچون مسئله فلسطین را از آرمان‌های ملت‌های آزاده جدا کند.</p>
      <p>الدروانی با بیان اینکه دشمن صهیونیستی هشدار الحوثی را معتبر و جدی می‌شمرد، افزود:  رسانه‌های اسرائیلی با پرداختن جدی به سخنان و تهدیدهای رهبر انصار الله به تحلیل و بررسی آن مشغولند و با یادآوری حمله آرامکو تاکید کردند که در برهه کنونی نمی‌توان این تهدیدها را دستکم گرفت.</p>
      <p>به باور نویسنده هشدارهای الحوثی به رژیم اشغالگر صهیونیستی همچنین حاکی از این است که یمن با سلاح‌های بازدارنده‌ خود به مرحله پیشرفته‌ای رسیده که می تواند به هر هدفی در جزیره العرب و بیرون آن تا سرزمین‌های اشغالی دسترسی داشته باشد و آقای الحوثی در سخنرانی قبلی خود به قدرت نیروی دریایی یمن در حمله به بنادر دشمن اسرائیلی اشاره کرد که در آن زمان در کانون توجهات قرار نگرفت.</p>
      <p>نویسنده تصریح کرد: اهمیت و قدرت هشدار انصار الله به دشمن صهیونیستی همچنین برخاسته از عظمت و شکوه مراسم میلاد نبی اکرم(ص) بود که در اتفاقی بی نظیر در تاریخ یمن و منطقه هشت میدان اصلی در استان‌های صنعا، صعده، الحدیده، عمران، تعز، إب، حجه، ذمار و الجوف شاهد حضور میلیونی مردم یمن بود.</p>
      <p>در پایان این یادداشت آمده است: امروز جنگ علیه یمن به طور کلی وارد مرحله تازه‌ای شده است و مرحله قبل از میلاد رسول اکرم(ص) هرگز مثل بعد آن نخواهد بود. یمنی‌ها عادت دارند که طبق روال سال‌های گذشته با حلول ایام میلاد پیامبر عظیم الشان خود شاهد مظاهر پیروزی‌های جدید باشند.</p>
    </article>
  </body>
</html>