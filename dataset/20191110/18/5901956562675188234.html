<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/ellen-bo-prejela-laskavo-priznanje-242037"/>
    <meta property="og:site_name" content="Slovenske novice"/>
    <meta property="article:published_time" content="2019-11-10T18:55:00+00:00"/>
    <meta property="og:title" content="Ellen bo prejela laskavo priznanje"/>
    <meta property="og:description" content="V svoji karieri si je prislužila toliko nagrad, da jih je že težko šteti. Če omenimo samo najbolj laskave, ne moremo mimo kar 30 emmyjev in 20 priznanj People's Choice Awards ter predsednišk..."/>
  </head>
  <body>
    <article>
      <h1>Ellen bo prejela laskavo priznanje</h1>
      <h2>Na zlatih globusih 5. januarja poseben poklon komičarki. V bogati karieri je prejela številne nagrade.</h2>
      <address><time datetime="2019-11-10T18:55:00+00:00">10 Nov 2019, 18:55</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/24/1575537.jpg"/>
          <figcaption>Javno je priznala istospolno usmerjenost pred več kot dvajsetimi leti, danes je srečno poročena s Portio de Rossi. FOTO: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/10/24/1575538.jpg"/>
          <figcaption>Šale stresa iz rokava tudi kot gostiteljica podelitev največjih nagrad v zabavniški industriji. FOTO: Reuters</figcaption>
        </figure>
      </slideshow>
      <p>V svoji karieri si je prislužila toliko nagrad, da jih je že težko šteti. Če omenimo samo najbolj laskave, ne moremo mimo kar 30 emmyjev in 20 priznanj People's Choice Awards ter predsedniške kolajne svobode. <b>Ellen DeGeneres </b>je nedvomno najbolj priljubljena komičarka tretjega tisočletja, ki pa ne navdušuje zgolj s svojo simpatičnostjo in duhovitostjo, temveč je tudi velika humanitarka in zagovornica zatiranih in prikrajšanih.</p>
      <blockquote>Ni le komičarka, ampak tudi velika humanitarka in aktivistka.</blockquote>
      <p>Dala je glas tistim, ki se sami niso mogli boriti za pravice, jo opevajo ameriški mediji ob novici, da bo prav Ellen na prihodnji, 77. podelitvi filmskih in televizijskih nagrad zlati globus prejela ugledno nagrado za televizijske dosežke Carol Burnett. Komičarka je že v 90. letih prejšnjega stoletja orala ledino na malih zaslonih z izvirnimi vsebinami in novimi pristopi k humorju ter tudi kot aktivistka LGBT, ki je najprej prek svoje junakinje razkrila istospolno identiteto, pozneje pa še v pogovorni oddaji pri <b>Rosie O'Donnell</b> (s katero, mimogrede, zadnja leta nista več v dobrih odnosih).</p>
      <h3>Prijateljica drugače mislečih</h3>
      <p>Oddaja The Ellen DeGeneres Show traja že 16 let, tako rekoč ni zvezdnika v ZDA (in na tujem), ki si ne bi želel sedeti na udobnem naslanjaču v velikanskem studiu ter kramljati s slovito in prijazno voditeljico. In ni ljubitelja oddaje, ki si ne bi želel sedeti v občinstvu, morda sodelovati v zabavnem kvizu in si prislužiti katero od zapeljivih nagrad. Ellen se je izkazala tudi kot izvrstna gostiteljica podelitev nagrad, večkrat je denimo osvojila oder oskarjev, grammyjev in emmyjev, je priljubljena stand-up komičarka, igralka, producentka, humanitarka in aktivistka. Da ima veliko srce, je potrdila na nedavni tekmi ameriškega nogometa v Dallasu, kjer se je družila z <b>Georgeom Bushem</b>: nekateri so jo takrat označili kar za izdajalko, saj je nekdanji republikanski predsednik po mnenju mnogih vojni zločinec, poleg tega je javno teptal pravice istospolnih parov. Toda Ellen je elegantno pojasnila, da prijateljuje z veliko ljudmi, tudi s tistimi, s katerimi se ne strinja. Komičarka je srečno poročena z igralko <b>Portio de Rossi</b> in je velika oboževalka nekdanjega predsednika ZDA <b>Baracka Obame</b>, bivše prve dame <b>Michelle </b>ter ena najglasnejših nasprotnic zdajšnje vladavine <b>Donalda Trumpa</b>.<br/><br/>Nagrado Carol Burnett za življenjske dosežke v televizijski umetnosti so januarja letos podelili prvič; kot prva jo je dobila petkratna dobitnica zlatega globusa, igralka in komičarka <b>Carol Burnett</b>, Ellen bo ugledno priznanje prejela 5. januarja prihodnje leto.</p>
      <blockquote>30 emmyjev je že pospravila Ellen.</blockquote>
      <figure>
        <img src="https://www.slovenskenovice.si/images/slike/2019/10/24/1575538.jpg"/>
        <figcaption>Šale stresa iz rokava tudi kot gostiteljica podelitev največjih nagrad v zabavniški industriji. FOTO: Reuters</figcaption>
      </figure>
    </article>
  </body>
</html>