<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119148-lider-spanske-levicarske-koalicije-najavio-podrsku-sancesovim-socijalistima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-10T18:45:03+00:00"/>
    <meta property="og:title" content="Lider španske levičarske koalicije najavio podršku Sančesovim socijalistima"/>
    <meta property="og:description" content="Lider španske levičarske koalicije Ujedinjene možemo (Unidas podemos) Pablo Iglesijas izjavio je da će posle današnjih izbora pomoći vladajućim socijalistima da formiraju stabilnu levu vladu i time spreče formiranje desne koalicione vlade.Španci danas glasaju na četvrtim parlamentarnim izborima u poslednje četiri godine, pošto posle prethodnih, održanih 28. aprila, vladajuća Španska socijalistička radnička partija (PSOE) premijera Pedra Sančesa nije uspela da postigne sporazum s Iglesijasovom koalicijom, koja je na tom glasanju zauzela četvrto mesto.&quot;Mislimo da kombinacija hrabrosti koalicije Ujedinjene možemo i iskustva PSOE možemo da pretvorimo našu zemlju u referentnu tačku za socijalne politike&quot;, kazao je danas Iglesijas.Četiri vodeće liste na aprilskim izborima PSOE, konzervativna Narodna stranka, stranka desnog centra Gradjani (Ciudadanos) i Ujedinjene možemo, fokusirale su svoje kampanje na pitanje nezavisnosti Katalonije i moguće jačanje krajnje desne stranke Voks koja je u aprilu dobila 10,3 odsto glasova.Očekuje…"/>
  </head>
  <body>
    <article>
      <h1>Lider španske levičarske koalicije najavio podršku Sančesovim socijalistima</h1>
      <address>
        <time datetime="2019-11-10T18:45:03+00:00">10 Nov 2019, 18:45</time>
      </address>
      <slideshow>
        <figure>
          <img src="https://static.beta.rs/thumbs/0bc180b9.556x371.jpg"/>
        </figure>
        <figure>
          <img src="https://static.beta.rs/thumbs/ef6b80f0.556x371.jpg"/>
        </figure>
        <figure>
          <img src="https://static.beta.rs/thumbs/26a020c8.556x371.jpg"/>
        </figure>
        <figure>
          <img src="https://static.beta.rs/thumbs/fc527203.556x371.jpg"/>
        </figure>
        <figure>
          <img src="https://static.beta.rs/thumbs/2ebc0c1b.556x371.jpg"/>
        </figure>
      </slideshow>
      <p>Lider španske levičarske koalicije Ujedinjene možemo (Unidas podemos) Pablo Iglesijas izjavio je da će posle današnjih izbora pomoći vladajućim socijalistima da formiraju stabilnu levu vladu i time spreče formiranje desne koalicione vlade.<br/><br/>Španci danas glasaju na četvrtim parlamentarnim izborima u poslednje četiri godine, pošto posle prethodnih, održanih 28. aprila, vladajuća Španska socijalistička radnička partija (PSOE) premijera Pedra Sančesa nije uspela da postigne sporazum s Iglesijasovom koalicijom, koja je na tom glasanju zauzela četvrto mesto.<br/><br/>"Mislimo da kombinacija hrabrosti koalicije Ujedinjene možemo i iskustva PSOE možemo da pretvorimo našu zemlju u referentnu tačku za socijalne politike", kazao je danas Iglesijas.<br/><br/>Četiri vodeće liste na aprilskim izborima PSOE, konzervativna Narodna stranka, stranka desnog centra Gradjani (Ciudadanos) i Ujedinjene možemo, fokusirale su svoje kampanje na pitanje nezavisnosti Katalonije i moguće jačanje krajnje desne stranke Voks koja je u aprilu dobila 10,3 odsto glasova.<br/><br/>Očekuje se da će Sančesova PSOE, koja je u aprilu dobila najviše glasova, ali nije uspela da obezbedi podršku većine poslanika, ponovo biti prva i da opet neće imati dovoljno glasova da samostalno formira vladu.<br/><br/>To znači da bi Španija ponovo mogla da se suoči s još jednim političkim ćorsokakom i mesecima bez stabilne vlade.<br/><br/>Sančes koji je postao premijer u junu 2018. pošto je parlament izglasao nepoverenje konzervativnoj vladi Marijana Rahoja, rekao je danas posle glasanja da je veoma važno da Španija ojača demokratiju glasanjem i "ohrabrio sve gradjane da izadju na izbore".<br/><br/>Njegova PSOE dobila je 123 mandata na aprilskim izborima, Narodna stranka osvojila je 66 mesta, Gradjani 57, Ujedinjene možemo 42, dok je Voks dobio 24 poslanika.<br/><br/>Ekstremno desni Voks Santjaga Abaskala je sa Narodnom strankom Pabla Kasada i Gradjanima Alberta Rivere već formirao mnoge gradske i regionalne vlade. Ako bi zajedno imale većinu, te tri partije bi se udružile i smenile premijera Sančesa, koga desna opozicija vidi kao previše blagog prema katalonskom separatističkom pokretu.<br/><br/>Ankete pokazuju da bi izlaznost mogla da utiče na rezultate izbora.<br/><br/>Ministarstvo unutrašnjih poslova Španije saopštilo je da je do 18.00 glasalo 56,86 odsto od 37 miliona birača, četiri odsto manje nego na prethodnim izborima u tom periodu.<br/><br/>Analitičari navode da slabija izlaznost tradicionalno šteti levim strankama.<br/><br/>Birališta se zatvaraju u 20.00 po centralnoevropskom vremenu.</p>
    </article>
  </body>
</html>