<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620846/%D8%A7%D8%B2-%D9%86%DA%AF%D8%A7%D9%87-%D9%85%D8%B1%D8%AF%D9%85-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D9%87%D8%B1-%D8%AD%D8%B1%DA%A9%D8%AA-%D8%AA%D8%AC%D8%B2%DB%8C%D9%87%E2%80%8C%D8%B7%D9%84%D8%A8%D8%A7%D9%86%D9%87-%D9%85%D8%AD%DA%A9%D9%88%D9%85-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T18:07:00+00:00"/>
    <meta property="og:title" content="از نگاه مردم آذربایجان هر حرکت تجزیه‌طلبانه محکوم است"/>
    <meta property="og:description" content="نماینده مردم تبریز در مجلس شورای اسلامی گفت: از نگاه مردم آذربایجان هر حرکت تجزیه‌طلبانه محکوم است."/>
  </head>
  <body>
    <article>
      <h1>از نگاه مردم آذربایجان هر حرکت تجزیه‌طلبانه محکوم است</h1>
      <address>
        <time datetime="2019-11-10T18:07:00+00:00">10 Nov 2019, 18:07</time>
      </address>
      <p>
        <i>نماینده مردم تبریز در مجلس شورای اسلامی گفت: از نگاه مردم آذربایجان هر حرکت تجزیه‌طلبانه محکوم است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد اسماعیل سعیدی در نطق میان دستور جلسه علنی امروز مجلس ضمن تبریک به مناسبت هفته وحدت و تسلیت به زلزله‌زدگان آذربایجان شرقی گفت: امیدوارم مسئولین، رییس جمهور و وزیر کشور به سخنان دردمندانه آقای فرمند نماینده مردم میانه توجه کرده و از وضعیت زلزله‌زدگان عزیز در آذربایجان بازدید داشته باشند و توجهات لازم را نسبت به این موضوع بیندیشند.</p>
      <figure>
        <img src="https://aftabnews.ir/files/fa/news/1398/8/19/357607_675.jpg"/>
      </figure>
      <p>وی ادامه داد: حفظ وحدت و پرهیز از هرگونه سخن تفرقه‌آمیز امری لازم است. رژیم صهیونیستی، آمریکا و همپیمانان آنها در جهت حفظ منافع خود به دنبال ایجاد آتش تفرقه میان مسلمانان هستند. در شرایطی که آنها به دنبال ایجاد تحریکات قومی می‌باشند لازم است صفوف فشرده ملت و این وحدت را تقویت کرده و از حرکاتی که موجب اختلاف‌افکنی می‌شود جلوگیری کنیم و توجه کنیم هر اقدامی تفرقه‌آمیز، آب به آسیاب دشمن است و مردم از آن بیزار هستند.</p>
      <p>نماینده مردم تبریز در مجلس شورای اسلامی بیان کرد: آذربایجان همیشه پرچم وحدت ملی و تمامیت ارضی بوده، آذربایجان در مشروطیت نیز نقش حائز اهمیتی داشته و در تحولاتی میان جنگ اول و دوم جهانی خطر تجزیه شمال و غرب ایران را با جانفشانی‌های مردم خود دفع کرده و تجزیه‌طلبان و دشمنان را به زباله‌دادن تاریخ ریخته است.</p>
      <p>سعیدی بیان کرد: در اوایل انقلاب نیز عواملی مشکوک می‌خواستند آذربایجان را تبدیل به عرصه‌ای برای فتنه‌ای جدید کنند که به قول امام خمینی (ره) مردم پاسخ فتنه‌گران و وحدت‌شکنان را داده و این حرکت خطرناک را از عرصه سیاسی حذف کردند. از نگاه مردم آذربایجان هر حرکت تجزیه‌طلبانه محکوم است. برخی حرکت‌ها در اماکن ورزشی ناشی از تحریک‌های معاندین در خارج از کشور و بی‌توجهی مسئولین ورزش و اعمال برخی از آنها است. لازم است مسئولین به این مهم رسیدگی کرده وزیر ورزش باید ضمن حضور در کمیسیون در این باره گزارش داده و بگویند چرا جلوی این مساله را نمی‌گیرید. در سال گذشته در کمیسیون بیان کردم که احتمال ایجاد این مسائل در صورت عدم تدبیر وجود دارد ولی توجه نشد.</p>
      <p>نماینده مردم تبریز در مجلس شورای اسلامی عنوان کرد: مبارزه با فساد و کوتاه کردن دست مفسدین اقتصادی توسط ریاست قوه قضاییه به خوبی پیگیری می‌شود و باعث ایجاد امیدواری میان مردم شده است. گاهی صحبت‌هایی مبنی بر این موضوع شنیده می‌شود که باید با ریشه برخورد شود و اکنون این برخوردها برخود با شاخ و برگ است ولی مردم به این حرکت‌ها امیدوار شدند. پرونده دانه‌درشت‌ها و کسانی که با همکاری برخی مسئولین قصد دریافت میلیون‌ها دلار ارز با ثبت سفارش سوری داشته‌اند اکنون در قوه قضاییه مطرح و در حال رسیدگی است. اگر مسئولین رده‌بالا صحبت‌هایی از غارت بیت المال می‌کنند باید گزارش آن را به مردم و قوه قضاییه بدهند. صحبت کردن کافی نیست و مشوش کردن اذهان عمومی در شرایط فعلی امری صحیح نیست.</p>
      <p>وی در پایان اضافه کرد: آقای رییس جمهور هرگونه تخلف را اعلام کنید. برای حل مشکل تولید تمرکز برخی اختیارات در تهران را به استان‌ها تفویض کنید تا این مهم اتفاق نیفتد مشکلات رفع نمی‌شود.</p>
    </article>
  </body>
</html>