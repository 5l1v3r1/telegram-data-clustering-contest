<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-shameful-gang-rape-by-dragging-a-minor-into-a-field-2842600.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T18:26:40+00:00"/>
    <meta property="og:title" content="शर्मनाकः नाबालिग को खेत में खींच कर सामूहिक दुष्कर्म"/>
    <meta property="og:description" content="नाबालिग लड़की को अकेला पाकर दो लोगों ने खेत में खींच कर सामूहिक दुष्कर्म कर डाला। पुलिस और परिजनों से शिकायत करने पर जान से मारने की धमकी देते हुए आरोपी फरार हो गए। पीड़िता के पिता ने कोतवाली पुलिस..."/>
  </head>
  <body>
    <article>
      <h1>शर्मनाकः नाबालिग को खेत में खींच कर सामूहिक दुष्कर्म</h1>
      <address><time datetime="2019-11-10T18:26:40+00:00">10 Nov 2019, 18:26</time> by <a rel="author">हिन्दुस्तान टीम,चन्दौसी (संभल)।</a></address>
      <p>नाबालिग लड़की को अकेला पाकर दो लोगों ने खेत में खींच कर सामूहिक दुष्कर्म कर डाला। पुलिस और परिजनों से शिकायत करने पर जान से मारने की धमकी देते हुए आरोपी फरार हो गए। पीड़िता के पिता ने कोतवाली पुलिस को घटना की जानकारी देते हुए नामजद रिपोर्ट दर्ज कराने को तहरीर दी है। पुलिस तहरीर मिलने की बात से अनभिज्ञता जाहिर कर रही है।</p>
      <p>कोतवाली चन्दौसी क्षेत्र के एक गांव के पीड़ित पिता ने पुलिस को दी तहरीर में बताया कि आठ नवंबर की रात बड़ी बेटी की बारात आयी हुई थी। मकान के सामने उसका चार बीघा खेत है। उसी रात करीब साढ़े आठ बजे 13 वर्षीय छोटी बेटी मकान के सामने खेत में शौच के लिए गई थी। खेत के पास पहले से मौजूद गांव के दो युवकों ने बेटी को अकेला पाकर खेत में खींच लिया। इसके बाद दोनों ने बारी-बारी दुष्कर्म किया।</p>
      <p>नाबालिग के शोर मचाने पर आसपास मौजूद लोग दौड़ कर मौके पर पहुंचे तो नाबालिग खेत में निर्वस्त्र पड़ी थी। लोगों के आने से पहले ही आरोपी धमकाते हुए जंगल में भाग गए। रिपोर्ट दर्ज कर कार्रवाई की जाए। प्रभारी निरीक्षक धर्मपाल सिंह ने बताया कि इस मामले में अभी कोई तहरीर नहीं मिली है। तहरीर मिलने पर जांच पड़ताल कर कार्रवाई की जाएगी। </p>
    </article>
  </body>
</html>