<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231563/"/>
    <meta property="og:site_name" content="Українська правда"/>
    <meta property="article:published_time" content="2019-11-10T18:13:52+00:00"/>
    <meta property="og:title" content="Розведення: у неділю біля Петрівського змінили позиції 11 військових"/>
    <meta property="og:description" content="У неділю на ділянці розведення №3 у районі населених пунктів Богданівка та Петрівське 11 військових ЗСУ та 14 одиниць озброєння змінили своє тактичне положення."/>
  </head>
  <body>
    <article>
      <h1>Розведення: у неділю біля Петрівського змінили позиції 11 військових</h1>
      <address>
        <time datetime="2019-11-10T18:13:52+00:00">10 Nov 2019, 18:13</time>
      </address>
      <p>У неділю на ділянці розведення №3 у районі населених пунктів <b>Богданівка та Петрівське</b> 11 військових ЗСУ та 14 одиниць озброєння змінили своє тактичне положення.</p>
      <p><b>Джерело</b>: <a href="https://www.facebook.com/pressjfo.news/posts">пресцентр ООС</a></p>
      <figure>
        <img src="https://img.pravda.com/images/doc/2/8/2808aa0-petr1.jpg"/>
        <figcaption>
          <cite>Фото пресцентру ООС</cite>
        </figcaption>
      </figure>
      <p><b>Дослівно</b>: "Сьогодні, за графіком, на ділянці розведення №3 у районі населених пунктів Богданівка та Петрівське ще 11 військових ЗСУ та 14 одиниць озброєння змінили своє тактичне положення".</p>
      <p><b>Деталі</b>: Зазначається, що на нових позиціях побудовані бліндажі для проживання армійців, їдальня, сховища для боєприпасів та продовольства, лазня із парною, а також санітарні споруди. Командування підрозділу забезпечило всі приміщення обігрівачами із необхідним об’ємом дров для опалення.</p>
      <p>У штабі ООС також повідомили, що на ділянці розведення №1 (<b>Станиця Луганська</b>) мостобудівники проводили підготовчі роботи для подальшого нанесення спецпокриття на прольоти мосту. Розібрано другу тимчасову опору прольоту моста. Окрім того, на будівельному майданчику проходило розвантаження конструкцій для встановлення перил на шляхопроводі.</p>
      <p>Крім того, тривають заходи на ділянці розведення №2 у районі населеного пункту <b>Золоте-4</b> Луганської області.</p>
      <p>"Сьогодні, через МЗС України, до 12.00 проходив процес інформування СММ ОБСЄ про завершення очистки місцевості забрудненої вибухонебезпечними предметами на даній ділянці", - йдеться в повідомленні.</p>
      <p><b>Що було раніше</b>: У суботу на лінії розмежування біля н.п. Богданівка та Петрівське (Донецька обл.) <a href="https://www.pravda.com.ua/news/2019/11/9/7231467/">почалося </a>розведення сил та засобів.</p>
      <p><b>Передісторія</b>:</p>
      <ul>
        <li>8 листопада бойовики зірвали розведення сил та засобів на ділянці №3 в районі населених пунктів Богданівка і Петрівське Донецької області.</li>
        <li>Командувач ООС Володимир Кравченко на брифінгу <a href="https://www.pravda.com.ua/news/2019/11/8/7231346/">заявив</a>, що дзеркальне розведення у Петрівському має розпочатися 9 листопада з 12.00, якщо його не зірвуть бойовики. На момент цієї заяви не було підтвердження бойовиків про готовність до розведення.</li>
        <li>Після розведення сил у Петрівському і Золотому штаб планував почати розведення у районі Богданівки, потім – <a href="https://www.pravda.com.ua/news/2019/10/28/7230308/">ще на 4-х ділянках</a>, а тоді вже вздовж усієї лінії зіткнення.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/9/7231509/"/>
        <a href="https://www.pravda.com.ua/news/2019/11/9/7231487/"/>
        <a href="https://www.pravda.com.ua/news/2019/11/8/7231408/"/>
      </related>
    </article>
  </body>
</html>