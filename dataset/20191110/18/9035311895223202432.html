<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/10/bolivya-da-secimler-yenileniyor-muhalefet-morales-in-istifas-n-istiyor"/>
    <meta property="og:site_name" content="euronews"/>
    <meta property="article:published_time" content="2019-11-10T18:45:50+00:00"/>
    <meta property="og:title" content="Bolivya Devlet Başkanı Evo Morales istifa etti"/>
    <meta property="og:description" content="Bolivya Devlet Başkanı Evo Morales, ordunun istifasını istemesi üzerine ülkede barışın sağlanması için başkanlık görevini bıraktığını duyurdu."/>
  </head>
  <body>
    <article>
      <h1>Bolivya Devlet Başkanı Evo Morales istifa etti</h1>
      <address><time datetime="2019-11-10T18:45:50+00:00">10 Nov 2019, 18:45</time> by <a rel="author">Euronews </a></address>
      <p>Bolivya Devlet Başkanı Evo Morales, ordunun istifasını istemesi üzerine ülkede barışın sağlanması için yaklaşık 14 yıldır sürdürdüğü başkanlık görevini bıraktığını duyurdu.</p>
      <p>Bolivya Genelkurmay Başkanı Williams Kaliman, Morales'in istifasını istediği bildirisinde, "Ülkede artan çatışmalar karşısında halkın güvenliğini sağlamak, hayat hakkını güvence altına almak adına şiddetin durulmasına müsaade etmesi, Bolivya'nın iyiliği ve istikrarın korunması için Devlet Başkanı Evo Morales'e istifa etmesini öneriyoruz" ifadelerini kullandı.</p>
      <p>Morales, Amerikan Devletleri Örgütü'nün (OAS) çağrısı üzerine başkanlık seçimlerinin yenilenmesini kabul etmişti. Ancak başkanın bu kararını yeterli bulmayan muhalefet, Morales'in görevini bırakarak yenilenen seçimlerden adaylığını çekmesini talep etmişti.</p>
      <p>Bolivya'da halk, Morales'in birinci çıktığı 20 Ekim seçimlerinde hile ve usulsüzlük yapıldığı iddiasıyla günlerdir sokak eylemlerine devam ediyor.</p>
      <p>OAS'ın seçimlerdeki ciddi usulsüzlükleri ortaya koyan bir rapor yayımlaması sonrası Morales, pazar günü seçimlerin yenilenmesi kararı aldı.</p>
      <p>Morales, yenilenen seçimlerde aday olup olmayacağı sorusuna, "Adaylık ikincil kalmalı, öncelikli olan Bolivya'yı yatıştırmak" yanıtı verdi.</p>
      <h3>Muhalefetten protesto gösterilerine devam çağrısı</h3>
      <p>Öte yandan muhalefet partisi Lideri Carlos Mesa, destekçilerine sokak gösterilerine devam etme çağrısı yaptı.</p>
      <p>20 Ekim seçimlerinin ardından günlerdir seçimlerin iptalini ve yenilenmesin talep eden Mesa, Morales'in katılmadığı devlet başkanlığı seçimleri düzenleninceye kadar sokakların terk edilmemesini istedi.</p>
      <figure>
        <iframe src="https://www.youtube.com/embed/mQru2U4Iza4" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://tr.euronews.com/2019/11/09/bolivya-da-polisler-devlet-baskan-evo-morales-e-karsi-bayrak-acti">Bolivya: Polisler yönetime bayrak açtı; Başkan Morales halkı 'darbeye' karşı çıkmaya çağırdı</a>
        </li>
        <li>
          <a href="https://tr.euronews.com/2019/11/07/bolivya-da-secim-sonras-protestolar-belediye-baskanina-iskence">Bolivya'da seçim sonrası protestolar: Belediye başkanına işkence</a>
        </li>
        <li>
          <a href="https://tr.euronews.com/2019/11/06/bolivya-da-secimlerinden-ardindan-guvenlik-gucleri-ile-gostericiler-arasinda-siddetli">Bolivya’da seçimlerinden ardından güvenlik güçleri ile göstericiler arasında şiddetli çatışma</a>
        </li>
      </ul>
      <p>ABD Dışişleri Bakanlığı Müsteşarı Michael G. Kozak, sosyal medya hesabından yaptığı açıklamada, Bolivya'daki seçimlerde "hile" iddialarını denetleyen ve seçim sürecinde bazı düzensizliklerin olduğunu belirten Amerikan Devletleri Örgütüne teşekkür etti.</p>
      <p>TSE'nin yenileme kararını desteklediğini ifade eden Kozak, "OAS'tan, Bolivya'da düzenlenecek seçimlerin adil, özgür ve Bolivya halkının iradesini yansıtacak bir şekilde düzenlenmesini garanti etmek için bir misyon göndermesini talep ediyoruz." ifadelerini kullandı.</p>
    </article>
  </body>
</html>