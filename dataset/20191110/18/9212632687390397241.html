<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515889/maut-tergelincir-ke-dalam-perigi"/>
    <meta property="og:site_name" content="HM Online"/>
    <meta property="article:published_time" content="2019-11-10T18:36:53+00:00"/>
    <meta property="og:title" content="Maut tergelincir ke dalam perigi"/>
    <meta property="og:description" content="LELAKI warga emas bertarung nyawa masuk ke dalam perigi sedalam kira-kira tiga meter di dalam rumahnya untuk menyelamatkan isteri yang tergelincir ke dalam perigi itu di Sengkang Batu 20, Bukit Gambir, Muar, 7.40 pagi, hari ini."/>
  </head>
  <body>
    <article>
      <h1>Maut tergelincir ke dalam perigi</h1>
      <address><time datetime="2019-11-10T18:36:53+00:00">10 Nov 2019, 18:36</time> by <a rel="author">Ibrahim Isa</a></address>
      <p>LELAKI warga emas bertarung nyawa masuk ke dalam perigi sedalam kira-kira tiga meter di dalam rumahnya untuk menyelamatkan isteri yang tergelincir ke dalam perigi itu di Sengkang Batu 20, Bukit Gambir, Muar, 7.40 pagi, hari ini.</p>
      <p>Bagaimanapun, usahanya selama kira-kira 20 minit untuk menyelamatkan isterinya dikenali sebagai Saridah Bunawan, gagal apabila pemeriksaan mendapati wanita berusia 59 tahun itu sudah meninggal dunia.</p>
      <p>Komander Operasi dari Balai Bomba dan Penyelamat Bukit Gambir, Jahairi Shukor berkata, mereka menerima panggilan kecemasan pada 7.47 pagi sebelum sepasukan anggota membabitkan sebuah jentera dikejarkan ke lokasi.</p>
      <p>“Apabila tiba, kami dapati mangsa berjaya dikeluarkan dari perigi oleh suami dan anak lelakinya, namun pemeriksaan pasukan perubatan yang tiba di tempat kejadian mendapati mangsa sudah meninggal dunia.</p>
      <p>“Kami difahamkan, mangsa dalam perjalanan ke tandas sebelum tergelincir ke dalam perigi yang ditutupi jeriji.</p>
      <p>“Suami dan anak lelaki mangsa menggunakan tangga aluminium untuk turun ke dalam perigi bagi menaikkan mangsa,” katanya.</p>
      <p>Menurutnya, perigi itu tidak digunakan sejak kira-kira tiga tahun lalu kerana kerosakan pam air dan ditutup menggunakan jeriji besi.</p>
      <p>Katanya, mayat mangsa diserahkan kepada polis untuk tindakan lanjut dan operasi ditamatkan pada 8.27 pagi.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/08/489794/bahana-mabuk-isteri-makan-penumbuk"/>
        <a href="https://www.hmetro.com.my/node/96043"/>
        <a href="https://www.hmetro.com.my/node/205619"/>
        <a href="https://www.hmetro.com.my/mutakhir/2015/04/44678/dua-sahabat-lemas-ditemui"/>
        <a href="https://www.hmetro.com.my/mutakhir/2015/06/55313/gagal-umpil-tingkap-langsir-dibakar"/>
        <a href="https://www.hmetro.com.my/mutakhir/2017/10/275735/lima-ditahan-bantu-siasatan-kes-tembak"/>
        <a href="https://www.hmetro.com.my/mutakhir/2019/03/431816/2-pelatih-puspen-ghaib"/>
        <a href="https://www.hmetro.com.my/mutakhir/2015/01/25272/ditinggal-seketika"/>
      </related>
    </article>
  </body>
</html>