<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/10/fokozatosan-felzarkozva-de-kiutotte-a-szeged-a-norveg-bajnokot"/>
    <meta property="og:site_name" content="infostart"/>
    <meta property="article:published_time" content="2019-11-10T18:05:36+00:00"/>
    <meta property="og:title" content="Fokozatosan felzárkózva, de kiütötte a Szeged a norvég bajnokot"/>
    <meta property="og:description" content="A MOL-Pick Szeged házigazdaként 32-25-re legyőzte a norvég bajnok Elverum csapatát a férfi kézilabda Bajnokok Ligája csoportkörének hetedik fordulójában, vasárnap."/>
  </head>
  <body>
    <article>
      <h1>Fokozatosan felzárkózva, de kiütötte a Szeged a norvég bajnokot</h1>
      <address><time datetime="2019-11-10T18:05:36+00:00">10 Nov 2019, 18:05</time> by <a rel="author">Infostart / MTI</a></address>
      <h3>A MOL-Pick Szeged házigazdaként 32-25-re legyőzte a norvég bajnok Elverum csapatát a férfi kézilabda Bajnokok Ligája csoportkörének hetedik fordulójában, vasárnap.</h3>
      <p>A kiegyenlített első félidő elején meglepetésre a norvégok diktálták a tempót, a szegediek csak tapadni tudtak. A fordulat a 15. perc tájékán jött el, amikor a házigazda Mirko Alilovic védéseire alapozva átvette a kezdeményezést, majd 4-0-s etappal a vezetést, de a szünetre így is csak kétgólos előnnyel ment a Szeged. A második félidő elején jó védekezéssel, majd egy 5-0-s részeredménnyel a házigazdák már a 40. percre megnyugtató előnyre tettek szert (21-15), és miután a norvégok képtelenek voltak újítani, a végéig nem is kellett izgulniuk a szegedieknek.</p>
      <p>A találkozó legeredményesebb játékosa a vendégektől a nyolc gólig jutó Alexandre Blonz volt, míg a hazaiaknál az orosz Dmitrij Zsitnyikov ötször talált be.</p>
      <p>Az 5-1-1-es mérleggel rendelkező Szeged jövő vasárnap az Elverum (3-0-4) otthonába látogat, a Telekom Veszprém pedig jövő szombaton a fehérorosz Meskov Bresztet fogadja a BL csoportkörében.</p>
      <p>
        <b>férfi BL, csoportkör, 7. forduló, A csoport:</b>
      </p>
      <p>MOL-Pick Szeged - Elverum (norvég) 32-25 (15-13)</p>
      <p>
        <b>szombaton játszották, B csoport:</b>
      </p>
      <p>Meskov Breszt (fehérorosz)-Telekom Veszprém 30-37 (17-20)</p>
      <p>
        <i>Nyitókép: MTI/Bús Csaba</i>
      </p>
    </article>
  </body>
</html>