<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mostecke-hazenkarky-podlehly-krimu-a-v-lize-mistryn-nepostoupi/1819498?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T21:02:00+00:00"/>
    <meta property="og:title" content="Mostecké házenkářky podlehly Krimu a v Lize mistryň nepostoupí"/>
    <meta property="og:description" content="Chomutov - Mosteckým házenkářkám nevyšel v Lize mistryň klíčový zápas s Krimem a po domácí prohře 26:31 už nemají reálnou šanci vybojovat si postup. Při premiérové účasti mezi evropskou elitou klesly po pátém kole na poslední místo skupiny D. Za týden se rozloučí se soutěží na palubovce obhájce trofeje a pětinásobného vítěze Györu."/>
  </head>
  <body>
    <article>
      <h1>Mostecké házenkářky podlehly Krimu a v Lize mistryň nepostoupí</h1>
      <address><time datetime="2019-11-10T21:02:00+00:00">10 Nov 2019, 21:02</time> by <a rel="author" href="http://www.ctk.cz/" target="_blank">ČTK</a></address>
      <p>Chomutov - Mosteckým házenkářkám nevyšel v Lize mistryň klíčový zápas s Krimem a po domácí prohře 26:31 už nemají reálnou šanci vybojovat si postup. Při premiérové účasti mezi evropskou elitou klesly po pátém kole na poslední místo skupiny D. Za týden se rozloučí se soutěží na palubovce obhájce trofeje a pětinásobného vítěze Györu.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573409685_P201911100591301.jpg"/>
        </figure>
        <figure>
          <img src="https://i3.cn.cz/6/1573414418_P201911100647701.jpg"/>
        </figure>
        <figure>
          <img src="https://i3.cn.cz/6/1573415803_P201911100663501.jpg"/>
        </figure>
        <figure>
          <img src="https://i3.cn.cz/6/1573415822_P201911100663701.jpg"/>
        </figure>
      </slideshow>
      <p>Černí andělé právě ve Slovinsku při debutu v Lize mistryň před pěti týdny vybojovali vítězství, soupeře z Lublaně tehdy přehráli o dva góly. V dnešní odvetě v chomutovské aréně však Most od začátku dotahoval, v poločase byl ještě rozdíl dvou branek, ale ve druhé půli už skórovaly častěji hráčky Krimu.</p>
      <p>"Dvacet pět technických chyb, to je strašné množství, s tím se takový tým porazit nedá. To byl největší problém dnešního utkání," řekl kouč Jiří Tancoš televizi Sport1. "Je to tím, jak hrajeme: na hranici rizika. Jinak hrát nemůžeme. Soupeři jsou daleko kvalitnější na všech postech, my máme jedinou šanci hrát v takovémhle tempu," uvedl.</p>
      <p>Na své svěřenkyně byl pyšný. "Holky bojovaly, snažily se, možná v tom byla i přemíra snahy. Musím je pochválit, je třeba na tom dál pracovat a zlepšovat se," dodal.</p>
      <p>V pohárové Evropě české šampionky nekončí, po Novém roce budou pokračovat v Poháru EHF.</p>
      <p>
        <b>Skupina D: Most - Krim Mercator 26:31 (12:14)</b>
      </p>
      <p>Nejvíce branek: Zachová 8/1, K. Kostelná a Mikulčíková po 4 - Zuličová 11, Baričová 6, Varagičová 5.</p>
      <p>
        <b>Tabulka:</b>
      </p>
      <ul>
        <li>1. | Györ | 5 | 5 | 0 | 0 | 181:118 | 10</li>
        <li>2. | Krim Mercator | 5 | 2 | 0 | 3 | 132:142 | 4</li>
        <li>3. | Sävehof | 5 | 1 | 1 | 3 | 120:140 | 3</li>
        <li>4. | Most | 5 | 1 | 1 | 3 | 122:155 | 3</li>
      </ul>
    </article>
  </body>
</html>