<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/atp-finals-lukasz-kubot-i-marcelo-melo-wygrali-pierwsze-spotkanie-w-londynie,984478.html"/>
    <meta property="og:site_name" content="TVN24"/>
    <meta property="article:published_time" content="2019-11-10T21:49:00+00:00"/>
    <meta property="og:title" content="Znakomity początek ATP Finals. Kubot zakończył mecz asem"/>
    <meta property="og:description" content="Trzeci raz z rzędu walczą w ATP Finals i liczą na pierwszy końcowy triumf. Łukasz Kubot i Marcelo Melo w niedzielę, na inaugurację fazy grupowej, pokonali Ivana Dodiga i Filipa Polaska. Polsko-braz..."/>
  </head>
  <body>
    <article>
      <h1>Znakomity początek ATP Finals. Kubot zakończył mecz asem</h1>
      <address>
        <time datetime="2019-11-10T21:49:00+00:00">10 Nov 2019, 21:49</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/e7c0787e-a069-4fa6-9cbb-d728a041b8a0.jpg?type=1&amp;srcmode=0&amp;srcx=1/1&amp;srcy=9/100&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/63e04a22-540b-46cd-b2da-95b9454c1d93-480p.mp4"/>
          <figcaption>Kubot i Melo grają razem w finałach ATP po raz trzeci</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/e194f3fc-055e-4b83-9724-2c2cd93091a7-480p.mp4"/>
          <figcaption>Piękne zagranie w meczu Łukasza Kubota</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/4ba0ec29-27a4-4922-b2ef-277f580504de-480p.mp4"/>
          <figcaption>Łukasz Kubot z Marcelo Melo zameldowali się w 1/8 finału...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/8deaed39-a353-4502-943e-b15ded19bc7f-480p.mp4"/>
          <figcaption>Kubot i Melo awansowali do drugiej rundy US Open</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/52d2752b150f9c35ccb6869cbf074e48/e2916850-4451-462a-8ac3-8be4642813ad-480p.mp4"/>
          <figcaption>Ostatnia piłka meczu Lopez/Murray - Kubot/Melo w 1. rundzie...</figcaption>
        </figure>
        <figcaption>Kubot i Melo rozpoczęli fazę grupową od zwycięstwa Foto: Getty Images |</figcaption>
      </slideshow>
      <h3>Trzeci raz z rzędu walczą w ATP Finals i liczą na pierwszy końcowy triumf. Łukasz Kubot i Marcelo Melo w niedzielę, na inaugurację fazy grupowej, pokonali Ivana Dodiga i Filipa Polaska. Polsko-brazylijska dwójka wygrała z Chorwatem oraz Słowakiem 4:6, 6:4, 10-5.</h3>
      <related>
        <a href="https://eurosport.tvn24.pl/tenis,115/rozlosowano-grupy-finalow-atp-lukasz-kubot-zagra-juz-w-niedziele,983131.html"/>
      </related>
      <p>To kolejny rok znakomitej współpracy Polaka i Brazylijczyka. Ukoronowaniem jest występ w finałach ATP w londyńskiej O2 Arenie.</p>
      <h3>Dodig i Polasek po raz czwarty</h3>
      <p>W 2017 roku Kubot z Melo dotarli do finału, gdzie lepszy okazał się duet Henri Kontinen (Finlandia)/John Peers (Australia). 12 miesięcy temu odpadli w fazie grupowej.</p>
      <p>Teraz w pierwszym spotkaniu ich rywalami byli Dodig i Polasek. Chorwacko-słowacka para to jedno z największych pozytywnych zaskoczeń sezonu 2019. Oba duety w tym roku mierzyły się trzykrotnie. Dwa starcia - w Cincinnati i Pekinie - wygrali rywale. Przegrali w Szanghaju.</p>
      <p>Zapowiadało się zatem kolejne interesujące widowisko. I takie było.</p>
      <h3>Kubot zakończył mecz asem</h3>
      <p>W pierwszej partii wszystko wyglądało znakomicie do ósmego gema. Polak i Brazylijczyk z przełamaniem prowadzili 4:3. Wtedy jednak przełamany został Kubot. W 10. gemie podanie stracił Melo i było po secie.</p>
      <related>
        <a href="https://eurosport.tvn24.pl/tenis,115/nadal-zapowiada-walke-o-premierowe-zwyciestwo-w-atp-finals,983984.html"/>
      </related>
      <p>Druga partia toczyła się już pod ich dyktando od samego początku. Z każdym kolejnym gemem Kubot lepiej serwował. W dziewiątym, przy podaniu Polaska, polsko-brazylijska dwójka miała cztery piłki setowe. Słowak  pięknie obronił się m.in. trzema asami. Potem dwoma asami i pięknym minięciem bekhendowym popisał się Melo.</p>
      <p>Decydował zatem super tie-break, a więc walka do dziesięciu punktów. Wystarczyła pierwsza szansa na zwycięstwo, Kubot zakończył mecz kolejnym asem.</p>
      <p>We wtorek starcie z Ravenem Klaasenem z RPA i Michaelem Venusem z Nowej Zelandii. Ta para w niedzielę pewnie pokonała Rajeeva Rama (USA) oraz Joe Salisbury'ego (Wielka Brytania, 4) 6:3, 6:4.</p>
      <p>We wcześniejszym spotkaniu singlowym Serb Novak Djoković znokautował debiutującego w finałach Matteo Berrettiniego. W grupie Bjoerna Borga wygrał z 23-letnim Włochem 6:2, 6:1. Późnym wieczorem Szwajcar Roger Federer nie sprostał Austriakowi Dominikowi Thiemowi - było 5:7, 5:7.</p>
      <p>
        <b>Grupa B (Jonas Bjoerkman)</b>
      </p>
      <p>Łukasz Kubot (Polska, 2) / Marcelo Melo (Brazylia, 2) - Ivan Dodig (Chorwacja, 8) / Filip Polasek (Słowacja, 8) 4:6, 6:4, 10-5.</p>
      <p>Autor: Srogi / Źródło: eurosport.pl</p>
    </article>
  </body>
</html>