<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vymyslena-penalta-videorozhodci-byl-asi-na-kafi-rekl-hejkal/1819505?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T21:45:00+00:00"/>
    <meta property="og:title" content="Vymyšlená penalta, videorozhodčí byl asi na kafi, řekl Hejkal"/>
    <meta property="og:description" content="Praha - Kouč teplických fotbalistů Stanislav Hejkal tvrdil, že se Slavia dostala v 29. minutě dnešního duelu 16. ligového kola do vedení z vymyšlené penalty. Podle kouče Severočechů jeho svěřenec Petr Kodeš v souboji Petera Olayinku nezasáhl a nefauloval. Hejkal nechápal, proč hlavní sudí Ondřej Pechanec nešel přezkoumat situaci na video. Podle videorozhodčího Pavla Fraňka však šlo o jasný pokutový kop."/>
  </head>
  <body>
    <article>
      <h1>Vymyšlená penalta, videorozhodčí byl asi na kafi, řekl Hejkal</h1>
      <address><time datetime="2019-11-10T21:45:00+00:00">10 Nov 2019, 21:45</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Kouč teplických fotbalistů Stanislav Hejkal tvrdil, že se Slavia dostala v 29. minutě dnešního duelu 16. ligového kola do vedení z vymyšlené penalty. Podle kouče Severočechů jeho svěřenec Petr Kodeš v souboji Petera Olayinku nezasáhl a nefauloval. Hejkal nechápal, proč hlavní sudí Ondřej Pechanec nešel přezkoumat situaci na video. Podle videorozhodčího Pavla Fraňka však šlo o jasný pokutový kop.</p>
      <slideshow>
        <figure>
          <img src="https://i3.cn.cz/6/1573410647_P201911100605001.jpg"/>
        </figure>
        <figure>
          <img src="https://i3.cn.cz/6/1573410613_P201911100604901.jpg"/>
        </figure>
        <figure>
          <img src="https://i3.cn.cz/6/1573409746_P201911100592001.jpg"/>
        </figure>
        <figure>
          <img src="https://i3.cn.cz/6/1573408600_P201911100573801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Olayinka si v 27. minutě obhodil Kodeše, po souboji upadl a Pechanec ihned odpískal penaltu. "Teď jsme na to koukali ze všech možných úhlů a já jsem záběr, že tam kontakt byl, nenašel. Nezazlívám rozhodčímu Pechancovi, že pískl penaltu. Vzhledem k postavení, jaké měl, se možná domníval, že Kodeš Olayinku zasáhl. Ale ptám se, proč se aspoň nad tím nepozastavili rozhodčí u videa?" řekl na tiskové konferenci Hejkal.</p>
      <p>"Je 21. století, máme vyspělou technologii, máme VAR a ten už poněkolikáté neodhalil věc ve prospěch nebo neprospěch Teplic. Proč mu neřekli, pojď se na to podívat, je to v rovině možná ano, možná ne? To byli někde na kafi? Proč máme VAR? Nerozumím tomu, nebo možná ano," dodal.</p>
      <p>Rozhodčí ale vůbec nepochybovali o tom, že se o penaltu jednalo. "Hlavní rozhodčí nařídil pokutový kop, my jsme tu situaci konzultovali. On nám to popsal a popsání korespondovalo s tím, co jsme viděli na obrazovce a tím pádem jsme potvrdili rozhodnutí - pokutový kop. Podle nás se jednalo o jasný pokutový kop," uvedl Franěk pro O2 TV.</p>
      <p>"Asi měl jiné materiály než my. Koukali jsem i na televizní studio, na všechny dostupné záběry a tam kontakt nebyl vidět. Videorozhodčí řekne, že ano, tak je to asi odborník. Tak asi byla," řekl Hejkal ironicky.</p>
      <p>Kodeš nevěděl, zda se Olayinky při zákroku dotkl. "Snažil jsem se odehrát balon, Olayinka tam šel šlapákem. Cítil jsem, že jsme hrál balon, možná i jeho nohu, ale bylo to hrozně rychlé, musím se na to podívat. Za mě si myslím, že je přísná, ale rozhodčí si ji asi obhájí," uvedl Kodeš.</p>
      <p>"Penaltu jsem ze záznamu ještě neviděl. V reálu podle těch pohybů mi to přišlo jasné. Ani nebyly nějaké protesty, nikdo z teplických hráčů to nerozporoval. Já se k rozhodčím nevyjadřuji. Neudělal jsem to po poháru v Ostravě a neudělám to ani teď," řekl slávistický kouč Jindřich Trpišovský.</p>
      <p>Teplické mrzelo, že sudí rozhodl spornou situaci v jejich neprospěch už poněkolikáté v sezoně. Výrazně je například poškodil při nedávné domácí remíze 1:1 se Spartou. "Nemám vůbec nic proti Slavii, hraje velmi dobře na mezinárodním poli. Jen mě mrzí, proč ten VAR nevyužijeme. Chtěl bych, aby jednou za půl roku rozhodl VAR v náš prospěch. Když jsou v tom Teplice, tak se to dlouho zkoumá a pak penalta není. Když je to proti Teplicím, tak se to ani nezkoumá. Hrajeme se Spartou a je proti nám gól po faulu Kayi, máme kopat dva pokutové kopy a nic. Chci jen spravedlnost," řekl Hejkal.</p>
      <p>"Všichni v kabině říkají, že penalta nebyla. Já to neviděl. Ale je to furt stejné. Nevím, kolik mám karet a od pana Pechance mám tři žluté a jednu červenou. Už je to k smíchu. Já na něj sprostý nebyl, jen jsem říkal, ať se jde podívat na video. Řekl, že si byl stoprocentně jistý. To stejné je při standardce, když si lehne Stanciu bez ničeho a on řve na našeho hráče, že mu dá kartu. Tohle mě trochu štve. Slavia má takovou kvalitu, že nepotřebujeme pomoct," dodal teplický útočník Jakub Mareš.</p>
    </article>
  </body>
</html>