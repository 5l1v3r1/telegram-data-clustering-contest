<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/exit-poll-klaus-iohannis-castigator-detasat-al-alegerilor-de-duminica-viorica-dancila-ar-putea-fi-contracandidatul-din-turul-doi-152706.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T21:01:00+00:00"/>
    <meta property="og:title" content="Exit-poll: Klaus Iohannis, câştigător detaşat al alegerilor de duminică. Viorica Dăncilă - contracandidatul din turul doi"/>
    <meta property="og:description" content="Klaus Iohannis, preşedintele în funcţie, este câştigătorul detaşat al alegerilor prezidenţiale de duminică, conform exit-poll-urilor comandate de televiziunile centrale, care îl acreditează cu 39% din voturile românilor. Pe locul secund se clasează, conform datelor din primele sondaje, Viorica Dăncilă, cu 22,5% procente."/>
  </head>
  <body>
    <article>
      <h1>Exit-poll: Klaus Iohannis, câştigător detaşat al alegerilor de duminică. Viorica Dăncilă - contracandidatul din turul doi</h1>
      <address>
        <time datetime="2019-11-10T21:01:00+00:00">10 Nov 2019, 21:01</time>
      </address>
      <figure>
        <img src="https://www.ebihoreanul.ro/modules/news/files/01-iohannis-dancila-barna.jpg"/>
      </figure>
      <p>
        <b>Klaus Iohannis, preşedintele în funcţie, este câştigătorul detaşat al alegerilor prezidenţiale de duminică, conform exit-poll-urilor comandate de televiziunile centrale, care îl acreditează cu 39% din voturile românilor. Pe locul secund se clasează, conform datelor din primele sondaje, Viorica Dăncilă, astfel că cei doi vor lupta în turul al doilea al alegerilor prezidențiale, programat pentru 24 noiembrie.</b>
      </p>
      <p>Conform datelor funizate pentru Digi 24 de Curs-Avangarde, pe primul loc se află Klaus Iohannis, cu 39%, pe al doilea loc - Viorica Dăncilă 22,50%, iar Dan Barna 16,40%. Următorii clasați sunt Mircea Diaconu, cu 7,90%, urmat de Toader Paleologu, 6,10%, și Kelemen Hunor, 3,90%.</p>
      <p>Cifrele exit-poll-ului realizat de IRES sunt asemănătoare. Ele arată că președintele Klaus Iohannis a strâns 38,7%, Viorica Dăncilă - 22%, iar Dan Barna - 16,1% dintre voturi.</p>
      <p>Sondajul realizat de Curs Avangarde a fost realizat în 400 de secţii de votare, numărul persoanelor intervievate fiind peste 22.000, cu o marjă de eroare de +/-2,5%. Cel realizat de IRES a fost realizat pe un eșantion de 22.357 de persoane, cu o marjă de eroare de 2%: </p>
      <p>De precizat că sondajele au fost realizate doar în secțiile de votare din țară, până la ora 20. În eşantion nu au fost cuprinşi şi votanţii din Diaspora.</p>
      <p>E de aşteptat ca votul românilor aflaţi în străinătate să fie net defavorabil candidatului PSD. Nu se ştie, însă, câte din sufragii au mers înspre preşedintele în funcţie şi câte spre liderul USR, Dan Barna, cel care mai poate emite, teoretic, pretenţii. În urmă cu 5 ani, în condiţiile în care candidatul liberal era singurul opozant veritabil al PSD, nu mai puţin de 89,73% (însemnând 338.873 de voturi) au fost primite de Klaus Iohannis.</p>
      <p>
        <b>Alegeri prezidențiale 2019. Rezultate exit poll CURS-Avangarde</b>
      </p>
      <p>Klaus Iohannis - 39,0 %<br/>Dan Barna - 16,4%<br/>Viorica Dăncilă - 22,5%<br/>Theodor Paleologu - 6,1%<br/>Kelemen Hunor - 3,9%<br/>Mircea Diaconu - 7,9%<br/>Cătălin Ivan - 0,2%<br/>Ninel Peia - 0,2%<br/>Sebastian-Constantin Popescu - 0,1%<br/>John-Ion Banu - 0,1%<br/>Bogdan Marian-Stanoevici - 0,2%<br/>Ramona-Ioana Bruynseels - 1,9%<br/>Viorel Cataramă - 0,3%<br/>Alexandru Cumpănaşu - 1,2%</p>
      <p>
        <b>Alegeri prezidențiale 2019. Rezultate exit poll IRES</b>
      </p>
      <p>Klaus Iohannis - 38,7%<br/>Dan Barna - 16,1%<br/>Viorica Dăncilă - 22%<br/>Theodor Paleologu - 5,6%<br/>Kelemen Hunor - 4,6%<br/>Mircea Diaconu - 8,2%<br/>Cătălin Ivan - 0,2%<br/>Ninel Peia - 0,3%<br/>Sebastian-Constantin Popescu - 0,2%<br/>John-Ion Banu - 0,1%<br/>Bogdan Marian-Stanoevici - 0,3%<br/>Ramona-Ioana Bruynseels - 2%<br/>Viorel Cataramă - 0,4%<br/>Alexandru Cumpănaşu - 1,2%</p>
      <p>Duminică, în primul tur al alegerilor prezidenţiale s-au confruntat 14 candidaţi majoritatea sprijiniţi de partide sau alianţe politice. Ordinea pe buletinele de vot a fost următoarea: Klaus Iohannis (PNL), Teodor Paleologu (PMP), Dan Barna (Alianţa USR PLUS), Kelemen Hunor (UDMR), Viorica Dăncilă (PSD), Cătălin Ivan (Alternativa pentru Demnitatea Naţională), Ninel Peia (Partidul Neamul Românesc), Sebastian Popescu (Partidul Noua Românie), John Ion Banu (Partidul Naţiunea Română), Mircea Diaconu (susţinut de alianţa Un Om, formată din Pro România şi ALDE), independentul Bogdan Stanoevici, Ramona Bruynseels (Partidul Puterii Umaniste), Viorel Cataramă (Partidul Dreapta Liberală) şi Alexandru Cumpănaşu (independent). </p>
      <figure>
        <img src="https://www.ebihoreanul.ro/user_files/candidati-prezidentiale.jpg"/>
      </figure>
    </article>
  </body>
</html>