<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546301.html/%D9%88%D9%82%D8%AA%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%AA%D9%85%D8%A7%D9%85-%D8%B4%D8%AF-%D8%A8%D8%A7%DB%8C%D8%AF-%DA%86%D9%87%D8%A7%D8%B1-%D8%B3%D8%A7%D9%84-%D8%AF%D8%B1-%DA%A9%D8%B4%D9%88%D8%B1-%D8%A2%D8%AA%D8%B4-%D8%A8%D8%B3-%D8%A8%D8%A7%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T21:56:00+00:00"/>
    <meta property="og:title" content="وقتی انتخابات تمام شد باید چهار سال در کشور آتش بس باشد"/>
    <meta property="og:description" content="رئیس جمهوردر نشست شورای اداری استان یزد گفت:  وقتی که انتخابات تمام شد باید چهار سال آتش بس باشد. در زمان جاهلیت هم همدیگر را می کشتند اما چهار ماه، ماه حرام بود و اسلام هم که آمد همان را تایید کرد، اما انگار ما در کشورمان ماه حرام نداریم. انتخابات می شود این دعواها را بعد از انتخابات هم تا چهار سال دیگر ادامه می دهیم."/>
  </head>
  <body>
    <article>
      <h1>وقتی انتخابات تمام شد باید چهار سال در کشور آتش بس باشد</h1>
      <h2>رئیس جمهور در شورای اداری استان یزد:</h2>
      <address>
        <time datetime="2019-11-10T21:56:00+00:00">10 Nov 2019, 21:56</time>
      </address>
      <p>رئیس جمهوردر نشست شورای اداری استان یزد گفت: وقتی که انتخابات تمام شد باید چهار سال آتش بس باشد. در زمان جاهلیت هم همدیگر را می کشتند اما چهار ماه، ماه حرام بود و اسلام هم که آمد همان را تایید کرد، اما انگار ما در کشورمان ماه حرام نداریم. انتخابات می شود این دعواها را بعد از انتخابات هم تا چهار سال دیگر ادامه می دهیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، حسن روحانی امشب در نشست شورای اداری استان یزد که در سالن برق شهید عباسپور یزد برگزار شد با تقدیر از مردم یزد گفت: امروز ما هر کجا رفتیم با چهره شاداب و مهربانی مردم مواجه بودیم.</p>
      <p>رئیس جمهور با تقدیر از استاندار یزد گفت: ایشان به مطالب مربوط به استان کاملا مسلط هستند.   وی در ادامه با تشکر از آیت الله ناصری نماینده ولی فقیه در یزد گفت: دوستی ما با حضرت آقای ناصری امام جمعه محترم و پرتلاش استان یزد 55 سال قدمت دارد. ایشان همیشه یک عنصر بسیار فعال در زمینه علم و دانش و خدمات اجتماعی بوده اند و اینجا هم فعال هستند.   روحانی بیان داشت: پیامبر(ص) مردم بت پرست را به آسمان ها متصل کرد و ایمان مردم را واقعی کرد. ایشان بعد از ایمان سه نکته اساسی را به ما آموختند. اول از همه به ما گفتند بروید علم و دانش هرکجا هست بیاموزید. فرمودند کسی که در راه دانش قدم می گذارد پا روی بال فرشتگان می گذارد، یعنی اینقدر عالم در پیشگاه خداوند عزیز است.   رئیس جمهور ادامه داد: علم و دانش کلید همه پیشرفت ها است. اگر می خواهید بر دنیا پیروز شوید با علم و دانش می توانید. علم هیچ وقت پایان ندارد. هرکس گفت دانشجویی من تمام شد سلطنت او هم تمام شده چرا که ما همیشه تا پایان عمر دانش آموز و دانشجو هستیم.   روحانی گفت: در زمینه علمی ما مدتی کاهلی کردیم اما دنیا آمد و علمی که اسلام توصیه کرده بود را دنبال کرد و به پیشرفت رسید. اما ما می توانیم این عقب ماندگی را جبران کنیم.   وی با اشاره به سفارش پیامبر(ص) به کار و تلاش اضافه کرد: کسی که کار می کنید و روزی حلال به دست می آورد او مجاهد است و در سنگر است. ما می توانیم شبانه روز در جهاد باشیم. کار و تلاش نه تنها عار و عیب نیست و ثروت به دست آوردن نه تنها مذموم نیست بلکه همه ما باید تلاش کنیم و خوشا به حال کسی که کار می کند و مردم را هم در کار و تلاشش شریک می کند.   رئیس جمهور ادامه داد: هیچ چیز بدتر از بیکاری نیست. اصلا نمی شود آدم دنبال کار برود و کار پیدا نکند. کار فراوان است ما همه مان می توانیم کار کنیم. بعضی ها فکر می کنند اشتغال را باید درست کرد، اینطوری نیست کارآفرینان ما امروز اشتغال ایجاد می کنند، دولت باید زیربنا را ایجاد کند بانک ها باید تسهیلات را فراهم کنند. دولت باید زمینه ها را آماده کند.   روحانی تاکید کرد: از کار زیرساختی که بگذریم، کار دست مردم است. مردم باید به صحنه بیایند. یزد استانی که این همه جاذبه گردشگری دارد و بهشت معادن کشور است. این همه استعداد دارد، در چهار راه کشور واقع شده اگر بیکاری داریم همه ما مقصریم، فقط دولت مقصر نیست. نباید در این استان بیکار داشته باشیم. بهترین جایی که اشتغال ایجاد می کند گردشگری است. شما استعداد گردشگری دارید. بهترین راه اشتغال اقتصاد دانش بنیان است.   رئیس جمهور گفت: یکی از دستورات مهم پیامبر(ص) که هدف زندگی ما است، اخلاق بود. پیغمبر زندگی و انسانیت را به مردم یاد داد سلوک با همدیگر را به ما یاد داد. اخلاق همزیستی و در کنار هم بودن مهم است. در مدینه پیامبر(ص)  یهودی ها، نصرانی ها، مشرکین، کفار و مسلمین زندگی می کردند و جامعه برای همه امن بود.    وی اضافه کرد: اگر پیغمبر الگوی ماست باید هر کسی در دنیا بگوید میخواهم در کشوری راحت زندگی کنم ایران را نام ببرد.در زمان پیامبر از نظر راحتی و اخلاق و آزادی هیچ جا امن تر از جزیره العرب نبود. لذا باید با همدیگر سلوک کنیم البته سلیقه ها و افکار ما یکی نیست. اشکالی ندارد در مدینه همه یک جور نبودند. حتی در میان اصحاب خاص پیامبر هم همه یک جور نبودند سلمان یک جور بود ابوذر یک جور بود.   وی تصریح کرد: افکار همه ما یک جور نیست. باید با هم بسازیم و با اخلاق حسنه رفتار کنیم. انتخابات که تمام شد ما فکر می کنیم این را باید کش بدهیم تا انتخابات بعدی.  وقتی کسی شد به عنوان منتخب دیگر منتخب رای دهنده ها نیست منتخب کل ملت است. به هم اشکال و ایراد داریم در انتخابات بعدی باید وارد کنیم نه وسط راه.   رئیس جمهور ابراز داشت: وقتی که انتخابات تمام شد باید چهار سال آتش بس باشد. در زمان جاهلیت هم همدیگر را می کشتند اما چهار ماه، ماه حرام بود و اسلام هم که آمد همان را تایید کرد، اما انگار ما در کشورمان ماه حرام نداریم. انتخابات می شود این دعواها را بعد از انتخابات هم تا چهار سال دیگر ادامه می دهیم.   روحانی اذعان کرد: پیغمبر راه اخلاق را به ما یاد داد. اگر این چهار چیز یعنی ایمان، اخلاق، کار و علم را کنار هم قرار دهیم می توانیم از سختی ها عبور کنیم. باید تلاش ما به عنوان دولت این باشد که کار برای شما تسهیل کند.   وی بیان داشت: ما باید صادرات را برای مردم تسهیل کنیم. ما باید وام بانکی را برای مردم تسهیل کنیم. ما باید امکانات مسکن را در اختیار مردم قرار بدهیم، ما باید زیرساخت ها را ایجاد کنیم.   روحانی ابراز داشت:سخت ترین سال های بعد از انقلاب از نظر فشار اقتصادی سال های 97 و 98 بود. من در مسئولیت های مختلف بودم و کاملا واقفم هیچ زمان اینطوری نبود حتی زمان جنگ هم اینطوری نبود. اما مردم ما بعد از یکسال و نیم سختی توانستند راه را باز کنند. البته هنوز کار داریم اما امروز وضع ما از پارسال بهتر است.   وی ادامه داد:هم باید مقاومت و ایستادگی کنیم، هم باید صبر داشته باشیم، هم باید سخت کوش باشیم، هم باید به جوانان خودمان اعتماد داشته باشیم هم باید با دنیا در تعامل باشیم. ما هر جا بتوانیم از طریق مذاکره و تعامل با دنیا مشکل شما را حل کنیم یا کم کنیم من به عنوان رئیس جمهور منتخب شما یک ثانیه صبر نخواهم کرد با اینکه می دانم این کار سختی است.    روحانی افزود: ما الان هم با کشورها در ارتباط هستیم اما دنبال ذلت نخواهیم رفت. دنبال عزت هستیم. همه با رهنمودهایی که اسلام به ما می دهد، با رهنمودهایی که رهبر انقلاب به ما می دهد، در کنار هم هستیم.   انتهای پیام/</p>
      <p> </p>
    </article>
  </body>
</html>