<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546300.html/%D9%88%D8%B1%D9%88%D8%AF-%D8%AF%D8%A7%D8%AF%D8%B3%D8%AA%D8%A7%D9%86%DB%8C-%D8%A8%D9%87-%D9%81%D8%B1%D8%A7%D8%B1-%D9%85%D8%A7%D9%84%DB%8C%D8%A7%D8%AA%DB%8C-%D9%BE%D8%B2%D8%B4%DA%A9%D8%A7%D9%86-%D8%A7%D8%B2-%D9%82%D8%B6%D8%A7%D8%AA-%D9%81%D8%A7%D8%B3%D8%AF-%D8%AF%D9%81%D8%A7%D8%B9-%D9%86%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T21:34:00+00:00"/>
    <meta property="og:title" content="ورود دادستانی به فرار مالیاتی پزشکان/از قضات فاسد دفاع نمی‌کنیم"/>
    <meta property="og:description" content="دادستان کل کشور از ورود دادستانی به موضوع فرار مالیاتی پزشکان و وکلا خبر داد."/>
  </head>
  <body>
    <article>
      <h1>ورود دادستانی به فرار مالیاتی پزشکان/از قضات فاسد دفاع نمی‌کنیم</h1>
      <h2>دادستان کل کشور خبر داد؛</h2>
      <address>
        <time datetime="2019-11-10T21:34:00+00:00">10 Nov 2019, 21:34</time>
      </address>
      <p>دادستان کل کشور از ورود دادستانی به موضوع فرار مالیاتی پزشکان و وکلا خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام والمسلمین محمدجعفر منتظری دادستان کل کشور  در برنامه پایش در پاسخ به اینکه آیا فرزندانتان از شما می ترسند،گفت:  بنده ۵ فرزند دارم و وقتی در خانه مساله‌ای را  مطرح کردم بچه‌ها گفتند آقاجان این‌جا پدر ما هستید دادگاه نیست. بالاخره شغل، کار و مسئولیت روی انسان تاثیر دارد و سعی می‌کنم در حد فرصت با بچه‌ها باشم.</p>
      <p>وی افزود: من از خدا خواستم توان بدهد آن‌چه که وظیفه‌ام است انجام دهم. ساعت ۶ و نیم صبح بیرون می‌آیم و گاهی ۸ الی ۹ شب برمی‌گردم. من از این‌که خدمتی به مردم داشته باشم، برایم رفع خستگی می‌کند.</p>
      <p>دادستان کل کشور گفت: به هرحال وظیفه دادستانی ها حرکت در جهت دفاع از حقوق مردم است.</p>
      <p>وی در بحث قاچاق افزود: موضوع قاچاق اشتغال و رونق تولید و بازار کار را تحت تاثیر قرار می دهد و باید تمام ابعاد ان بررسی شود و مقابله با ان وظیفه یک دستگاه نیست.</p>
      <p>دادستان در مورد صدور کارت بازرگانی گفت: در این زمینه نیز شاهد سواستفاده هستیم عده ای میگیرند و بعد می فروشند و می بینیم بخشی از واردات کالاهای قاچاق از این طریق است در نتیجه بخشنامه ای ابلاغ کردیم.</p>
      <p>دادستان کل کشور گفت: در قانون مبارزه با قاچاق کالا و ارز امده دارندگان کارت بازرگانی حق واگذاری ان را ندارند بنابراین واگذاری به عنوان صلح،هبه و وکالت ممنوع و دفاتر اسناد رسمی نیز نباید اسناد ان را تنظیم و واگذار کنند و این امر ربطی به وکالت کاری ندارد.</p>
      <p>منتظری در مورد فرار مالیاتی برخی پزشکان و وکلا گفت: وزارت بهداشت و دستگاههای اجرایی مسوول پیگیری این امر هستند و هرکجا که نیاز به اجرای تکالیف هستند و نیاز به مساعدت دستگاه قضا باشند ما وظیفه داریم به انها کمک کنیم.</p>
      <p>منتظری گفت: چرا باید افرادی با درامد متوسط موظف به پرداخت مالیات باشند اما افرادی با درامد میلیاردی از پرداخت مالیات فرار کنند از پزشکان درخواستم این است که خودشان در کمک به مدیریت کشور از این موضوع استقبال کنند چراکه  اگر پرداخت نکنند دادستانی بعد از اعلام جرم، به ان ورود می کند.</p>
      <p>دادستان کل کشور در بحث مبارزه با فساد و سوت زنان این عرصه گفت: این موضوع جز تکالیف قوه قضائیه و در چارچوب قوانین است اما دولتمردان در تمام سطوح مکلفند هرگاه از فساد مطلع شوند ان را گزارش دهند،ممکن است کسانی مدیریت نداشته اما از فساد باخبر شوند این افراد هم میتوانند اطلاع دهند که میتوانند مشخصات خود و اطلاعات مستند را اعلام کنند و باید مورد تشویق قرار گیرند.</p>
      <p>وی در مورد برکناری برخی قضات و تعیین تکلیف پرونده هایی که قضاوت کردند گفت: مسئله برخورد با قضات، جدید نیست و گهگاهی رخ داده و دادسرای انتظامی وضعش به همین دلیل است،ما<br/>۱۱هزار قاضی داریم که ۱۶ میلیون پرونده را در سال گذشته قضاوت کردند و ممکن است عده ای محدود فساد کنند.</p>
      <p>وی گفت: ما دفاعی از انها نداریم و اغماضی نمی کنیم اما اگر برخورد می شود و به مردم گفته می شود به این دلیل است که مردم بدانند قوه با هیچ نوع از فسادی تعارف ندارد.</p>
      <p>دادستان کل کشور درباره آخرین وضعیت پرونده بابک زنجانی در واکنش به سخنان رئیس جمهور، گفت: امروز در رابطه با مساله‌ای که رئیس جمهور مطرح کرده بود، سخنگوی قوه قضائیه توضیحات خوبی داد.</p>
      <p>وی افزود: در رابطه با پرونده بابک زنجانی، قوه قضائیه به وظایف خود عمل کرده است وبهتر است مردم و مسئولان در اظهاراتشان دقت کنند تا ما هم ناچار نباشیم با اسناد بیاییم و بگوییم که اطلاعات شما درست نیست.</p>
      <p>وی افزود: از مردم عزیزمان در این ماه‌های اخیر که در حمایت از قوه قضائیه به میدان آمدند، تقدیر می‌کنم. یک جامعه اسلامی برای ما جامعه‌ای است که با هم تعامل داشته باشند و مردم می‌توانند در رفع مشکلات به دولت کمک کنند و دولت نیز با رهنمودهای رهبری به وظیفه خود عمل می‌کند. لذا مسئولان از دوقطبی‌سازی بپرهیزند و در آستانه انتخابات آن‌چنان عمل شود که با تعامل، مشکلات را حل کنیم.</p>
      <p>منتظری درباره اجاره حساب‌های بانکی گفت: متاسفانه شاهد هستیم عده‌ای به دلیل عدم آگاهی به مقررات، زمینه گرفتاری خود را فراهم می‌کنند. به مردم می‌گویم، هیچ‌کدام از کارت‌های هویتی خود اعم از شناسایی‌ و بانکی را در اختیار دیگران قرار ندهند. </p>
      <p>وی افزود: بخشی از این کلاهبرداری‌ها از طریق فضای مجازی انجام می‌شود و روز به روز شاهد افزایش جرایم اینترنتی هستیم البته زیرساخت‌های فضای مجازی در اختیار ما نیست و باید همکاری‌های لازم در خصوص برخورد وجود داشته باشد.</p>
      <p>منتظری گفت: برخورد، اولین گام نیست و یکی از گام‌های ابتدایی، ایجاد شبکه ملی اطلاعات است و وقتی شبکه در اختیار خودمان نیست نمی‌توان دسترسی کامل به آن داشت. </p>
      <p>وی از ارسال نامه‌ به بانک مرکزی خبر داد و گفت: تاکید کردیم که رمز بانکی یک‌بار مصرف باشد. متاسفانه بانک‌ها در ابتدا مقاومت کردند اما یکی از راه‌های مقابله با کلاهبرداری‌های بانکی رمزهای یک‌بار مصرف است و از مردم می‌خواهم برای این‌که به دام کلاهبرداران نیفتند از این رمزهای یک‌بار مصرف استفاده کنند.</p>
      <p>دادستان کل کشور درباره بحث شفافیت دارایی و حقوق‌های نجومی گفت: در رابطه با حقوق‌های نجومی که سر زبان‌ها افتاد، پرونده‌هایی تشکیل شد و برای برخی از آن‌ها در دادسرا منع تعقیب صادر و برخی هم محکوم شدند.</p>
      <p>وی همچنین درباره مناطق آزاد گفت: این مناطق محلی برای قاچاق کالا شده‌اند. فلسفه تشکیل این مناطق، رونق در صادرات بود اما برعکس شده و واردات رونق گرفته است و مسئولان مناطق آزاد باید به دنبال تحقق قانون بروند.</p>
      <p>انتهای پیام/</p>
    </article>
  </body>
</html>