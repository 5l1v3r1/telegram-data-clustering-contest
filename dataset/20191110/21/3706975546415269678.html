<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/clanok/1981921?page=1"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-10T21:20:00+00:00"/>
    <meta property="og:title" content="Voľby v Španielsku vyhrali socialisti, ultrapravica má dvojnásobok kresiel"/>
    <meta property="og:description" content="Naopak, výrazné straty zaznamenalikrajne ľavicové zoskupenie Spoločne môžeme a liberálna strana Občania."/>
  </head>
  <body>
    <article>
      <h1>Voľby v Španielsku vyhrali socialisti, ultrapravica má dvojnásobok kresiel</h1>
      <h2>Naopak, výrazné straty zaznamenalikrajne ľavicové zoskupenie Spoločne môžeme a liberálna strana Občania.</h2>
      <address><time datetime="2019-11-10T21:20:00+00:00">10 Nov 2019, 21:20</time> by <a rel="author">MADRID/TASR</a></address>
      <p>Vládnuca Španielska socialistická robotnícka strana (PSOE) získala v nedeľu najviac hlasov v predčasných parlamentných voľbách, podobne ako v apríli však nedosiahla väčšinu.</p>
      <p>Krajne pravicová strana Vox svoj zisk oproti voľbám z apríla približne zdvojnásobila.<br/>Vyplýva to z prvých prognóz zverejnených španielskou verejnoprávnou televíziou (RTVE), ako aj predbežných údajov ministerstva vnútra, informovala tlačová agentúra DPA.</p>
      <p>Podľa predbežných výsledkov, zverejnených po zrátaní 53 percent hlasov, predstavuje zisk PSOE pod vedením súčasného premiéra Pedra Sáncheza 29 percent odovzdaných hlasov, čo by znamenalo, že obsadí 124 z 350 parlamentných kresiel, teda o jedno viac, než mala doteraz.</p>
      <p>Konkurenčnú Ľudovú stranu (PP) podporilo predbežne 20,5 percenta voličov a mala by tak posilniť svoje zastúpenie v parlamente zo 66 na 85 kresiel. V prípade krajine pravicovej strany Vox by sa mal počet kresiel zvýšiť z 24 na 50, a to na základe zisku 14,7 percenta hlasov.</p>
      <p>Naopak, výrazné straty, zaznamenali podľa predbežných výsledkov krajne ľavicové zoskupenie Spoločne môžeme (Unidas Podemos; 10 percent - pokles z 42 na 26 kresiel) a liberálna strana Občania (Ciudadanos; 6,3 percenta - pokles z 57 na 10 kresiel).</p>
      <p>Dve hodiny pred skončením hlasovania vo väčšine volebných miestností hlásilo španielske ministerstvo vnútra volebnú účasť okolo 57 percent, čo bolo o takmer štyri percentuálne body menej ako pri predchádzajúcich voľbách v apríli. Volebné právo má v Španielsku viac ako 37 miliónov obyvateľov.</p>
      <p>Opätovné nedosiahnutie parlamentnej väčšiny v prípade PSOE bude zrejme znamenať predĺženie politického patu v Madride. Sánchez sa po voľbách z apríla bezúspešne usiloval o vytvorenie koaličnej vlády, čo podnietilo španielskeho kráľa Filipa VI., aby usporiadal ďalšie hlasovanie.</p>
      <p>Španieli si v nedeľu volili 350 členov dolnej komory parlamentu a 208 z 266 členov hornej komory parlamentu - Senátu. Lídri hlavných politických strán viedli v predvolebnej televíznej debate spory najmä o tom, ako zvládnuť separatizmus v Katalánsku.</p>
    </article>
  </body>
</html>