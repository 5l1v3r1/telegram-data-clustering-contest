<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639304/%D8%A7%DA%AF%D8%B1-%D8%B1%D9%88%D8%AD%D8%A7%D9%86%DB%8C-%D8%B1%D8%A7%D8%B3%D8%AA-%D9%85%DB%8C-%DA%AF%D9%88%DB%8C%D8%AF-%DA%86%D8%B1%D8%A7-%D8%B3%D8%B1%D8%AF%D9%85%D8%AF%D8%A7%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%81%D8%A7%D8%B3%D8%AF-%D9%86%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T21:36:00+00:00"/>
    <meta property="og:title" content="اگر روحانی راست می گوید چرا سردمدار مبارزه با مفاسد نشد"/>
    <meta property="og:description" content="به فرض اینکه بعضی از ادعاهایرئیس جمهور درست باشد چرا در این سالها سال خود ایشان سردمدار مبارزه با مفاسد نشده است؟"/>
  </head>
  <body>
    <article>
      <h1>
        <a href="https://www.bultannews.com/fa/news/639304/%D8%A7%DA%AF%D8%B1-%D8%B1%D9%88%D8%AD%D8%A7%D9%86%DB%8C-%D8%B1%D8%A7%D8%B3%D8%AA-%D9%85%DB%8C-%DA%AF%D9%88%DB%8C%D8%AF-%DA%86%D8%B1%D8%A7-%D8%B3%D8%B1%D8%AF%D9%85%D8%AF%D8%A7%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%81%D8%A7%D8%B3%D8%AF-%D9%86%D8%B4%D8%AF">اگر روحانی راست می گوید چرا سردمدار مبارزه با مفاسد نشد</a>
      </h1>
      <h2>به فرض اینکه بعضی از ادعاهایرئیس جمهور درست باشد چرا در این سالها سال خود ایشان سردمدار مبارزه با مفاسد نشده است؟</h2>
      <address><time datetime="2019-11-10T21:36:00+00:00">10 Nov 2019, 21:36</time> by <a rel="author">بولتن نیوز | bultannews.com</a></address>
      <p><b>گروه سیاسی</b>-دکتر حسن ونایی نماینده ادوار مجلس: امروز شاهد این بودیم که آقای <b>دکتر حسن روحانی</b> یکبار دیگر مثل سال 96 در سخنرانی در یزد به قوه قضاییه و به دستگیری‌ها و برخورد با مفاسد اقتصادی اعتراض کرد .</p>
      <p>به گزارش بولتن نیوز، رئیس جمهور امروز مواردی را مطرح کرد که چرا قوه قضاییه برخورد نکرده است از جمله پرونده بابک زنجانی را مطرح کرد و همچنین پرونده 900 میلیون دلاری را .</p>
      <p>این حرف‌های ایشان اولاً مرا به یاد سال 96 انداخت که ایشان در همدان و در کرمانشاه شروع کردند و به سپاه و بسیج تاخت و تاز کردند، که چرا در حوزه‌های اجرایی و اقتصادی دخالت می‌کند . و در آنجا به جای اینکه گزارشی از عملکرد چهارسالة خود را ارائه دهد فرار رو به جلو کرده و به جای پاسخ‌گویی طلبکار شدند.</p>
      <p>باید کسی از ایشان می‌پرسید ؛ آقای رئیس‌جمهور شما به جای اینکه به دیگران تهمت بزنید باید بیایید و پاسخ‌گوی تخلفات برادرتان باشید. آقای رئیس‌جمهور به جای این که تهمت بزنید بیایید و پاسخ‌گوی تخلفات برادر معاون اول خودتان باشید.</p>
      <p>آقای رئیس‌جمهور بیایید و به مردم بگویید این چه دولتی است که تقریباً بسیاری از مسئولین آن و بعضی از وزرا و فرزندان آنها در امریکا ، اتریش، فرانسه و … زندگی می‌کنند .</p>
      <p>مگر می‌شود بیایید و ادعای حمایت از مردم سر دهید ولی فرزندان و اقوام خودت و مسئولین خارج از کشور باشند ؟</p>
      <p>در آستانه انتخابات هستیم و باز هم فضای دو قطبی که آقای روحانی ایجاد کرده به باور عمومی و افکار عمومی ضربه می‌زند و این شائبه را ایجاد می‌کند که همه دزد هستند. به فرض اینکه بعضی از ادعاهای ایشان درست باشد چرا در این هشت سال خود ایشان سردمدار مبارزه با این مفاسد نشده است؟</p>
      <p>ایشان در سخنانشان دولت نهم و دهم را به کار می‌برند و صرف‌نظر از اینکه رئیس دولت نهم و دهم اصلاً عملکرد جالبی نداشت اما رسیدگی به مناطق محروم و رسیدگی به روستاها و مناطق کم‌برخوردار در دوره ایشان در تاریخ ایران قبل از انقلاب و بعد از انقلاب بی‌نظیر است. هیچ کسی نمی‌تواند عملکرد دو دوره دولت نهم و دهم در حوزه رسیدگی به مناطق محروم را زیر سؤال ببرد.</p>
      <p>در این دولت تعدادی پیرمرد پرمدعا نشستند و از مردم طلبکار هستند؛ به جای اینکه به مردم خدمت کنند ، مدام با دو قطبی سازی و بازی با افکار عمومی در جهت حیف و میل بیت‌المال هستند.</p>
      <p>این در حالی است که در آستانه انتخابات اسفندماه ماه کشور به شدت نیازمند حضور دل‌سوختگان نظام و آحاد مردم که صاحبان اصلی کشور هستند است.</p>
      <p>این برچسب ها به قوه قضاییه حداقل در دوره فعلی نمی‌چسبد ؛ شما می‌گویید که چرا برخورد می‌کند؟ آیا همین قوه قضایی نگفت که من به افرادی که بیایند مفاسد اقتصادی را اعلام کنند پاداش می‌دهم؟</p>
      <p>آقای روحانی بیایید و شما هم معرفی کنید</p>
      <p>شما هنوز باید پاسخ‌گوی بتنی که در نیروگاه اتمی خنداب ریختید باشید و شما باید پاسخ‌گوی این باشید که هشت سال با ادعای مذاکره با غرب مردم را سر کار گذاشتید و کشور را به تعطیلی کشاندید.</p>
      <p>پاسخ از این روشن‌تر که مقام معظم رهبری گفتند که رها کنید ؛ به مردم بچسبید و به تولید داخلی بچسبید به رونق تولید بچسبید ؛ چرا به اینها عمل نمی‌کنید؟</p>
      <p>باورهای مردم مهم‌ترین و اصلی‌ترین ذخایر و دارایی‌های این کشور هستند چرا اینها را زیر سؤال می‌برید؟ بهتر نیست برای یکبار هم که شده رئیس‌جمهور و گروه آن بیایند و پاسخ‌گوی عملکردشان باشند که چرا این کشور را به تعطیلی کشاندند؟</p>
    </article>
  </body>
</html>