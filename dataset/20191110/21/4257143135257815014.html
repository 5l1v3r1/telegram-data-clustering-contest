<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/10/az-orszag-10-telepulesen-ismeteltek-meg-az-onkormanyzati-valasztast-napinfo"/>
    <meta property="og:site_name" content="infostart"/>
    <meta property="article:published_time" content="2019-11-10T21:00:00+00:00"/>
    <meta property="og:title" content="Az ország 10 településén ismételték meg az önkormányzati választást - napinfó"/>
    <meta property="og:description" content="A DK főpolgármester-helyettesének politikai főtanácsadója lesz Kálmán Olga. Közlekedési területen, nem pedig erdőben alakítják ki az új parkolót a Normafánál."/>
  </head>
  <body>
    <article>
      <h1>Az ország 10 településén ismételték meg az önkormányzati választást - napinfó</h1>
      <address><time datetime="2019-11-10T21:00:00+00:00">10 Nov 2019, 21:00</time> by <a rel="author">Infostart / InfoRádió</a></address>
      <h3>A DK főpolgármester-helyettesének politikai főtanácsadója lesz Kálmán Olga. Közlekedési területen, nem pedig erdőben alakítják ki az új parkolót a Normafánál.</h3>
      <p>Az ország 10 településen ismételték meg vasárnap az önkormányzati választást. A szavazásokon ugyanazok a jelöltek indulhattak, akik a négy héttel ezelőtti voksoláson. A Nemzeti Választási Iroda egyedül a jászberényi polgármester választásról közölt részvételi adatot, amely szerint a jogosultak 60,2 százaléka járult az urnákhoz, ami 18 százalékkal magasabb az október 13-i számnál.</p>
      <p>Csatlakozott a Demokratikus Koalícióhoz Kálmán Olga és politikai főtanácsadóként segíti a humán és kulturális területekért felelős főpolgármester-helyettes munkáját. Gy. Németh Erzsébet elmondta: ő kérte fel a DK korábbi főpolgármester-jelöltjét a feladatra. Az újságíró bejelentette: főtanácsadóként azt javasolja majd a főváros vezetőinek, hogy a Budapesten megvalósuló beruházások értékének egy százalékát kötelező legyen a főváros kulturális életének fejlesztésére fordítani.</p>
      <p>Közlekedési területen, <a href="https://infostart.hu/belfold/2019/11/10/nehany-dolgot-leszogez-a-normafa-ugyeben-a-xii-keruleti-onkormanyzat">nem pedig erdőben</a> alakítják ki az új parkolót a Normafánál, amelynek egy része már most is parkolóként üzemel - reagált a fakivágásokról megjelent hírekre a 12. kerületi önkormányzat. A tájékoztatás szerint a Konkoly-Thege úton a rendezett parkoló segít megszüntetni azt a gyakorlatot, hogy az autósok szabálytalanul és természetkárosító módon az erdőben álljanak meg.</p>
      <p>Törökországról is tárgyalnak hétfői ülésükön az uniós tagállamok külügyminiszterei. Ankara a migrációval, a Ciprus közelében folytatott próbafúrásokkal és a szíriai offenzívával összefüggésben is napirendre kerül. Kedden a tagállamok védelmi miniszterei egyebek mellett az unió és a NATO együttműködéséről tárgyalnak a katonai szövetség főtitkárával.</p>
      <p>Romániában <a href="https://infostart.hu/kulfold/2019/11/10/ugy-tunik-megvan-a-roman-elnokvalasztas-ket-befutoja">a szavazóhelyiséget elhagyók megkérdezése alapján Klaus Iohannis nyerte</a> 39 százalék feletti eredménnyel az elnökválasztás első fordulóját. A hivatalban lévő államfő kihívója a 22 százalék körüli eredményt elért Viorica Dancila szociáldemokrata exkormányfő lehet a második fordulóban. Az exit pollok szerint Kelemen Hunor, az Romániai Magyar Demokrata Sövetség elnöke a 14 jelölt közül a hatodik helyen szerepel 3,9-4,6 százalék körüli szavazataránnyal.</p>
      <p>Spanyolországban a kormányalakítási patthelyzet fennmaradását mutatja az urnazárást követően közzétett közvélemény-kutatás. Az elmúlt két hétben készült felmérés szerint a Spanyol Szocialista Munkáspárt nyerhet ismét, a szavazatok 27,3 százalékával. Az áprilisi választáshoz képest gyengébb eredménye 114-119 mandátumra lehet elegendő.</p>
      <p><a href="https://infostart.hu/kulfold/2019/11/10/teveszekhaz-foglalas-boliviaban-az-elnok-belement-az-uj-valasztasba">Megismétlik az elnökválasztást</a> Bolíviában. Evo Morales államfő ezt az után jelentette be, hogy kormányellenes tüntetők elfoglalták két állami médium épületét. A dél-amerikai országban három hete zajlanak tüntetések és összecsapások, mert az ellenzék szerint a 13 éve hivatalban lévő elnök csalással nyerte meg a voksolást. Evo Morales most elismerte, hogy az október 20-i szavazáskor szabálytalanságok történtek.</p>
      <p>Szíria északi részén nyolc ember életét vesztette és több mint húszan megsebesültek, amikor autóba rejtett pokolgép robbant egy török határ mellett fekvő faluban. A települést ellenőrző török hadsereg az onnan elűzött kurd fegyvereseket tette felelőssé az akcióért.</p>
      <p>Iránban új olajmezőt fedeztek fel, ami <a href="https://infostart.hu/gazdasag/2019/11/10/irgalmatlanul-nagy-olajmezore-bukkantak-iranban">egyharmadával növeli az ország olajkészleteit</a>. Haszan Róháni köztársasági elnök bejelentette, hogy a hatalmas, 53 milliárd hordó olajat rejtő mezőre az ország déli részén bukkantak.</p>
    </article>
  </body>
</html>