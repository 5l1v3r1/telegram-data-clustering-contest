<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/rekordno-glasuvane-na-rumntsi-v-chuzhbina-406401.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T21:33:07+00:00"/>
    <meta property="og:title" content="Рекордно гласуване на румънци в чужбина"/>
    <meta property="og:description" content="Днес е първият тур от изборите за президент"/>
  </head>
  <body>
    <article>
      <h1>Рекордно гласуване на румънци в чужбина</h1>
      <address><time datetime="2019-11-10T21:33:07+00:00">10 Nov 2019, 21:33</time> by <a rel="author">сс</a></address>
      <p>Изборите за президент в Румъния минават при завишена актимност. Над 6 милиона избиратели са гласували до 16:00 часа местно време, което представлява 1/3 от общия брой на имащите право да гласуват. 18 милиона румънци имат право на вот, по данни на Централната избирателна служба.</p>
      <p>Най-масово гласуват в Западна Румъния -Клуж, Брашов и Сибиу. Най-слаба е избирателната активност в Ковасна, Сату Маре и Васлуй - под 27%, съобщава Румъния Инсайдер.</p>
      <p>В диаспората гласуването е рекордно. Броят на избирателите достигна над 500 000. През май около 385 000 румънци гласуваха в чужбина. Този път обаче румънците в диаспората имаха три дни да гласуват, както и право да гласуват по пощата (25 000 направиха това), съобщи Дарик.</p>
      <p>Повече от 100 000 румънци гласуваха в Италия, 85 000 във Великобритания, 80 000 в Германия и 67 000 в Испания. В Република Молдова гласувалите румънци са над 36 000.</p>
      <p>Гласуването се провежда в два кръга - първият днес, последван от втори на 24 ноември, а с най-големи шансове, според предварителните прогнози, е сегашният държавен глава – Клаус Йоханис, който води с над 40 процента, следван от Виорика Дънчила, която до миналия месец беше премиер на страната. Нейният резултат е доста по-скромен - 15-22 %.</p>
      <p> </p>
      <p> </p>
    </article>
  </body>
</html>