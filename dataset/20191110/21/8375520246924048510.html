<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/klub-dinamo-zrobiv-oficiynu-zayavu-shchodo-zvinuvachen-u-rasizmi-639037.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T21:45:55+00:00"/>
    <meta property="og:title" content="Клуб «Динамо» зробив офіційну заяву щодо звинувачень у расизмі"/>
    <meta property="og:description" content="Кияни радять суперникам не розкидатися бездоказовими звинуваченнями"/>
  </head>
  <body>
    <article>
      <h1>Клуб «Динамо» зробив офіційну заяву щодо звинувачень у расизмі</h1>
      <address>
        <time datetime="2019-11-10T21:45:55+00:00">10 Nov 2019, 21:45</time>
      </address>
      <h4>Кияни радять суперникам не розкидатися бездоказовими звинуваченнями</h4>
      <p>Клуб «Динамо» швидко відреагував на скандал з расистським відтінком, який трапився на 74-й хвилині матчу, в якому <a href="https://glavcom.ua/sport/news/shahtar-pomstivsya-dinamo-v-perervanomu-matchi-za-kubkovu-porazku-video-639013.html">кияни у рамках 14-го туру української Прем’єр-ліги поступилися 0:1 донецькому «Шахтареві»</a>.</p>
      <p>Суть скандалу описана в матеріалі <b><a href="https://glavcom.ua/sport/publications/grani-buttya-chomu-shahtar-graje-temoyu-rasizmu-ne-lishe-proti-dinamo-a-y-proti-sebe-639035.html">«Грані буття. Чому «Шахтар» грає темою расизму не лише проти «Динамо», а й проти себе»</a></b>.</p>
      <h3>Заява ФК «Динамо»</h3>
      <p>
        <i>Численними ЗМІ поширено офіційну заяву менеджменту одного з футбольних клубів-учасників матчу, в якій, безапеляційно, обвинувачуються уболівальники нашої команди, які ніби-то вчинили расистські та ксенофобські дії.</i>
      </p>
      <p>
        <i>Футбольний клуб «Динамо» своїми діями та вчинками неодноразово наголошував на відданості принципам fair play, загальнолюдським цінностям. Боротьба з негативними проявами окремих індивідуумів є постійною. Проблема нетерпимості є актуальною не лише для окремих клубів, а й, на превеликий жаль, присутня на більшості активних фанатських секторів. Варто окремо зазначити надзвичайно важливу роль вітчизняної Асоціації футболу, боротьба якої з футбольним хуліганством зводиться лише до визначення розмірів грошових штрафів. Натомість, за усі роки не ініційовано жодного заходу, зустрічі, діалогу з представниками фан-середовища, лідерами уболівальницьких рухів.</i>
      </p>
      <p>
        <i>Поділяючи занепокоєність наших донецьких колег у питаннях щодо дотримання норм людської моралі на спортивних аренах, вважаємо поспішним твердження про заздалегідь визначену провину вболівальників, в той час коли розслідування обставин цієї справи ще навіть не розпочалось.</i>
      </p>
      <p>
        <i>З’ясування факту події, визначення ролі та можливої провини її учасників є виключною прерогативою органів досудового розслідування. Ми з нетерпінням чекаємо початку слідства, готові всебічно допомагати у ньому та, у разі доведення провини, будемо вживати усіх можливих заходів для подальшої ізоляції даних осіб не лише від футболу, а і від суспільства. Очікуємо на оприлюднення фото- та відеоматеріалів, які могли би пролити світло на усі обставини інциденту.</i>
      </p>
      <blockquote>
        <b>Читайте також: <a href="https://glavcom.ua/sport/news/yak-tayson-provokuvav-ubolivalnikiv-dinamo-foto-639015.html">Як Тайсон провокував уболівальників «Динамо» (фото)</a></b>
      </blockquote>
      <related>
        <a href="https://glavcom.ua/sport/news/yak-dinamo-gromilo-u-kijevi-paok-u-yunackiy-lizi-ujefa-video-638208.html"/>
      </related>
    </article>
  </body>
</html>