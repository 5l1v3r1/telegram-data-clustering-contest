<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/bolivian-military-asks-morales-to-resign-to-ensure-stability"/>
    <meta property="og:site_name" content="euronews"/>
    <meta property="article:published_time" content="2019-11-10T21:27:32+00:00"/>
    <meta property="og:title" content="اوو مورالس از ریاست جمهوری بولیوی استعفاء داد"/>
    <meta property="og:description" content="درخواست ارتش تنها چند ساعت پس از آن اعلام می شود که اوو مورالس از برگزاری دوباره انتخابات ریاست جمهوری خبر داد."/>
  </head>
  <body>
    <article>
      <h1>اوو مورالس از ریاست جمهوری بولیوی استعفاء داد</h1>
      <address><time datetime="2019-11-10T21:27:32+00:00">10 Nov 2019, 21:27</time> by <a rel="author">یورونیوز فارسی </a></address>
      <p>اوو مورالس، رئیس جمهوری بولیوی روز یکشنبه پس از گذشت سه هفته از بحران سیاسی در این کشور از سمت خود استعفاء داد.</p>
      <p>آلوارو گارسیا لینرا، معاون رئیس جمهوری بولیوی نیز ضمن کناره گیری از سمت خود اعلام کرد که «کودتا رخ داد.»</p>
      <p>ارتش بولیوی روز یکشنبه همزمان با تشدید بحران سیاسی در این کشور از اوو مورالس خواسته بود تا از سمت خود کناره گیری کند. درخواست ارتش تنها چند ساعت پس از آن اعلام شد که اوو مورالس از برگزاری دوباره انتخابات ریاست جمهوری خبر داد.</p>
      <p>کارلوس مسا، رقیب اصلی اوو مورالس در واکنش به تصمیم رئیس جمهوری بولیوی برای برگزاری دوباره انتخابات ریاست جمهوری از او خواسته بود تا ضمن کناره گیری از سمتش در انتخابات آینده نامزد نشود.</p>
      <p>ویلیامز کالیمان، فرمانده ارتش بولیوی روز یکشنبه تنها ساعاتی پس از اعلام تصمیم اوو مورالس برای برگزاری دوباره انتخابات به خبرنگاران گفت: «ما بعد از تحلیل وضعیت مناقشه داخلی از رئیس جمهوری می خواهیم که از سمت خود کناره گیری کند تا صلح در کشور برقرار شود و ثبات حفظ شود.»</p>
      <p>بولیوی از روز ۲۰ اکتبر (۲۸ مهر) تاکنون صحنه تظاهرات گسترده معترضان به نتیجه انتخابات ریاست جمهوری بوده است. کمیسیون ملی انتخابات بولیوی اوو مورالس را پیروز انتخابات اعلام کرده بود. این در حالی است که مخالفان اوو مورالس وی را به «تقلب» در شمارش آراء متهم می کنند.</p>
      <p>اوو مورالس، رئیس جمهوری چپگرا از سال ۲۰۰۶ میلادی قدرت را در بولیوی در دست داشت. وی در انتخابات سال‌های ۲۰۰۵، ۲۰۰۹ و ۲۰۱۴ به ریاست جمهوری بولیوی برگزیده شد.</p>
      <p>وزارت خارجه کوبا در واکنش به اعلام خبر کناره گیری اوو مورالس از ریاست جمهوری بولیوی، «کودتا» در این کشور آمریکای لاتین را محکوم کرد.</p>
      <p>مخالفان اوو مورالس به دنبال انتشار خبر استعفای او با حضور در خیابان های شهر لاپاز پایان زمامداری وی را جشن گرفتند.</p>
      <figure>
        <img src="https://static.euronews.com/articles/stories/04/29/25/34/808x539_cmsv2_b952f613-cd28-5a61-9230-d892f91754e3-4292534.jpg"/>
        <figcaption>عکس از رویترز</figcaption>
      </figure>
      <figure>
        <img src="https://static.euronews.com/articles/stories/04/29/25/34/808x539_cmsv2_1eabd491-7f4a-56dc-b1a9-1eee5b74eabe-4292534.jpg"/>
        <figcaption>عکس از رویترز</figcaption>
      </figure>
    </article>
  </body>
</html>