<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/10/nehany-dolgot-leszogez-a-normafa-ugyeben-a-xii-keruleti-onkormanyzat"/>
    <meta property="og:site_name" content="infostart"/>
    <meta property="article:published_time" content="2019-11-10T16:22:00+00:00"/>
    <meta property="og:title" content="Néhány dolgot leszögez a Normafa ügyében a XII. kerületi önkormányzat"/>
    <meta property="og:description" content="A napokban nagy visszhangot keltett, hogy a helyhatóság fákat vág ki, hogy parkoló legyen ott."/>
  </head>
  <body>
    <article>
      <h1>Néhány dolgot leszögez a Normafa ügyében a XII. kerületi önkormányzat</h1>
      <address><time datetime="2019-11-10T16:22:00+00:00">10 Nov 2019, 16:22</time> by <a rel="author">Infostart / MTI</a></address>
      <h3>A napokban nagy visszhangot keltett, hogy a helyhatóság fákat vág ki, hogy parkoló legyen ott.</h3>
      <p>Normafán, a Konkoly-Thege Miklós út menti terület, ahol parkolót terveznek kialakítani,</p>
      <p>
        <mark>nem erdőövezet, besorolása szerint közlekedési terület,</mark>
      </p>
      <p>amelynek egy része már most is parkolóként üzemel - tájékoztott a XII. kerületi önkormányzat vasárnap. A Normafa rehabilitációjához kapcsolódóan kialakítandó parkoló miatti fakivágásról szóló cikkekre reagálva az önkormányzat közleményében úgy fogalmaz: a Konkoly-Thege úton a rendezett parkoló segít megszüntetni azt a gyakorlatot, hogy az autósok szabálytalanul és természetkárosító módon az erdőben, zöld felületen parkoljanak.</p>
      <p>Az önkormányzat visszautasította azt a vádat, hogy nem zajlott érdemi egyeztetés a Normafa rehabilitációjáról.</p>
      <blockquote>A Normafa rehabilitációjáról közel két éven keresztül folyamatosan egyeztetett az önkormányzat</blockquote>
      <p>a természetvédő szervezetekkel és több tucat civil szervezettel.</p>
      <p>2015-ben pedig a helyi népszavazáson a résztvevők nyolcvan százaléka támogatta a Normafa rendbetételét az ott megfogalmazottak szerint. A fejlesztés az ott megfogalmazott és támogatott tervek szerint zajlik - olvasható a közleményben.</p>
      <blockquote>Megszűnik a Síház előtti területen a több ezer négyzetméteres aszfaltozott parkoló, és a szintén aszfaltozott, sok helyen olajjal szennyezett buszvégállomás és buszforduló,</blockquote>
      <p>amelyek évtizedek óta szégyenfoltja a Normafának. Annak területén többek között zöldfelület kialakítását tervezi az önkormányzat.</p>
      <p>Bár a hatóság nem kötelez a területen kivágott fák pótlására, az önkormányzat természetesen a fákat pótolni fogja, és a parkoló zöldfelületén is őshonos fajokat ültet - mutattak rá.</p>
      <p>Arra, hogy a sajtóban több helyen felmerült, hogy miért nem az elbontott Hotel Olimpia helyén létesül parkoló, azt válaszolták: az épület területének sorsáról az önkormányzat több körös egyeztetéssel kérdezte meg a környéken élőket, akik határozottan elutasították a parkoló ottani létesítését. A hamarosan elkészülő új park az ott élők kérése alapján valósul meg.</p>
      <p>Rövidesen</p>
      <p>
        <mark>elbontják a védett erdőben évek óta üresen és kihasználatlanul álló Sport Hotel épületét</mark>
      </p>
      <p>is, ami így több ezer négyzetméterrel növeli a zöldterületet a Normafán - írták.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>