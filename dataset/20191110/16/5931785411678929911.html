<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/10/javor-ljuljao-jevtovic-sprecio-poraz-zvezde-video/"/>
    <meta property="og:site_name" content="Sportska centrala"/>
    <meta property="article:published_time" content="2019-11-10T16:24:28+00:00"/>
    <meta property="og:title" content="Javor „ljuljao“, Jevtović sprečio poraz Zvezde [VIDEO]"/>
    <meta property="og:description" content="Javor – Crvena zvezda 1:1 (1:0) Petković 25′ – Jevtović 87′ Fudbaleri Javora i Crvene zvezde su podelili bodove u utakmici 16. kola Linglong Super lige Srbije. Posle Partizana, prvi srpski tim koji je ove sezone ostao neporažen u duelu sa aktuelnim šampionom su Ivanjičani, koji su dugo bili u vođstvu, ali je rezervista Milan […]"/>
  </head>
  <body>
    <article>
      <h1>Javor „ljuljao“, Jevtović sprečio poraz Zvezde [VIDEO]</h1>
      <address><time datetime="2019-11-10T16:24:28+00:00">10 Nov 2019, 16:24</time> by <a rel="author">Darko</a></address>
      <p><b>Javor – Crvena zvezda 1:1</b> (1:0)<br/><i>Petković 25′ – Jevtović 87′</i></p>
      <p>Fudbaleri Javora i Crvene zvezde su podelili bodove u utakmici 16. kola Linglong Super lige Srbije. Posle Partizana, prvi srpski tim koji je ove sezone ostao neporažen u duelu sa aktuelnim šampionom su Ivanjičani, koji su dugo bili u vođstvu, ali je rezervista Milan Jevtović u 87. minutu sprečio poraz crveno-belih.</p>
      <p><b>Javor</b>: Lazović – Parišić, Kolaković, Amanović, Jevremović – Dolmagić (Đerić od 73′), Kuveljić – Maričić (Cuckić od 84′), Piščević, Petković (Krnić od 90+4′) – Mrkaić.</p>
      <p><b>Crvena zvezda</b>: Borjan – Gajić (Pankov od 90′), Milunović, Babić, Rodić – Vulić, Kanjas (Tomane od 46′) – Ben, Ivanić (Jevtović od 68′), Simić – Boaći.</p>
      <p>Javor je prvi zapretio u šestom minutu preko Petkovića, ali je u odsudnom momentu njegov udarac izblokiran. Uzvratila je Zvezda dva minuta kasnije, kada je Vulić izveo slobodan udarac sa 18 metara, ali nije bio precizan.</p>
      <p>Domaći su tražili jedanaesterac u 10. minutu nakon starta Rodića nad Dolmagićem, sudija Piper je odmahnuo rukom, a ova situacija je svakako za analizu.</p>
      <figure>
        <iframe src="https://www.youtube.com/embed/pGXGOXX2QBI" width="560" height="315" data-service="Youtube" scrolling="no"/>
      </figure>
      <p>Zvezda je mogla do vođstva u 12. minutu. Simić je pobegao po levoj strani i dobro šutirao, a istakao se golman Javora Lazović odličnom intervencijom. Dve koloslane šanse imali su gosti pet minuta kasnije. Prvo je Lazović odbranio zicer Rodiću, lopta se odbila do Ivanića, a njegov udarac je defanzivac domaćih zaustavio na gol liniji.</p>
      <p>U jeku napada Zvezde Javor je poveo. Nikola Petković je iskoristio asistenciju Mrkaića, koji je odlično prošao po levoj strani, i sa pet metara savladao nemoćnog Borjana.</p>
      <figure>
        <iframe src="https://www.youtube.com/embed/KLHhArWUzHI" width="560" height="315" data-service="Youtube" scrolling="no"/>
      </figure>
      <p>Brzo je Zvezda mogla do izjednačenja, već u 28. minutu, ali je Ben iz izgledne pozicije šutirao preko gola.</p>
      <p>Do kraja poluvremena, Javor je imao nekoliko pokušaja. Borjan je nekako zaustavio udarce Mrkaića i Maričića, a udarac Piščevića nakon polukontre završio je pored gola.</p>
      <p>Đorđe Lazović je izrastao u junaka prvog dela, jer je u poslednjem minutu odbranio udarac Boaćija, koji je izbio sam ispred njega.</p>
      <p>Očekivano je u drugom poluvremenu Milojević pojačao napad, uvođenjem Tomanea umesto neprimetnog Kanjasa, a nešto kasnije i Jevtovića umesto bledog Ivanića.</p>
      <p>Ipak, ponovo je domaćin tim prvi zapretio, u 47. minutu preko Maričića koji je morao bolje da šutira iz dobre pozicije.</p>
      <p>Stativa je sačuvala Javor u 56. minutu, kada je Simić posle kornera i odbitka dobro šutirao i pogodio okvir gola.</p>
      <p>Javor nije odustajao od otvorene igre, pa je četiri minuta kasnije Pišćević sjajno gađao sa 20 metara u donji levi ugao, ali je Borjan još bolje reagovao i sačuvao svoju mrežu.</p>
      <p>Popustila je Zvezdina odbrana još jednom, u 70. minutu. I Borjan je bio savladan posle udarca Dolmagića, ali se Milunović isprečio na putu lopte ka mreži. Posle kornera Piščević je bio najviši u skoku, ali je glavom šutirao pored gola.</p>
      <p>Konačno su crveno-beli u 77. minutu zatresli mrežu domaćina, Boaći je to učinio, ali je gol poništen zbog ofsajda.</p>
      <figure>
        <iframe src="https://www.youtube.com/embed/yFm0jnT-PCs" width="560" height="315" data-service="Youtube" scrolling="no"/>
      </figure>
      <p>Pokušavali su Ben (dva puta) i Vulić iz slobodnih udaraca sa 17-18 metara, ali su tri njihova pokušaja bila neprecizna. U 86. minutu obrukao se Tomane, kada je posle velike gužve pred golom Javora, sa pet metara šutirao preko gola.</p>
      <p>Samo minut kasnije mreža domaćina se zatresla. Simić je prošao po levoj strani, pronašao Boaćija koji je loptu prosledio do Jevtovića a ovaj preciznim udarcem savladao Lazovića.</p>
      <figure>
        <iframe src="https://www.youtube.com/embed/EYvakTOxkRY" width="560" height="315" data-service="Youtube" scrolling="no"/>
      </figure>
      <p>Duboko u nadokandi vremena Zvezda je mogla do celog plena. Ben je ostao sam pred golmanom Ivanjičana, ali mu je šutirao pravo u noge.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/10/milojevic-ocekivao-sam-vise-od-mojih-igraca/"/>
        <a href="https://www.sportskacentrala.com/2019/11/10/live-javor-crvena-zvezda-2/"/>
        <a href="https://www.sportskacentrala.com/2019/11/10/povratak-babica-i-ivanica-u-sastav-zvezde/"/>
        <a href="https://www.sportskacentrala.com/2019/11/09/milojevic-javor-je-cvrsta-i-strpljiva-ekipa-sa-odlicnim-karakterom/"/>
        <a href="https://www.sportskacentrala.com/2019/11/09/zvezda-se-sprema-za-zimu-jedan-talenat-produzio-ugovor-drugi-trazi-vreme-za-razmisljanje/"/>
        <a href="https://www.sportskacentrala.com/2019/11/08/kada-ce-veciti-igrati-zaostale-meceve/"/>
        <a href="https://www.sportskacentrala.com/2019/11/08/mrkela-zasto-je-dinamo-sinonim-za-uspeh-pa-nije-isto-igrati-protiv-bajerna-totenhema-i-4-tima-serije-a/"/>
        <a href="https://www.sportskacentrala.com/2019/11/08/pankov-cilj-je-da-i-dalje-ostanemo-neresiva-enigma/"/>
        <a href="https://www.sportskacentrala.com/2019/11/08/zvezda-na-iskusenju-stigla-milonska-ponuda-za-borjana-iz-emirata/"/>
      </related>
    </article>
  </body>
</html>