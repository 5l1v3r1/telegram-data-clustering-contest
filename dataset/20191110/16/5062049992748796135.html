<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10666--mentalni-kouc-o-zverevovi-jeho-pristup-neni-dobry"/>
    <meta property="og:site_name" content="Tenisový svět"/>
    <meta property="article:published_time" content="2019-11-10T16:14:00+00:00"/>
    <meta property="og:title" content="Mentální kouč o Zverevovi: Jeho přístup není dobrý"/>
    <meta property="og:description" content="Loni byl považovaný za černého koně. Letos se však od Alexandera Zvereva na Turnaji mistrů příliš neočekává. Obhájce titulu se v sezóně 2019 natrápil, což podle mentálního kouče pramení z horšího přístupu Němce."/>
  </head>
  <body>
    <article>
      <h1>Mentální kouč o Zverevovi: Jeho přístup není dobrý</h1>
      <address>
        <time datetime="2019-11-10T16:14:00+00:00">10 Nov 2019, 16:14</time>
      </address>
      <p>
        <b>Loni byl považovaný za černého koně. Letos se však od Alexandera Zvereva na Turnaji mistrů příliš neočekává. Obhájce titulu se v sezóně 2019 natrápil, což podle mentálního kouče pramení z horšího přístupu Němce.</b>
      </p>
      <p>Stačí si porovnat statistiky z obou sezón a rozdíl jde vidět na první pohled. Před Turnajem mistrů 2018 měl Zverev bilanci 56 výher a 18 proher. Zařadily se k tomu postupy do finále v Miami nebo Římě a titul z Madridu.</p>
      <p>Před letošním ročníkem, který se rozjel v neděli odpoledne, se jeho statistika dostala na 42:23. V Šanghaji sice dosáhl na zápas o titul, dalším větším úspěchem byla obhajoba čtvrtfinále French Open. A to je na dvaadvacetiletého hráče, jenž se měl loni po Londýně odrazit k lepším zítřkům, poněkud znepokojivá zpráva.</p>
      <p>Ještě než začal londýnský turnaj, tak s možným vysvětlením přispěchal mentální kouč Markus Hornig. „Jeho přístup se v současnosti nejeví jako dobrý," rozpovídal se Němec. „Především nezvládá být konzistentní po delší časový úsek. K průlomu na světovou úroveň se však jedná o zásadní aspekt," pokračoval Hornig.</p>
      <p>„Minulý rok neměl na Turnaji mistrů co ztratit. V této chvíli je však úřadujícím šampionem. Všechno vypadá odlišné. Každý ve sportu ví, že vyhrát první titul je jednodušší než ho obhájit. Tenis je v tomhle ohledu z mentálního hlediska brutální," nechal se slyšet čtyřiapadesátiletý trenér.</p>
      <p>„Pokud uděláte chybu, hned jde míček na stranu soupeře. Rovněž co se týče technických zdatností, tak se jedná o nejnáročnější ze všech sportů. Pokud netrefíte míček čistě, okamžitě se to projeví na kvalitě úderu," přiblížil svoji domněnku.</p>
      <p>Hornig zároveň srovnal Zvereva se současnými tenisovými velikány. „Federer byl na začátku stejný, ale vyvinul se mentálně. Rovněž Novak Djokovič je v téhle činnost mistrem. Podívejte se, jak se Srb choval během letošního finále Wimbledonu, kde každý fandil Federerovi," zakončil.</p>
      <p>Alexander Zverev svoji obhajobu zahájí v pondělí. Od 21:00 SEČ se postaví proti Rafaelu Nadalovi. Vydaří se mu vstup?</p>
      <footer>Radek Štohl, foto: Twitter: TennisFacts</footer>
    </article>
  </body>
</html>