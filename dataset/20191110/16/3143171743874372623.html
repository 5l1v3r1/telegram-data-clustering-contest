<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-buona-la-prima-di-zeman-poker-esterno-a-corigliano.html"/>
    <meta property="og:site_name" content="Tempostretto"/>
    <meta property="article:published_time" content="2019-11-10T16:45:36+00:00"/>
    <meta property="og:title" content="Messina, buona la prima di Zeman. Poker esterno a Corigliano"/>
    <meta property="og:description" content="Nel giorno del debutto in panchina di Zeman, i giallorossi vanno sotto al 22′ ma ribaltano il risultato già nel primo tempo con la doppietta di Crucitti per poi dilagare nella ripresa con Orlando ed Esposito."/>
  </head>
  <body>
    <article>
      <h1>Messina, buona la prima di Zeman. Poker esterno a Corigliano</h1>
      <address><time datetime="2019-11-10T16:45:36+00:00">10 Nov 2019, 16:45</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Nel giorno del debutto in panchina di Zeman, i giallorossi vanno sotto al 22′ ma ribaltano il risultato già nel primo tempo con la doppietta di Crucitti per poi dilagare nella ripresa con Orlando ed Esposito.</i>
      </p>
      <p>Il Messina si rialza, batte in rimonta con un secco 4-1 il Corigliano e si lascia alle spalle le difficoltà dell’ultimo periodo. Con il tecnico Karel Zeman alla prima da allenatore, i giallorossi mettono in campo voglia, carattere e buone trame di gioco riuscendo a ribaltare l’iniziale svantaggio.</p>
      <p>Sono i padroni di casa infatti a sbloccare il punteggio al 22′ con Talamo che devia in rete di testa sul preciso traversone di Catalano. Il Messina però non ci sta e reagisce ribaltando il punteggio con la doppietta di Crucitti a cavallo tra il 31′ e il 45′: il numero 10 ospite sfrutta prima un bel cross di Fragapane e insacca di testa e successivamente il suggerimento di Cristiani per depositare in rete di sinistro il pallone dell’1-2 con cui si chiude il primo tempo.</p>
      <p>Anche nella ripresa la squadra di Zeman continua a spingere e al quarto d’ora il gran sinistro dal limite di Orlando fulmina il portiere D’Aquino e porta a 3 le reti giallorosse. A chiudere i conti ci pensa Gennaro Esposito a completare l’opera: gran destro da distanza ravvicinata, primo gol stagionale per la punta ex Nola e definitivo 1-4. Il Messina tocca quota 17, domenica prossima match interno contro il Biancavilla.</p>
      <p><b>La cronaca –</b> Nel giorno del suo esordio sulla panchina del Messina il tecnico Karel Zeman si affida al 4-3-3: in porta c’è Avella, difesa con De Meio, Giordano, Ungaro e Fragapane, a centrocampo Buono, Sampietro e Cristiani, in avanti Crucitti, Coralli e Orlando.</p>
      <p>Gara subito viva e immediato botta e risposta tra le due squadre. Dopo un minuto il Corigliano guadagna una punizione dai 25 metri, se ne incarica l’ex Catalano che cerca direttamente la porta, ma Avella si distende e sventa la minaccia. Il Messina replica poco dopo con il corner di Crucitti che trova Ungaro, il cui colpo di testa non inquadra però il bersaglio e termina alto. Clamorosa invece la chance che gli ospiti costruiscono al 4′: Fragapane trova spazio a sinistra e va al cross, Orlando riceve a pochi passi dalla porta avversaria e batte a rete di prima ma sulla sua deviazione ravvicinata il portiere D’Aquino si supera salvandosi con un gran riflesso. Appena un minuto dopo il Messina ci riprova: cross di Orlando, palla deviata che arriva a Crucitti, sul cui tentativo si oppone un avversario respingendone la conclusione. Segue una fase decisamente meno avvincente, con il Messina che tiene palla ma senza trovare spazi in avanti.</p>
      <p>Al 22′, invece, un po’ a sorpresa, è il Corigliano a passare in vantaggio: cross da destra di Catalano, Talamo riceve a centro area e di testa batte Avella per il vantaggio dei locali. Passano però dieci minuti e il Messina perviene al pareggio: Fragapane riceve da Cristiani e va al cross da sinistra, Crucitti in area anticipa tutti e sotto porta devia di testa in rete depositando la sfera alle spalle di D’Aquino. Al 31′ punteggio sull’1-1. Al 35′ il Corigliano va vicino al nuovo vantaggio: Talamo si invola in contropiede e prova a beffare Avella con un pallonetto ma la sua mira difetta e la sfera termina oltre la traversa. Al 38′ ci riprova Crucitti, che su punizione dal limite calcia sulla barriera, poi rimette dentro per Coralli, che colpisce di testa mandando però a lato. Proprio allo scadere il Messina completa la rimonta: accelerazione di Cristiani che sfonda sul centro-sinistra e va al cross basso trovando il mancino di Crucitti pronto alla deviazione di prima intenzione, palla in rete e vantaggio ospite. Prima del riposo Giordano ci prova su punizione dalla lunga distanza ma il suo tiro è alto. Dopo due minuti di recupero, squadre al riposo con il risultato sull’1-2. </p>
      <p>È del Messina il primo affondo della ripresa e Crucitti, al 5′, servito da Coralli, può concludere da distanza ravvicinata ma D’Aquino è bravo ad opporsi in uscita bassa. All’11’ Zeman effettua i suoi primi due cambi inserendo Ott Vale per Sampietro ed Esposito per Coralli. A soli due minuti dal suo ingresso in campo, Ott Vale rimedia un giallo pesante: era diffidato, per lui scatterà la squalifica.</p>
      <p>Al 15′ ci riprova Crucitti ma la sua conclusione dall’interno dell’area viene smorzata da un avversario per poi diventare preda del portiere. Passa un minuto e il Messina fa tris: Cosenza perde palla, Orlando ne approfitta e con un gran sinistro dal limite fulmina D’Aquino per il gol dell’1-3.</p>
      <p>Al 18′ la squadra di Zeman potrebbe andare ancora in gol: Crucitti va via in contropiede e serve Esposito che, a tu per tu con il portiere, alza la sfera che tocca la traversa e si perde sul fondo ma con il gioco già fermato per la posizione irregolare dell’attaccante campano. Al 19′ è Cristiani ad andare al tiro dal limite ma il suo destro a incrociare si perde a lato. Al 22′ fuori di un soffio, dopo una deviazione, anche il diagonale mancino di Crucitti, servito nell’occasione da Cristiani. Dall’altra parte prova a farsi vedere Catalano ma il suo sinistro dal limite è controllato senza affanni da Avella. Al 29′ entra in campo Saverino, che rimpiazza Orlando. Poco dopo dentro anche Siclari per Cristiani. </p>
      <p>Al 32′ gara virtualmente chiusa dal primo gol in giallorosso di Gennaro Esposito, che ruba palla in area e scarica di potenza alle spalle di D’Aquino: è 1-4. Il Corigliano prova a reagire ma non va oltre il tiro dalla lunghissima distanza di Proto che al 35′ manda alto. I padroni di casa si rivedono al 40′: bel cross da destra di Catalano, girata aerea di Talamo e risposta in tuffo di Avella che devia in corner. Poco dopo ultimo cambio ospite: Strumbo rileva Crucitti. Al 47′, sul corner di Fragapane, Siclari cerca il colpo ad effetto deviando al volo di tacco il pallone che però si perde alto.</p>
      <p>È l’ultima emozione di una gara che regala al Messina tre punti pesanti e un’importante iniezione di fiducia. Giallorossi ora a quota 17 punti e attesi domenica prossima dal match interno contro il Biancavilla. </p>
      <p>
        <b>Il tabellino</b>
      </p>
      <p>
        <b>Serie D, girone I – 11ª giornata</b>
        <br/>
        <i>Stadio “Città di Corigliano” di Corigliano Calabro (CS), domenica 10 novembre 2019</i>
      </p>
      <p><b>Corigliano Calabro – Messina 1-4</b><br/><b>Marcatori</b>: 22′ pt Talamo (C), 31′ pt e 45′ pt Crucitti (M), 15′ st Orlando (M), 32′ st Esposito (M).</p>
      <p><b>Corigliano Calabro</b>: D’Aquino, Infusino (24′ st Proto), Capuozzo (6′ st Braglia), Cito, De Carlo, G. Strumbo, Nicodemo (40′ st Mazzocchi), Cosenza, Talamo, Catalano, Khouaja. In panchina: La Cagnina, Bianco, Gifford, Balsamà, Gargiulli, Trotta. Allenatore: Fabio De Sanzo.</p>
      <p><b>Messina</b>: Avella, De Meio, Fragapane, Sampietro (11′ st Ott Vale), Giordano, Ungaro, Cristiani (31′ st Siclari), Buono, Coralli (11′ st Esposito), Crucitti (40′ st D. Strumbo), Orlando (30′ st Saverino). In panchina: Pozzi, Forte, Capilli, Cafarella. Allenatore: Karel Zeman.</p>
      <p><b>Arbitro</b>: Leonardo Mastrodomenico della sezione di Policoro.<br/><b>Assistenti</b>: Giovanni Ciannarella e Ferdinando Savino della sezione di Napoli.</p>
      <p><b>Ammoniti</b>: 33′ pt Sampietro (M), 41′ pt Capuozzo (C), 13′ st Ott Vale (M), 45′ st Proto (C).<br/><b>Espulsi</b>: nessuno.</p>
      <p><b>Recupero</b>: 2′ pt, 3′ st.</p>
      <p>
        <i>Nella foto di Giovanni Isolino: l’esultanza di Esposito e Crucitti al quarto gol del Messina.</i>
      </p>
    </article>
  </body>
</html>