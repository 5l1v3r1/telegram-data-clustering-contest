<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/var-for-gammel-for-kredittlan/71793796"/>
    <meta property="og:site_name" content="Dinside"/>
    <meta property="article:published_time" content="2019-11-10T16:00:00+00:00"/>
    <meta property="og:title" content="Var for gammel for kredittlån"/>
    <meta property="og:description" content="Fikk bare 30.000 i kreditt, ikke 75.000. Årsak: Han var for gammel."/>
  </head>
  <body>
    <article>
      <h1>Var for gammel for kredittlån</h1>
      <h2>Fikk bare 30.000 i kreditt, ikke 75.000. Årsak: Han var for gammel.</h2>
      <address><time datetime="2019-11-10T16:00:00+00:00">10 Nov 2019, 16:00</time> by <a rel="author">Berit B. Njarga</a></address>
      <p>En mann som skulle kjøpe møbler og be om fire måneders rentefri kreditt på 75.000 hos Instabank, fikk avslag på søknaden - fordi han var for gammel.</p>
      <related>
        <a href="https://www.dinside.no/okonomi/470000-norske-forbrukslan-sendt-til-inkasso/71148915"/>
      </related>
      <p>Mannen klaget saken inn for Diskrimineringsnemnda - som slår fast at mannen <i>er</i> blitt diskriminert på grunn av sin alder.</p>
      <h3>- Betydelig redusert inntektsevne</h3>
      <p>Da mannen søkte om kreditten i Instabanks app, oppga han personnummer, inntekt på 700.000 kroner og null i gjeld.</p>
      <p>Etter avslaget på kreditt på 70.000 ville Instabank kun låne han 30.000 kroner.</p>
      <p>Instabanks forklaring er at de kun gir kreditt på 75.000 kroner til de mellom 22 og 70 år.</p>
      <p>I vedtaket fra nemnda forklarer Instabank at aldersgrensene dels er satt på bakgrunn av en vurdering av bankens risiko, og dels på bakgrunn av en forsvarlighetsvurdering av forbrukerens interesser.</p>
      <p>De mener at for personer over 70 år vil fremtidig inntektsevne være betydelig redusert for de aller fleste, fordi de enten har gått av med pensjon eller snart vil gå av med pensjon. Dermed utviser de særlig forsiktighet med å yte lån til personer i høy alder.</p>
      <related>
        <a href="https://www.dinside.no/okonomi/stor-oversikt-bank--og-sparenyhetene-som-kommer-i-2019/70559968"/>
      </related>
      <p>Instabank uttaler i vedtaket at de mener forskjellsbehandlingen på grunn av alder har et saklig formål, og er lovlig etter likestillings- og diskrimineringsloven § 9.</p>
      <p>Det er ikke Diskrimineringsnemnda enig i.</p>
      <h3>Ikke alle over 70 har redusert inntekt</h3>
      <p>Nemnda har kommet til at Instabank <i>har</i> diskriminert 70-åringen på grunn av alder, ved å tilby ham lavere kreditt.</p>
      <p>De viser aller først til at aldersdiskrimineringsforbudet også gjelder for banktjenester.</p>
      <p>Dessuten påpeker de at selv om mange over 70 år har redusert inntekt, er det likevel ikke tilfelle for alle. De mener det må kunne forventes at banker og kredittselskaper gjør en individuell vurdering av risikoen for den som søker om kreditt, i stedet for en generell vurdering basert på alder som ikke nødvendigvis treffer i det enkelte tilfellet.</p>
      <p>«Det viser seg særlig i denne saken, der kredittsøker har høy inntekt og ingen gjeld, og dermed har høy kredittverdighet», skriver nemnda.</p>
      <related>
        <a href="https://www.dinside.no/okonomi/regjeringen-strammer-inn-reglene-for-forbrukslan/70758886"/>
      </related>
      <p>Deres konklusjon er dermed at Instabank har handlet i strid med diskrimineringsforbudet i likestillings- og diskrimineringslovens paragraf 6.</p>
      <h3>- Riktig at alder inngår som en faktor</h3>
      <p>Vi har spurt Instabank om hva de syns om Diskrimineringsnemnda sitt vedtak, hvordan de vil følge opp vedtaket og om de har endret praksis overfor nye kunder som er eldre enn aldersgrensene de har operert med så langt.</p>
      <p>Banksjef Robert Berg skriver kort om Instabanks syn som svar på spørsmålene, i en e-post til Dinside:</p>
      <p>- Alder kan være en faktor som påvirker kundens betjeningsevne og vi mener derfor det er riktig at alder inngår som en av faktorene i vår kredittvurdering, ved siden av en rekke andre faktorer. Dette er etter vårt syn helt klart både i kundens og bankens interesse, og en del av vår forsvarlige utlånspraksis, sier Berg.</p>
      <p>
        <i>- Vil dere fortsette med samme praksis med tanke på alder, som ifølge nemnda er forbudt etter Disikrimineringsloven?</i>
      </p>
      <p>- Vi tar nemdas vedtak til etterretning og vil følge opp det i bankens virksomhet, svarer Berg.</p>
      <related>
        <a href="https://www.dinside.no/okonomi/seks-forbrukslansbanker-bryter-reglene/71129759"/>
      </related>
    </article>
  </body>
</html>