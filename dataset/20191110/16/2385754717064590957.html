<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596681/psem-diori-apoxi-ap-ta-mathimata-stis-12-noemvriou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T16:55:00+00:00"/>
    <meta property="og:title" content="ΠΣΕΜ: Δίωρη αποχή απ’ τα μαθήματα στις 12 Νοεμβρίου"/>
    <meta property="og:description" content="Ανακοίνωση για αποχή απ’ τα μαθήματα της ερχόμενης Τρίτης εξέδωσε η ΠΣΕΜ. Αυτούσια η ανακοίνωση: &quot;Εγκύκλιος για αποχή από τα μαθήματα την Τρίτη 12..."/>
  </head>
  <body>
    <article>
      <h1>ΠΣΕΜ: Δίωρη αποχή απ’ τα μαθήματα στις 12 Νοεμβρίου</h1>
      <address><time datetime="2019-11-10T16:55:00+00:00">10 Nov 2019, 16:55</time> by <a rel="author">SigmaLive</a></address>
      <p>Ανακοίνωση για αποχή απ’ τα μαθήματα της ερχόμενης Τρίτης εξέδωσε η ΠΣΕΜ.</p>
      <p>
        <b>Αυτούσια η ανακοίνωση:</b>
      </p>
      <p>"Εγκύκλιος για αποχή από τα μαθήματα την Τρίτη 12 Νοεμβρίου 2019 Ως ΠΣΕΜ, παρατηρώντας την αφόρητη κατάσταση και πίεση που υπάρχει στα σχολεία με την εφαρμογή του μέτρου των εξετάσεων ανά τετράμηνο αποφασίσαμε να πάρουμε μέτρα. Η φιλοσοφία των εξετάσεων ανά τετράμηνο οδηγεί στην αύξηση του άγχους των μαθητών, στην ενίσχυση της βαθμοθηρίας, του ατομικισμού και της παραπαιδείας δίνοντας τελειωτικό κτύπημα στην έννοια της ολόπλευρης μόρφωσης.</p>
      <p>Το μαθητικό κίνημα προειδοποιεί από το 2016 για τα καταστροφικά αποτελέσματα που θα έχει το μέτρο των εξετάσεων ανά τετράμηνο. Η ύλη δεν μπορεί να καλυφτεί ενώ όλη η αξιολόγηση περιστρέφεται γύρω από την προετοιμασία μας για τις εξετάσεις ανά τετράμηνο, δίνοντας λίγη ως καθόλου σημασία στα μη εξεταζόμενα μαθήματα αλλά και σε τρόπους εναλλακτικής αξιολόγησης.</p>
      <p>Η πολυδιαφημιζόμενη μείωση της πίεσης σε μαθητές και καθηγητές μέσω της μείωσης των διαγωνισμάτων δεν έχει γίνει καθώς από τα μέσα Οκτωβρίου μέχρι και σήμερα οι μαθητές έχουν σχεδόν κάθε μέρα γραπτή αξιολόγηση. Η προσπάθεια του Υπουργείου Παιδείας να ρίξει την ευθύνη στους καθηγητές μας γιατί δήθεν δεν ακολουθούν τις εγκυκλίους είναι ακόμα μια προσπάθεια αποπροσανατολισμού. Όταν ένα σύστημα έχει στο επίκεντρο της αξιολόγησης εξετάσεις, πόσο μάλλον εξετάσεις στο κάθε τετράμηνο είναι ξεκάθαρο ότι μεγαλώνει την πίεση, το άγχος, τον ανταγωνισμό μεταξύ των μαθητών και τον αγώνα δρόμου για κάλυψη της ύλης. Για αυτές τις συνέπειες προειδοποιούσαμε πέρσι και εμείς και οι καθηγητές μας.</p>
      <p>Η συνεχής επίκληση της νομοθεσίας από το Υπουργείο είναι ακόμη ένα επιχείρημα που πέφτει στο κενό. Για ένα ολόκληρο χρόνο μας καλούσαν σε ένα «διάλογο» στον οποίο επέμεναν ότι η νομοθεσία δεν μπορεί να τροποποιηθεί παρόλες τις εκκλήσεις μας. Δεν έλαβαν ποτέ υπόψη την δική μας άποψη, ο διάλογος αποδείχτηκε ένα φιάσκο και εν τέλει τροποποίησαν τη νομοθεσία έτσι όπως τους βόλευε τον περασμένο Ιούλιο! Η νομοθεσία δεν είναι ούτε οι δέκα εντολές ούτε η Αγία Γραφή.</p>
      <p>Η νομοθεσία πρέπει να εξυπηρετεί τα συμφέροντα της κοινωνίας και αυτή η νομοθεσία κάθε άλλο παρά εξυπηρετεί τα συμφέροντα των μαθητών, των καθηγητών και της κοινωνίας γεγονός που αποδεικνύουν και οι αυθόρμητες αντιδράσεις από μαθητές την περασμένη βδομάδα. Ως ΠΣΕΜ απαιτούμε την άμεση τροποποίηση της νομοθεσίας και την κατάργηση του εκτρώματος των εξετάσεων ανά τετράμηνο. Με βάση όλα τα πιο πάνω καλούμε ως πρώτο μέτρο αντίδρασης τους μαθητές σε ΑΠΟΧΗ ΑΠΟ ΤΑ ΜΑΘΗΜΑΤΑ την Τρίτη 12 Νοεμβρίου, την 3η και 4η περίοδο. Σε περίπτωση που το Υπουργείο δεν καταθέσει άμεσα στη Βουλή την τροποποίηση της νομοθεσίας και την κατάργηση των εξετάσεων ανά τετράμηνο, θα προχωρήσουμε σε ακόμη πιο δυναμικά μέτρα τον Νοέμβριο και τον Δεκέμβριο" </p>
    </article>
  </body>
</html>