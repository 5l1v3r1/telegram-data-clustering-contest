<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-after-this-report-the-work-of-delhi-meerut-expressway-will-gain-speed-2842321.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T16:52:31+00:00"/>
    <meta property="og:title" content="इस रिपोर्ट के बाद दिल्ली-मेरठ एक्सप्रेस वे के काम को अब मिलेगी रफ्तार"/>
    <meta property="og:description" content="दिल्ली-मेरठ एक्सप्रेस वे के काम को अब मंगलवार से रफ्तार मिलेगी। प्रदूषण नियंत्रण बोर्ड ने मेरठ और आसपास बढ़ते प्रदूषण को लेकर एक्सप्रेस वे के काम पर रोक लगा दी थी। अब एनएचएआई ने बोर्ड के निर्देशों का..."/>
  </head>
  <body>
    <article>
      <h1>इस रिपोर्ट के बाद दिल्ली-मेरठ एक्सप्रेस वे के काम को अब मिलेगी रफ्तार</h1>
      <address><time datetime="2019-11-10T16:52:31+00:00">10 Nov 2019, 16:52</time> by <a rel="author">हिन्दुस्तान टीम,मेरठ परतापुर।</a></address>
      <p>दिल्ली-मेरठ एक्सप्रेस वे के काम को अब मंगलवार से रफ्तार मिलेगी। प्रदूषण नियंत्रण बोर्ड ने मेरठ और आसपास बढ़ते प्रदूषण को लेकर एक्सप्रेस वे के काम पर रोक लगा दी थी। अब एनएचएआई ने बोर्ड के निर्देशों का पालन करने का दावा किया है। अनुमान है कि मंगलवार से एक्सप्रेस वे का काम मेरठ जिले से शुरू हो जाएगा।</p>
      <p>पिछले सप्ताह मेरठ सहित एनसीआर में बढ़ते प्रदूषण के कारण एनजीटी, ईपीसीए और प्रदूषण नियंत्रण बोर्ड ने एक्सप्रेस वे के निर्माण कार्य पर रोक का आदेश दिया था। इससे एक्सप्रेस वे का काम प्रभावित हो गया था। मेरठ जिले में परतापुर तिराहे पर इंटरचेंज का काम ठप हो गया था। हालांकि एनएचएआई की ओर से निर्माण स्थलों पर लगातार पानी का छिड़काव किया जाता रहा। अब जब प्रदूषण का लेवल सामान्य स्थिति में आ गया है। साथ ही एनएचएआई ने प्रदूषण मानकों के पालन का दावा किया है तो उसके बाद अब दिल्ली-मेरठ एक्सप्रेस वे का काम मंगलवार से शुरू हो जाएगा। निर्माण स्थल पर एनएचएआई की ओर से लगातार पानी का छिड़काव करने की बात कही गई है। इसके आधार पर निर्माण कार्य शुरू करने की सहमति मिल गई है। </p>
      <p>एनएचएआई के साइट इंजीनियर के अनुसार, अनुमान है कि मंगलवार से एक्सप्रेस-वे पर काम शुरू कर दिया जाएगा। इसके अलावा बहादरपुर अंडरपास से मेरठ-दिल्ली रेलवे लाइन के बीच इमरजेंसी अंडरपास को भी खोलने का प्रयास किया जाएगा। इस अंडरपास को योजना के तहत इस्तेमाल किया जा सकता है। बताया गया कि यहां एक्सप्रेस-वे की बाउंड्री के अंदर सर्विस रोड बनाई जाएगी। जीआर इंफ्रा के सीनियर इंजीनियर अरविंद कुमार का कहना है कि प्रदूषण नियंत्रण बोर्ड के ओके रिपोर्ट के आधार पर ही एक्सप्रेस वे पर कार्य शुरू कर दिया जाएगा।</p>
    </article>
  </body>
</html>