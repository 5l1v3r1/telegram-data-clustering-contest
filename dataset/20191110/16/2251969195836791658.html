<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/10/notaresco-capolista-solitaria-matelica-battuto-in-casa/1323262/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-10T16:03:37+00:00"/>
    <meta property="og:title" content="Notaresco capolista solitaria, Matelica battuto in casa"/>
    <meta property="og:description" content="SERIE D - La formazione di Vagnoni a segno con Sansovini e Romano, Leonetti accorcia le distanze ma non basta: gli abruzzesi staccano la Recanatese, i biancorossi vengono scavalcati da Montegiorgio e Pineto"/>
  </head>
  <body>
    <article>
      <h1>Notaresco capolista solitaria, Matelica battuto in casa</h1>
      <h2>SERIE D - La formazione di Vagnoni a segno con Sansovini e Romano, Leonetti accorcia le distanze ma non basta: gli abruzzesi staccano la Recanatese, i biancorossi vengono scavalcati da Montegiorgio e Pineto</h2>
      <address><time datetime="2019-11-10T16:03:37+00:00">10 Nov 2019, 16:03</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F10%2Fnotaresco-capolista-solitaria-matelica-battuto-in-casa%2F1323262%2F">Condividi8</a><a href="https://twitter.com/intent/tweet?text=Notaresco+capolista+solitaria%2C++Matelica+battuto+in+casa&amp;url=https%3A%2F%2Fwww.cronachemaceratesi.it%2F2019%2F11%2F10%2Fnotaresco-capolista-solitaria-matelica-battuto-in-casa%2F1323262%2F">Tweet</a>Email8 Condivisioni</p>
      <p> </p>
      <p> </p>
      <p>
        <b>Cade in casa il Matelica che non riesce a farsi il regalo di accorciare sulla vetta della classifica e a bloccare la corsa del SN Notaresco che, approfittando del pareggio della Recanatese nell’anticipo casalingo contro il Pineto, è la nuova capolista del girone F della Serie D. Finisce 2 a 1 per gli ospiti al Comunale, bravi a capitalizzare il doppio vantaggio e a resistere al ritorno locale dopo il rigore trasformato da Leonetti. I biancorossi restano in zona plyoff ma vengono scavalcati da Montegiorgio e Pineto.</b>
      </p>
      <p>La prima vera occasione della gara arriva dopo 6 giri di lancette, Urbietis fa buona guardia su Sansovini. La botta alta di De Luca (15′), il tocco sotto di Bugaro (22′, decisivo Ginestra in uscita) e la conclusione di Barbarossa (25′) sono i segnali di un Matelica propositivo e voglioso di trovare i tre punti, ma è Sansovini, a meno dieci dall’intervallo, a tirare fuori dal cilindro la giocata che indirizza la sfida: l’attaccante trova l’incrocio dei pali dal limite, l’estremo di casa non può nulla. Il Matelica incassa il colpo e non riesce a rendersi pericoloso sino alla fine del primo tempo e nella ripresa, al 57esimo, incassa il raddoppio con Romano, lanciato in rovesciata da Sansovini, che a tu per tu con Urbietis non sbaglia. I padroni di casa, però, non ci stanno e reagiscono. Prima Peroni, tutto solo in area, sbaglia la più facile delle occasioni, poi Leonetti si procura e realizza il rigore che riapre il match. Gli arrembaggi biancorossi producono due occasioni per scrivere un altro finale della partita. Moretti (62′) sfiora il gol di testa sugli sviluppi di un corner battuto da Bugaro e all’88esimo Peroni, al termine di un’azione solitaria, non riesce a concretizzare da posizione favorevole.</p>
      <p>
        <b>Il tabellino:</b>
      </p>
      <p><b>MATELICA:</b> Urbietis, Visconti, De Luca (27’s.t. Barbetta), Croce, De Santis, Pupeschi, Bugaro (33’s.t. Tomassini), Bordo (37’s.t. Massetti), Moretti (7’s.t. Peroni), Leonetti, Barbarossa. A disp.: Amoroso, Busi, A. Di Renzo, Severini, S. Di Renzo. All.: Colavitto</p>
      <p><b>SN NOTARESCO:</b> Ginestra, Di Stefano, Ghiani, Mele, Gallo, Pomante, Blando (37’s.t. Di Saverio), Frulla (33’s.t. Liguori), Romano (27’s.t. Gaetani), Cancelli (24’s.t. Leonzi), Sansovini. A disp.: Scuccimarra, Morganti, Ikramellah, Sorrini, Faggioli. All.: Vagnoni</p>
      <p><b>TERNA ARBITRALE:</b> Dario Madonia di Palermo (Romano di Isernia e D’Ascanio di Roma)</p>
      <p><b>RETI: </b>35’p.t. Sansovini, 11’s.t. Romano, 22’s.t. Leonetti (rig.)</p>
      <p><b>NOTE: </b>ammoniti: Croce, Gallo, De Luca, Di Stefano, Barbarossa, De Santis, Bugaro, Frulla, Ginestra. Corner: 4-3. Recupero: 5′ (1’+4′)</p>
      <figure>
        <img src="https://cdn.cronachemaceratesi.it/wp-content/uploads/2019/11/matelica-notaresco-650x488.jpg"/>
      </figure>
    </article>
  </body>
</html>