<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/37os-marathonios-20-dromeis-sta-nosokomeia-dyo-emfragmata-kai-pano-apo-200-chreiastikan-a-voitheies/"/>
    <meta property="og:site_name" content="europost.gr"/>
    <meta property="article:published_time" content="2019-11-10T16:09:32+00:00"/>
    <meta property="og:title" content="37ος Μαραθώνιος: 20 δρομείς στα νοσοκομεία, δυο εμφράγματα και πάνω από 200 χρειάστηκαν Α’ βοήθειες"/>
    <meta property="og:description" content="Δυο άνδρες στο &quot;Γεννηματάς&quot; με έμφραγμα. 20 δρομείς του Μαραθωνίου μεταφέρθηκαν σε Γενικό Κρατικό και Σωτηρία. Τουλάχιστον 200 χρειάστηκαν ιατρική βοήθεια. 15 ασθενοφόρα και κινητές μονάδες κατά μήκος της διαδρομής όπου γίνεται ο Μαραθώνιος. Ο"/>
  </head>
  <body>
    <article>
      <h1>37ος Μαραθώνιος: 20 δρομείς στα νοσοκομεία, δυο εμφράγματα και πάνω από 200 χρειάστηκαν Α’ βοήθειες</h1>
      <address>
        <time datetime="2019-11-10T16:09:32+00:00">10 Nov 2019, 16:09</time>
      </address>
      <p>Δυο άνδρες στο “Γεννηματάς” με έμφραγμα. 20 δρομείς του Μαραθωνίου μεταφέρθηκαν σε Γενικό Κρατικό και Σωτηρία. Τουλάχιστον 200 χρειάστηκαν ιατρική βοήθεια. 15 ασθενοφόρα και κινητές μονάδες κατά μήκος της διαδρομής όπου γίνεται ο Μαραθώνιος.</p>
      <p>Ο 37ος Αυθεντικός Μαραθώνιος της Αθήνας συγκέντρωσε πλήθος κόσμου, αλλά μάλλον κάποιοι δεν ήταν απόλυτα έτοιμοι. 20 από τους δρομείς χρειάστηκε να μεταφερθούν στα νοσοκομεία, δυο εκ των οποίων υπέστησαν έμφραγμα!</p>
      <p>Τα στοιχεία του ΕΚΑΒ είναι σοκαριστικά. Ο Μαραθώνιος δεν ολοκληρώθηκε για πολλούς από τους χιλιάδες δρομείς που αποφάσισαν να πάρουν μέρος. Οι διακομιδές στα νοσοκομεία “Σωτηρία” και “Γεννηματάς” έφτασαν τις 20. Πρόκειται, κυρίως, για ανθρώπους που αντιμετώπισαν καρδιολογικά ή ορθοπεδικά προβλήματα.</p>
      <p>Υπάρχουν όμως και δυο περιστατικά που είναι πιο σοβαρά, αφού δυο άνδρες δρομείς στην ηλικία των περίπου 50 ετών, υπέστησαν έμφραγμα και iatropedia.gr μεταφέρθηκαν στο Γενικό Κρατικό “Γεώργιος Γεννηματάς” που εφημερεύει.</p>
      <p>Σύμφωνα με το ΕΚΑΒ, εκτιμάται πως τα περιστατικά που μεταφέρθηκαν στα νοσοκομεία είναι άνθρωποι που αποφάσισαν να τρέξουν στον Μαραθώνιο αγύμναστοι και υπερβάλλουν εαυτούς ή αντιμετωπίζουν κάποιο πρόβλημα το οποίο δεν γνωρίζουν.</p>
      <p>Επίσης, 200 με 300 δρομείς χρειάστηκαν τις πρώτες βοήθειες, τις οποίες δέχτηκαν επί τόπου από πληρώματα ασθενοφόρων του ΕΚΑΒ. Κυρίως πρόκειται για περιστατικά που αντιμετώπισαν θλάσεις ή τους δόθηκε οξυγόνο και πάγος για να αντιμετωπιστούν οι μικροτραυματισμοί.</p>
      <p>Κατά μήκος της μαραθώνιας διαδρομής παραμένουν 15 ασθενοφόρα και κινητές μονάδες, 10 μηχανές του ΕΚΑΒ και δυο οχήματα μικρού όγκου. Σημειώνεται ότι το συντονιστικό κέντρο βρίσκεται στο Ζάππειο.</p>
      <p>Το ΕΚΑΒ εκτιμά πως δεν αποκλείεται μέχρι να τελειώσει ο Μαραθώνιος να αυξηθούν τα περιστατικά των δρομέων που θα χρειαστούν βοήθεια.</p>
    </article>
  </body>
</html>