<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2028991/siria-okto-nekri-apo-ekrixi-pagidevmenou-ochimatos.html"/>
    <meta property="og:site_name" content="News.gr"/>
    <meta property="article:published_time" content="2019-11-10T16:16:44+00:00"/>
    <meta property="og:title" content="Συρία: Οκτώ νεκροί από έκρηξη παγιδευμένου οχήματος"/>
    <meta property="og:description" content="Περισσότεροι από 20 άτομα τραυματίσθηκαν"/>
  </head>
  <body>
    <article>
      <h1>Συρία: Οκτώ νεκροί από έκρηξη παγιδευμένου οχήματος</h1>
      <address>
        <time datetime="2019-11-10T16:16:44+00:00">10 Nov 2019, 16:16</time>
      </address>
      <h3>Περισσότεροι από 20 άτομα τραυματίσθηκαν</h3>
      <p>Οκτώ άνθρωποι σκοτώθηκαν και περισσότεροι από 20 τραυματίσθηκαν σήμερα από έκρηξη παγιδευμένου οχήματος σε τομέα ο οποίος ελέγχεται από τις τουρκικές δυνάμεις στη βόρεια <a href="https://www.news.gr/tag/syria">Συρία</a>, ανακοίνωσε η <a href="https://www.news.gr/tag/agkira">Άγκυρα</a>.</p>
      <p>«Οκτώ άμαχοι έχασαν τη ζωή τους και περισσότεροι από 20 τραυματίσθηκαν σε επίθέση με παγιδευμένο όχημα», ανέφερε το τουρκικό υπουργείο Άμυνας σε ανακοίνωσή του, αποδίδοντας την έκρηξη στην πολιτοφυλακή των Κούρδων της Συρίας Μονάδες Προστασίας του Λαού (YPG).</p>
      <p>Σύμφωνα με το υπουργείο, η έκρηξη σημειώθηκε σε ένα χωριό νότια της συριακής μεθοριακής πόλης Ταλ Αμπιάντ, σ' έναν τομέα ο οποίος πέρασε υπό τον έλεγχο των τουρκικών δυνάμεων και των σύρων βοηθητικών τους έπειτα από μια επίθεση που εξαπέλυσε η Άγκυρα τον περασμένο μήνα.</p>
      <p>Το Συριακό Παρατηρητήριο Ανθρώπινων Δικαιωμάτων, μια μη κυβερνητική οργάνωση που διαθέτει σημαντικό δίκτυο πηγών στη Συρία, δήλωσε πως η έκρηξη σημειώθηκε στο Σουλούκ, ένα χωριό που βρίσκεται σε απόσταση περίπου 20 χιλιομέτρων νοτιοανατολικά του Ταλ Αμπιάντ. Σύμφωνα με έναν εργαζόμενο σε υπηρεσία αντιμετώπισης εκτάκτων καταστάσεων, τον οποίο επικαλείται το Ρόιτερ, η βόμβα βρισκόταν μέσα σ' ένα μικρό φορτηγό και εξερράγη έξω από έναν φούρνο.</p>
      <p>Το Παρατηρητήριο ανέφερε πως πέντε άνθρωποι σκοτώθηκαν και 13 τραυματίσθηκαν, χωρίς να διευκρινίσει αν πρόκειται για αμάχους ή για μαχητές. Η μη κυβερνητική οργάνωση δεν απέδωσε σε κάποιον την ευθύνη για την επίθεση όπως αναφέρει το Αθηναϊκό Πρακτορείο Ειδήσεων.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2028191/sinechizonte-i-maches-sti-v-a-siria-ena-mina-meta-tin-enarxi-ton-epichiriseon.html"/>
        <a href="https://www.news.gr/kosmos/article/2027425/erntogan-i-evropi-endiaferete-mono-na-stamatisi-tis-erevnes-mas.html"/>
        <a href="https://www.news.gr/kosmos/article/2027077/minima-erntogan-an-den-figoun-oles-i-chores-apo-ti-siria-den-apochoroume.html"/>
      </related>
    </article>
  </body>
</html>