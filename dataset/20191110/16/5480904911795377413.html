<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-pouzila-proti-demonstrantum-v-hongkongu-slzny-plyn/1819300?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T16:37:00+00:00"/>
    <meta property="og:title" content="Policie použila proti demonstrantům v Hongkongu slzný plyn"/>
    <meta property="og:description" content="Hongkong - Napříč Hongkongem se dnes shromáždily skupiny demonstrantů, někteří z nich poškodili stanici metra a obchodní centra, zapalovali ohně a v ulicích stavěli barikády. Policie proti nim na několika místech použila slzný plyn, gumové projektily či vodní děla. Potyčky mezi oběma stranami s nadcházející nocí získavaly na intenzitě, píše agentura Reuters."/>
  </head>
  <body>
    <article>
      <h1>Policie použila proti demonstrantům v Hongkongu slzný plyn</h1>
      <address><time datetime="2019-11-10T16:37:00+00:00">10 Nov 2019, 16:37</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Napříč Hongkongem se dnes shromáždily skupiny demonstrantů, někteří z nich poškodili stanici metra a obchodní centra, zapalovali ohně a v ulicích stavěli barikády. Policie proti nim na několika místech použila slzný plyn, gumové projektily či vodní děla. Potyčky mezi oběma stranami s nadcházející nocí získavaly na intenzitě, píše agentura Reuters.</p>
      <slideshow>
        <figure>
          <img src="https://i3.cn.cz/6/1573464755_P201911110329001.jpg"/>
        </figure>
        <figure>
          <img src="https://i3.cn.cz/6/1573464695_P201911110328401.jpg"/>
        </figure>
        <figure>
          <img src="https://i3.cn.cz/6/1573464675_P201911110327801.jpg"/>
        </figure>
        <figure>
          <img src="https://i3.cn.cz/6/1573464614_P201911110326501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Demonstranti se v průběhu dne podle hongkongského deníku South China Morning Post setkávali na vícero místech ve velkoměstě, aby si připomněli památku zesnulého studenta, který na začátku týdne spadl ze střechy parkovacího domu a na následky zranění v pátek zemřel.</p>
      <p>Demonstranti z neštěstí viní policii, která proti nim prý neúměrně zasahuje. Bezpečnostní složky zásahy slzným plynem, vodními děly, gumovými projektily a v několika případech i ostrou palbou zdůvodňují stupňujícím se násilím ze strany manifestantů.</p>
      <p>Protestující dnes pálili plastové barikády v oblasti Tuen Mun, policie jich několik zatkla. Jeden z demonstrantů čelil podezření, že hodil zápalnou lahví, další zdemolovali údajně "propekingskou" restauraci. Na předměstí Shatin byla poškozena stanice železničního dopravce MTR, napětí ale bylo patrné po celém městě. V centru Hongkongu lidé pokřikovali na pořádkovou policii, v severozápadní čtvrti Tuen Min tři desítky protestujících poškodily obchodní centrum. Další nákupní centrum Festival Walk na severu poloostrova Kowloon výtržníci pomalovali graffiti a zničili v něm několik obchodů.</p>
      <p>Policie rozháněla dav blokující ulici Nathan Road v hustě obydlené čtvrti Mong Kok pomocí pepřového spreje, vodního děla a slzného plynu, na východním předměstí města zas zakročila gumovými projektily. Podle zdravotnických zdrojů nemocnice do 21:00 tamního času (14:00 SEČ) přijaly k ošetření 11 lidí.</p>
      <p> Hongkongem zmítají nepokoje a často násilné protesty již šest měsíců. Odstartoval je návrh zákona, který by umožnil vydávat osoby podezřelé z trestné činnosti ke stíhání do pevninské Číny. Zákon už vláda Hongkongu slíbila stáhnout, protestní akce ale pokračují a jejich účastníci požadují obecnější demokratické reformy a menší závislost na Pekingu.</p>
      <p>Hongkong byl do roku 1997 britskou kolonií, nyní je pod čínskou správou na základě modelu "jedna země, dva systémy", který obyvatelům velkoměsta zaručuje některé svobody. Obyvatelé Hongkongu však tvrdí, že Peking tyto svobody plíživě omezuje.</p>
    </article>
  </body>
</html>