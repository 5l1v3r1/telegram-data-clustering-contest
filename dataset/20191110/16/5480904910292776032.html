<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/djokovic-zahajil-turnaj-mistru-suverenne-federer-prohral/1818723?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T16:52:00+00:00"/>
    <meta property="og:title" content="Djokovič zahájil Turnaj mistrů suverénně, Federer prohrál"/>
    <meta property="og:description" content="Londýn - Srbský tenista Novak Djokovič zahájil Turnaj mistrů v Londýně suverénním vítězstvím. Pětinásobný šampion, který na poslední akci sezony usiluje o vyrovnání rekordu a soupeří se Španělem Rafaelem Nadalem o post světové jedničky, porazil italského nováčka Mattea Berrettiniho 6:2, 6:1. Ve večerním utkání si Rakušan Dominic Thiem poradil se šestinásobným králem turnaje Švýcarem Rogerem Federerem dvakrát 7:5."/>
  </head>
  <body>
    <article>
      <h1>Djokovič zahájil Turnaj mistrů suverénně, Federer prohrál</h1>
      <address><time datetime="2019-11-10T16:52:00+00:00">10 Nov 2019, 16:52</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Srbský tenista Novak Djokovič zahájil Turnaj mistrů v Londýně suverénním vítězstvím. Pětinásobný šampion, který na poslední akci sezony usiluje o vyrovnání rekordu a soupeří se Španělem Rafaelem Nadalem o post světové jedničky, porazil italského nováčka Mattea Berrettiniho 6:2, 6:1. Ve večerním utkání si Rakušan Dominic Thiem poradil se šestinásobným králem turnaje Švýcarem Rogerem Federerem dvakrát 7:5.</p>
      <slideshow>
        <figure>
          <img src="https://i3.cn.cz/6/1573424542_P201911100755401.jpg"/>
        </figure>
        <figure>
          <img src="https://i3.cn.cz/6/1573419813_P201911100704801.jpg"/>
        </figure>
        <figure>
          <img src="https://i3.cn.cz/6/1573419762_P201911100704001.jpg"/>
        </figure>
        <figure>
          <img src="https://i3.cn.cz/6/1573419795_P201911100704701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3376">Fotogalerie: Tenisový Turnaj mistrů 2019</a>
        </figcaption>
      </slideshow>
      <p>Dvaatřicetiletý Djokovič je hlavním favoritem Turnaje mistrů. Nadal totiž přijel do Londýna po problémech s břišním svalem a prestižní podnik pro osm nejlepších hráčů sezony ještě nikdy nevyhrál.</p>
      <p>S Berrettinim si Djokovič poradil za 63 minut, od stavu 2:2 úvodní duel rozhodl ziskem osmi gamů v řadě a zaváhal až ve chvíli, kdy ve druhé sadě vedl 4:0. Třiadvacetiletý Ital jediný brejkbol využil, ale víc mu vítěz 19 grandslamů nedovolil.</p>
      <p>"Je skvělé být zpátky v Londýně," řekl srbský tenista, jenž letos v červenci popáté vyhrál Wimbledon, když ve finále po pěti hodinách udolal Švýcara Rogera Federera. "Nebylo pro něj snadné hrát poprvé na Turnaji mistrů a věděl jsem, že bude nervózní. Pomohl mi brejk, pak jsem líp četl jeho servis a celkově hrál solidně," dodal.</p>
      <p>Djokovič potřebuje dojít minimálně do finále, aby měl šanci předstihnout v žebříčku Nadala, který si post udrží postupem ze skupiny do semifinále. Španělský tenista vstoupí do turnaje v pondělí.</p>
      <p>Thiem potvrdil, že na Federera umí. Švýcara porazil i potřetí v sezoně a celkově si vylepšil bilanci s aktuální světovou trojkou na 5:2.</p>
      <p>Loni Thiem s Federerem ve skupině na Masters hladce prohrál, ale tentokrát byl od začátku dravější. Náskok 2:0 v prvním setu sice neudržel, ale po druhém brejku na 6:5 set úspěšně dopodával. Ve druhé sadě znovu udeřil v jedenáctém gamu, v kterém čistou hrou získal Federerův servis. Pak sice bojoval s nervozitou, odvracel dva brejkboly, ale nakonec po hodině a 40 minutách zápas ukončil při druhém mečbolu.</p>
      <p>Šestadvacetiletý finalista letošního Roland Garros se poprvé při své čtvrté účasti na Turnaji mistrů radoval z výhry v úvodním utkání.</p>
      <h3>Turnaj mistrů v Londýně</h3>
      <p>
        <i>(tvrdý povrch, dotace 9 milionů dolarů):</i>
      </p>
      <p>
        <b>Dvouhra:</b>
      </p>
      <p>
        <b>Skupina Björna Borga:</b>
      </p>
      <p>Djokovič (2-Srb.) - Berrettini (8-It.) 6:2, 6:1, Thiem (5-Rak.) - Federer (3-Švýc.) 7:5, 7:5.</p>
      <p>
        <b> </b>
      </p>
      <p>
        <b>Čtyřhra:</b>
      </p>
      <p>
        <b>Skupina Jonase Björkmana:</b>
      </p>
      <p>Klaasen, Venus (5-JAR/N. Zél.) - Ram, Salisbury (4-USA/Brit.) 6:3, 6:4.</p>
    </article>
  </body>
</html>