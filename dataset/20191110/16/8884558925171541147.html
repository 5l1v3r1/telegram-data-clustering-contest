<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/beograd-tirana-in-skopje-s-skupnim-malim-schengnom"/>
    <meta property="og:site_name" content="Primorske novice"/>
    <meta property="article:published_time" content="2019-11-10T16:18:57+00:00"/>
    <meta property="og:title" content="Beograd, Tirana in Skopje s skupnim “malim schengnom”"/>
    <meta property="og:description" content="Severna Makedonija, Srbija in Albanija so se v soboto dogovorile o ukrepih, s katerimi bodo pospešile postopke pri potovanjih ljudi in prometu blaga med državami. S tem bodo privlačnejše tudi za tuje vlagatelje, je pojasnil srbski predsednik Aleksandar Vučić."/>
  </head>
  <body>
    <article>
      <h1>Beograd, Tirana in Skopje s skupnim “malim schengnom”</h1>
      <address><time datetime="2019-11-10T16:18:57+00:00">10 Nov 2019, 16:18</time> by <a rel="author">STA</a></address>
      <p>
        <b>Severna Makedonija, Srbija in Albanija so se v soboto dogovorile o ukrepih, s katerimi bodo pospešile postopke pri potovanjih ljudi in prometu blaga med državami. S tem bodo privlačnejše tudi za tuje vlagatelje, je pojasnil srbski predsednik Aleksandar Vučić.</b>
      </p>
      <figure>
        <img src="https://static.primorske.si/foto/highres/gnweb/719083_258-vuc.jpg"/>
        <figcaption>Srbski predsednik Aleksandar Vučić </figcaption>
      </figure>
      <p><b>OHRID</b> &gt; V Ohridu v Severni Makedoniji so se v soboto sestali srbski predsednik Vučić, makedonski premier <b>Zoran Zaev</b> in albanski premier <b>Edi Rama</b>. Dogovorili so se, da bodo v okviru t. i. "malega schengna" najprej pospešili postopke pri prometu blaga med državami, je za srbsko televizijo RTS pojasnil Vučić. Pristojne službe bodo v skladu z dogovorom na mejah med državami delale 24 ur na dan.</p>
      <h3>Čez mejo zgolj z osebno izkaznico</h3>
      <p>Še do konca leta bodo te tri države svojim državljanom omogočile, da bodo v drugo državo potovali zgolj z osebno izkaznico. Poleg tega nameravajo uvesti skupna delovna dovoljenja, kar bo ljudem omogočilo delo v kateri koli državi.</p>
      <p>Srbski predsednik je v pogovoru za RTS te ukrepe označil za tektonske spremembe, ki bodo pomembne za njihove države in gospodarstva. Dodal je, da bo svoboda gibanja in pretoka blaga veljala na prostoru, kjer živi 12 milijonov ljudi. "Naša gospodarstva bodo privlačnejša za neposredne tuje investicije, za katere so vse bolj pomembni dualno izobraževanje, stabilnost in svoboda gibanja na kar se da velikem ozemlju ter ustreznost delovne sile," je povedal.</p>
      <p>Danes sta se voditeljem Srbije, Severne Makedonije in Albanije pridružila še predsedujoči svetu ministrov Bosne in Hercegovine <b>Denis Zvizdić</b> in črnogorska ministrica za gospodarstvo <b>Dragica Sekulić</b>.</p>
      <h3>Hashim Thaci zavrnil vabilo</h3>
      <p>Kosovski predsednik <b>Hashim Thaci</b> je zavrnil vabilo na srečanje v Ohridu, saj je ta regionalna pobuda po njegovem mnenju nesmiselna, dokler Srbija in BiH ne priznavata Kosova. Poleg tega Kosovo ne želi zamenjati evroatlantske perspektive s kakršnokoli regionalno pobudo, je zapisal na facebooku.</p>
      <p>Zaev je na današnji skupni novinarski konferenci ponovil, da bodo v skladu z akcijskim načrtom državljani vse regije lahko prečkali meje samo z osebnimi izkaznicami ter vzpostavili pogoje, da bodo tovornjaki hitreje prečkali meje. Predvideno je tudi, da bodo dokumenti različnih ustanov, vključno z veterinarskimi agencijami in uradi za varno hrano, v duhu boljše mobilnosti blaga, kapitala in storitev vzajemno priznani. Dodal je, da so skrbno pripravili tudi načrt za vzajemno priznavanje diplom.</p>
      <p>Vse to bo po njegovi oceni pomenilo pridobitev za celoten Balkan in "nas lahko spremeni v pomemben dejavnik v Zahodni Evropi, kamor strmimo".</p>
      <p>Albanski premier Edi Rama je izpostavil, da ni alternative evropski integraciji za Zahodni Balkan, vendar pa regiji ni treba čakati, da postane del EU za reševanje nekaterih vprašanj. Zavzel se je tudi, da bi v "mali schengen" enakopravno in na legitimni osnovi vključili tudi Kosovo.</p>
      <p>Ob tem je Rama še napovedal, da bo naslednje srečanje voditeljev 21. novembra v Draču, ki naj bi se ga udeležil tudi bodoči visoki zunanjepolitični predstavnik EU <b>Josep Borrell</b>.</p>
    </article>
  </body>
</html>