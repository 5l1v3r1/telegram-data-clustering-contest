<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119146-ponovo-haos-na-ulicama-hongkonga-demonstranti-razbijali-prodavnice?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-10T16:45:04+00:00"/>
    <meta property="og:title" content="Ponovo haos na ulicama Hongkonga, demonstranti razbijali prodavnice"/>
    <meta property="og:description" content="Policija je danas ponovo bacala suzavac na antivladinim demonstracijama širom Hongkonga čiji su učesnici razbijali prozore prodavnica u tržnim centrima, gnevni zbog smrti studenta aktiviste i hapšenja prodemokratskih poslanika.Protesti u toj autonomnoj kineskoj teritoriji održavaju se od početka juna. Oni su tada izbili zbog predloga zakona o ekstradiciji koji je predvidjao izručenje osumnjičenih Pekingu, ali su ubrzo prerasli u borbu za demokratska prava i očuvanje gradjanskih sloboda koje su Hongkongu garantovane 1997. kada je Velika Britanija vratila tu teritoriji Kini.Policija je bacala suzavac da bi očistila ulice u Cuen Vanu na severozapadu Hongkonga, a prethodno je u toj oblasti jurila demonstrante po tržnom centru Sitivok (Citywalk).List Epl dejli javio je da je policija uhapsila četiri muškarca i ženu zbog uništavanja prodavnica u Cuen Vanu.Na severoistoku Hongkonga, u oblasti Ša Tin, vlasti su zatvorile stanicu metroa pošto su demonstranti polomili prozore i oštetili aparat za kupovinu karata.Novinari…"/>
  </head>
  <body>
    <article>
      <h1>Ponovo haos na ulicama Hongkonga, demonstranti razbijali prodavnice</h1>
      <address>
        <time datetime="2019-11-10T16:45:04+00:00">10 Nov 2019, 16:45</time>
      </address>
      <slideshow>
        <figure>
          <img src="https://static.beta.rs/thumbs/35ef714b.563x371.jpg"/>
        </figure>
        <figure>
          <img src="https://static.beta.rs/thumbs/d1058a31.515x371.jpg"/>
        </figure>
        <figure>
          <img src="https://static.beta.rs/thumbs/6adf1c87.580x371.jpg"/>
        </figure>
        <figure>
          <img src="https://static.beta.rs/thumbs/86a43f93.536x371.jpg"/>
        </figure>
        <figure>
          <img src="https://static.beta.rs/thumbs/7618d9dd.528x371.jpg"/>
        </figure>
        <figure>
          <img src="https://static.beta.rs/thumbs/d058d5f9.556x371.jpg"/>
        </figure>
        <figure>
          <img src="https://static.beta.rs/thumbs/4ddd6305.577x371.jpg"/>
        </figure>
        <figure>
          <img src="https://static.beta.rs/thumbs/94349d27.575x371.jpg"/>
        </figure>
        <figure>
          <img src="https://static.beta.rs/thumbs/5def1a41.556x371.jpg"/>
        </figure>
        <figure>
          <img src="https://static.beta.rs/thumbs/ec2906ec.556x371.jpg"/>
        </figure>
      </slideshow>
      <p>Policija je danas ponovo bacala suzavac na antivladinim demonstracijama širom Hongkonga čiji su učesnici razbijali prozore prodavnica u tržnim centrima, gnevni zbog smrti studenta aktiviste i hapšenja prodemokratskih poslanika.<br/><br/>Protesti u toj autonomnoj kineskoj teritoriji održavaju se od početka juna. Oni su tada izbili zbog predloga zakona o ekstradiciji koji je predvidjao izručenje osumnjičenih Pekingu, ali su ubrzo prerasli u borbu za demokratska prava i očuvanje gradjanskih sloboda koje su Hongkongu garantovane 1997. kada je Velika Britanija vratila tu teritoriji Kini.<br/><br/>Policija je bacala suzavac da bi očistila ulice u Cuen Vanu na severozapadu Hongkonga, a prethodno je u toj oblasti jurila demonstrante po tržnom centru Sitivok (Citywalk).<br/><br/>List Epl dejli javio je da je policija uhapsila četiri muškarca i ženu zbog uništavanja prodavnica u Cuen Vanu.<br/><br/>Na severoistoku Hongkonga, u oblasti Ša Tin, vlasti su zatvorile stanicu metroa pošto su demonstranti polomili prozore i oštetili aparat za kupovinu karata.<br/><br/>Novinari su javili da je policija uhapsila tri muškarca u stambenom kompleksu u toj oblasti, ali da razlog njihovog privodjenja nije jasan.<br/><br/>Uništavanja prodavnica u tržnom centru bilo je i u oblasti Tuen Mun, na severozapadu Hongkonga.<br/><br/>Protesti su dopirneli ekonomskom nazadovanju Hongkonga. Ekonomija te teritorije sa 7,5 miliona stanovnika završila je treće tromesečje ove godine u recesiji, prvoj u Hongkongu od svetske finansijske krize.<br/><br/>Policija je juče objavila da je uhapsila šest poslanika zbog opstrukcije sednice lokalnog parlamenta 11. maja, na kojoj je razmatran sporni zakon o ekstradiciji. Svi uhapšeni su pušteni na osnovu kaucije.<br/><br/>Demonstranti su takodje oplakivali studenta Čou C-Loka koji je u petak podlegao povredama zadobijenim od pada sa parking-garaže pošto je policija bacila suzavac na demonstrante.<br/><br/>Okolnosti njegove smrti nisu jasne, a mnogi optužuju policiju za korišćenje oštre taktike koja uključuje masovnu upotrebu suzavca. Policija negira da je gurnula tog 22-godišnjeg studenta s garaže tokom protesta u ponedeljak i da je odlagala ukazivanje pomoći.</p>
    </article>
  </body>
</html>