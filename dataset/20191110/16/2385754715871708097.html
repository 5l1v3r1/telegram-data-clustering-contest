<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/opinions_sigmalive/596680/aoz-to-12-anavei-to-prasino-fos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T16:51:00+00:00"/>
    <meta property="og:title" content="ΑΟΖ: Το 12 ανάβει το πράσινο φως!"/>
    <meta property="og:description" content="Η υπογραφείσα συμφωνία εκμετάλλευσης του οικοπέδου 12 σε συνεργασία με την Αίγυπτο και τον Ισραήλ αποτελεί την πιο θετική εξέλιξη του στρατηγικού..."/>
  </head>
  <body>
    <article>
      <h1>ΑΟΖ: Το 12 ανάβει το πράσινο φως!</h1>
      <address><time datetime="2019-11-10T16:51:00+00:00">10 Nov 2019, 16:51</time> by <a rel="author">Κωνσταντίνος Φυτιρής</a></address>
      <p>Η υπογραφείσα συμφωνία εκμετάλλευσης του οικοπέδου 12 σε συνεργασία με την Αίγυπτο και τον Ισραήλ αποτελεί την πιο θετική εξέλιξη του στρατηγικού προγράμματος αξιοποίησης υδρογονανθράκων στην ΑΟΖ της Κυπριακής Δημοκρατίας που άρχισε από το 2003  με την υπογραφή της πρώτης συμφωνίας οριοθέτησης ΑΟΖ με την Αίγυπτο. Πολυδιάστατο το όφελος για τα συμφέροντα της Κυπριακής Δημοκρατίας. (Με την προϋπόθεση βέβαια ότι αυτή η συμφωνία θα υλοποιηθεί).</p>
      <p>Η ουσιαστική σημασία της συμφωνίας αυτής δεν είναι κυρίως το οικονομικό όφελος, το οποίο βεβαια δεν υποτιμάται, αλλά η γεωστρατηγική διάσταση της. Με την συμφωνία αυτή κατοχυρώνονται στην πράξη τα κυριαρχικά δικαιώματα της Κυπριακής Δημοκρατίας μέχρι την μέση γραμμή με τα απέναντι παράκτια γειτονικά κράτη. Με βάση το διεθνές δίκαιο δεν υπάρχει πλέον δυνατότητα αμφισβήτησης τους από την Τουρκία ή και από οποιονδήποτε άλλο. Είμαστε στο 90% της διαδρομής μέχρι τον στόχο και μόνο με αυτοχειρία δεν θα φτάσουμε στην εξόρυξη και εξαγωγή του φυσικού αερίου.</p>
      <p>Η Τουρκία από το 2011 μέχρι σήμερα, προκειμένου να εξαναγκάσει την Κυπριακή Δημοκρατία να σταματήσει το πρόγραμμα των υδρογονανθράκων χρησιμοποίησε κάθε μέσο. Προσπάθησε με κάθε δυνατό τρόπο να πιέσει και να εκφοβίσει, απειλώντας όχι μόνο την Κυπριακή Δημοκρατία αλλά και τις χώρες προέλευσης των εταιρειών, τις ίδιες τις εταιρείες ακόμα και τους καπετάνιους των πλοίων και πλατφόρμων που εκτελούσαν γεωτρήσεις στα αδειοδοτημένα οικόπεδα στην ΑΟΖ μας. (Η Τουρκία είχε φτάσει στο σημείο να  στείλει ακόμα και φρεγάτες στο Γιβραλτάρ για να εκφοβίσει την πλατφόρμα που ερχόταν από τον Ατλαντικό  για γεώτρηση στην ΑΟΖ της Κυπριακής Δημοκρατίας!)</p>
      <p>Γνώριζε και γνωρίζει ότι εάν  φτάσουμε στην εξόρυξη έστω και σε ένα οικόπεδο τότε χάνει το παιχνίδι στην Ανατολική Μεσόγειο και γι΄ αυτό προσπάθησε με κάθε τρόπο να μπει  στο παιχνίδι διαμοιρασμού. Όταν δεν κατάφερε να μας σταματήσει με τους εκφοβισμούς και απειλές, άλλαξε πορεία και διέθεσε εκατοντάδες εκατομμύρια για να αγοράσει πλατφόρμες και να μας εξαναγκάσει να σταματήσουμε εφαρμόζοντας την αρχή του ισοδύναμου τετελεσμένου. Πέραν αυτού εξαπέλυσε μια εκστρατεία σε 4 άξονες διασυνδέοντας τα ζητήματα ΑΟΖ – Κυπριακό – Μεταναστευτικό – Συριακό  ώστε να αποδυναμώσει τις αντιδράσεις της Ε.Ε και της διεθνούς κοινότητας στις παράνομες ενέργειες τους.</p>
      <p>Το πλεονέκτημα που κερδίσαμε με το πρόγραμμα γεωτρήσεων και αξιοποίησης της ΑΟΖ, φάνηκε ότι το χάσαμε μόλις η  Τουρκία άρχισε τις παράνομες γεωτρήσεις στην ΑΟΖ μας. Δεν έκανε κάτι που δεν το περιμέναμε και δεν έπρεπε να μας  εκπλήξει ούτε να μας πανικοβάλει. Δεν της μένει άλλη επιλογή από το να συνεχίσει να παραβιάζει την ΑΟΖ μας με γεωτρήσεις και απειλές αλλά τα χαρτιά της εξαντλούνται. Της μένουν άλλες 2 επιλογές οι οποίες δεν μας φοβίζουν γιατί γνωρίζει η Τουρκία οτι θα είναι επιλογές χωρίς αποτέλεσμα. Η μια επιλογή της είναι η εξόρυξη σε περίπτωση που βρει ικανοποιητικές ποσότητες, ως ισοδύναμο τετελεσμένο στο πρόγραμμα της Κυπριακής Δημοκρατίας, αλλά επειδή ήδη οι πράξεις της στην ΑΟΖ έχουν διεθνώς χαρακτηριστεί παράνομες δεν θα μπορέσει να  υλοποιήσει την εξόρυξη μόνη της με δικά της μέσα. </p>
      <p>Ακόμα και εάν αποκτήσει τις απαιτούμενες δυνατότητες,  θα χρειαστεί τουλάχιστον 15 έτη για την εξόρυξη χωρίς να μπορέσει να νομιμοποιήσει τις πράξεις της. Η δεύτερη επιλογή της είναι να προβεί σε δυναμική ενέργεια εναντίον των  πλατφόρμων και πλοίων των εταιρειών που δραστηριοποιούνται επωφελεία της Κυπριακής Δημοκρατίας. Αυτή η επιλογή θεωρώ ότι είναι πολύ απομακρυσμένη έως αδύνατη γιατί αυτό θα είναι κτύπημα όχι εναντίον της Κύπρου αλλά εναντίον των χωρών προέλευσης των εταιρειών εκμετάλλευσης και η Τουρκία γνωρίζει ότι τέττοια επιλογή θα ήταν καταστροφική για την ίδια. Για αυτό λοιπόν πρέπει να αντέξουμε την πίεση και να επισπεύσουμε την υπογραφή συμφωνιών εξόρυξης και στα άλλα οικόπεδα με βάση πρωτίστως το γεωστρατηγικό όφελος. </p>
      <p>Η κατάσταση διαμορφώνεται θετική για την πλευρά μας αυτή την περίοδο, γιατί η διεθνής κοινότητα και ειδικά η ΕΕ  συνειδητοποίησαν  πλέον ότι η αλαζονεία και οι πράξεις του Ερντογάν πιθανόν να είναι καταστροφικές για την Ευρώπη και την Μέση Ανατολή και με δυσμενείς επιπτώσεις και στις ΗΠΑ. Η πολιτική του κατευνασμού που ακολούθησαν έφερε τα αντίθετα αποτελέσματα και από ότι διαφαίνεται αποφάσισαν να συντονιστούν και να αντιδράσουν πρακτικά στις παράνομες πράξεις του Ερντογάν,  στο Συριακό – Κύπρο - Αιγαίο και μεταναστευτικό.</p>
      <p>Με την υπογραφείσα συμφωνία εξόρυξης στο οικόπεδο 12 και τις διπλωματικές προσπάθειες για κυρώσεις από την Ε.Ε ανάβει πλέον το πράσινο φως προκειμένου να ξανακερδίσουμε το πλεονέκτημα και να αποκτήσουμε ένα ισχυρότατο γεωστρατηγικό-οικονομικό και πολιτικο-διπλωματικό όπλο. Η δε επίσπευση των επιβεβαιωτικών γεωτρήσεων στα οικόπεδα 6 και 10 από ΤΟΤΑL και ΕΧΧΟΝ ΜΟΒΙL  είναι ουσιώδους σημασίας και σε περίπτωση που επιβεβαιωθεί η ύπαρξη επαρκών ποσοτήτων και υπογραφεί συμφωνία εξόρυξης τότε τα πλεονεκτήματα της Κυπριακής Δημοκρατίας πολλαπλασιάζονται.</p>
      <p>Μπορεί, στο πλαίσιο του διεθνούς ανταγωνισμού και των εθνικών συμφερόντων, σε κάποια φάση  να  ξαναχάσουμε το πλεονέκτημα, να το ξανακερδίσουμε και «πάει λέγοντας...». Το χρέος της ηγεσίας μας είναι η εξασφάλιση της εθνικής αξιοπρέπειας και της ευημερίας της επόμενης γενιάς και όχι η στιγμιαία ικανοποίηση της κοινής γνώμης μέσω εικόνων στα ΜΜΕ. Πρέπει να συνειδητοποιήσουμε ότι αυτή είναι η μοίρα μας και η επιβίωση μας εξαρτάται από την ευφυϊα , την διορατικότητα και την οξυδέρκεια της εκάστοτε ηγεσίας μας, να αντιλαμβάνεται και να ενεργεί - έξω από τα συνήθη και μακριά από τα φώτα της δημοσιότητας - για την διαμόρφωση θετικής  κατάστασης γύρω από τα εθνικά μας συμφέροντα  ΠΡΙΝ από την Τουρκία που δυστυχώς μας αποδεικνύει κάθε μέρα ότι αυτό που επιδιώκει είναι να μας αφανίσει από την πατρώα γη.</p>
      <p>(βλέπε άρθρο του γράφοντος με τίτλο «Πορεία της Κυπριακής Δημοκρατίας στην τρικυμία της Αν. Μεσογείου»)</p>
      <p>*Υποναύαρχος (ε.α) </p>
    </article>
  </body>
</html>