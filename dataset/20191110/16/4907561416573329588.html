<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/buyuleyen-guzellik-borcka-karagol-karlar-altinda-haber-fotograf-2218184"/>
    <meta property="og:site_name" content="Posta"/>
    <meta property="article:published_time" content="2019-11-10T16:04:38+00:00"/>
    <meta property="og:title" content="Büyüleyen güzellik! Borçka Karagöl karlar altında"/>
    <meta property="og:description" content="Artvinin en önemli turizm merkezleri arasında yer alan ve bu yıl yaklaşık 150 bin ziyaretçiyi ağırlayan Borçka Karagöl Tabiat Parkı, kar yağışının ardından bezendiği beyaz örtüsüyle görenleri hayran bırakıyor."/>
  </head>
  <body>
    <article>
      <h1>Büyüleyen güzellik! Borçka Karagöl karlar altında</h1>
      <address>
        <time datetime="2019-11-10T16:04:38+00:00">10 Nov 2019, 16:04</time>
      </address>
      <h3><a href="https://www.posta.com.tr/haberler/artvin">Artvin</a>'in en önemli turizm merkezleri arasında yer alan ve bu yıl yaklaşık 150 bin ziyaretçiyi ağırlayan <a href="https://www.posta.com.tr/haberler/borcka-karagol-tabiat-parki">Borçka Karagöl Tabiat Parkı</a>, <a href="https://www.posta.com.tr/haberler/kar">kar</a> yağışının ardından bezendiği beyaz örtüsüyle görenleri hayran bırakıyor.</h3>
      <figure>
        <img src="https://i.pstimaj.com/img/78/700x0/5dc83336ae298b2f75fe3093"/>
      </figure>
      <h4>Karla adeta beyaz gelinliğini giydi</h4>
      <p>Türkiye'nin "saklı cennetleri" arasında gösterilen Artvin'in Borçka ilçesindeki Borçka Karagöl Tabiat Parkı, havaların soğumasının ardından yağan karla adeta "beyaz gelinliğini" giydi.</p>
      <figure>
        <img src="https://i.pstimaj.com/img/78/700x0/5dc8333666a97ccd9f83e2f8"/>
      </figure>
      <h4>Kar yağışının ardından beyaza büründü</h4>
      <p>Bozulmamış doğası, yaşlı ormanları, bitki örtüsü, bahar ve yaz aylarında yeşilin, sonbaharda ise sarı, turuncu, kırmızı ve kahverenginin farklı tonlarını sergileyen, yürüyüş yolları ve kamp alanlarıyla doğa tutkunlarının vazgeçilmezi Borçka Karagöl Tabiat Parkı, ilçenin yüksek kesimlerinde etkili olan kar yağışının ardından beyaza büründü.</p>
      <figure>
        <img src="https://i.pstimaj.com/img/78/700x0/5dc8333466a97cce1b0ce020"/>
      </figure>
      <h4>150 bin turist ziyaret etti</h4>
      <p>Bu yıl yaklaşık 150 bin turistin ziyaret ettiği tabiat parkı, ilçe merkezine 27 kilometre mesafede yer alıyor. Bin 550 rakımlı alana ulaşmak için içinden geçilen vadideki sonbahar renkleri, bir noktadan sonra yerini tamamen kar örtüsüne bırakıyor.</p>
      <figure>
        <img src="https://i.pstimaj.com/img/78/700x0/5dc83335ae298b2f0632a70f"/>
      </figure>
      <p>Borçka Karagöl Tabiat Parkı'nın sonbahardaki güzelliğini görmek için bölgeye gelen ziyaretçiler, yer yer 30 santimetreyi bulan kar kalınlığı karşında şaşkına dönseler de beyaz örtüyle kaplı ormanlar ve Karagöl'ün keyfini çıkarıyor.</p>
      <figure>
        <img src="https://i.pstimaj.com/img/78/700x0/5dc8333666a97ccd9f83e2f6"/>
      </figure>
      <h4>Kar sürpriziyle karşılaştılar</h4>
      <p>Karadeniz gezisi kapsamında İzmir'den gelen Emre Karakuş, AA muhabirine yaptığı açıklamada, Borçka Karagöl'de sonbaharın güzelliğini beklerken kar sürpriziyle karşılaştıklarını söyledi.</p>
      <figure>
        <img src="https://i.pstimaj.com/img/78/700x0/5dc83334ae298b2f07e069ce"/>
      </figure>
      <p>Karagöl'ün beklediklerinden daha güzel olduğuna işaret eden Karakuş, "Biz sonbahar güzelliğini görmek için gelmiştik ama Karagöl bizi adeta beyaz gelinliğiyle karşıladı." ifadesini kullandı.</p>
      <figure>
        <img src="https://i.pstimaj.com/img/78/700x0/5dc83336ae298b2f76de697b"/>
      </figure>
      <p>Karakuş, kar nedeniyle araçlarının yolda kaldığını belirterek, yaklaşık 6 kilometre yürüyerek Karagöl'e geldiklerini ama burada karşılaştıkları güzelliğin her şeye değdiğini aktardı.</p>
      <figure>
        <img src="https://i.pstimaj.com/img/78/700x0/5dc83337ae298b2f07e069d1"/>
      </figure>
      <h4>Mevsimin ilk karı</h4>
      <p>Mevsimin ilk karıyla keyifli anlar geçirmek için eşiyle bölgeye gelen Bülent Kaya ise "Burası yılın her mevsimi ayrı güzel. Kışın da böyle güzel bir manzara var. Burası bizim için adeta bir cennet. Artvin'i ziyaret eden herkese buraya gelmelerini tavsiye ediyorum." diye konuştu.</p>
      <figure>
        <img src="https://i.pstimaj.com/img/78/700x0/5dc8333b66a97cce1a3df7ac"/>
      </figure>
      <h4>''Türkiye'nin en güzel yerlerinden biri''</h4>
      <p>Serkan Nalbant da karı fırsat bilip eşiyle güzel bir gün geçirmek için geldiklerini kaydederek, "Buranın güzelliğini anlatmaya gerek yok. Türkiye'nin en güzel yerlerinden biri. Herkesi bekleriz. Yazı ayrı, kışı ayrı güzel." dedi. AA</p>
    </article>
  </body>
</html>