<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/596673/quotden-fainetai-diathetimeni-gia-pentameri-ton-dekemvrio-i-tourkiaquot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T16:17:00+00:00"/>
    <meta property="og:title" content="&quot;Δεν φαίνεται διαθετιμένη για Πενταμερή τον Δεκέμβριο η Τουρκία&quot;"/>
    <meta property="og:description" content="Η Τουρκία δεν φαίνεται διατεθειμένη να συμμετάσχει σε μια πενταμερή συνάντηση για το Κυπριακό τον Δεκέμβριο και παραπέμπει τις όποιες διεργασίες για μετά..."/>
  </head>
  <body>
    <article>
      <h1>"Δεν φαίνεται διαθετιμένη για Πενταμερή τον Δεκέμβριο η Τουρκία"</h1>
      <address><time datetime="2019-11-10T16:17:00+00:00">10 Nov 2019, 16:17</time> by <a rel="author">SigmaLive</a></address>
      <p>Η Τουρκία δεν φαίνεται διατεθειμένη να συμμετάσχει σε μια πενταμερή συνάντηση για το Κυπριακό τον Δεκέμβριο και παραπέμπει τις όποιες διεργασίες για μετά τις «εκλογές» στα κατεχόμενα, εκτιμά κυβερνητική πηγή.</p>
      <p>Όπως πληροφορείται το ΚΥΠΕ, η θέση αυτή εκφράζεται μέσα από διπλωματικές επαφές της Άγκυρας με τρίτες χώρες, ενώ διατυπώθηκε και κατά τη συνάντηση που είχαν ο Τούρκος Υπουργός Εξωτερικών, Μεβλούτ Τσαβούσογλου, με τον Έλληνα ομόλογό του, Νίκο Δένδια, την Παρασκευή στη Γενεύη.<br/><br/>Ο αρχικός στόχος ήταν μετά την άτυπη τριμερή συνάντηση με τον ΓΓ του ΟΗΕ να ακολουθήσει μια άτυπη πενταμερής, με τη συμμετοχή και των εγγυητριών δυνάμεων, ωστόσο σύμφωνα με την ίδια πηγή κάτι τέτοιο «προφανώς δεν θα γίνει, γιατί η Τουρκία δεν θα έρθει». Ως εκ τούτου, η πενταμερής «δεν θα γίνει τον Δεκέμβρη, θα πάει για μετά» πρόσθεσε.<br/><br/>Όπως είναι σε θέση να γνωρίζει η Λευκωσία, η θέση που διατυπώνει η Άγκυρα στις διπλωματικές επαφές είναι ότι οι όποιες διαδικασίες σε σχέση με το Κυπριακό θα πρέπει να γίνουν μετά τις «εκλογές» τον Απρίλιο στα κατεχόμενα, συνέχισε η ίδια πηγή.<br/><br/>Την ίδια ώρα αναμένεται η άφιξη της ειδικής απεσταλμένης του ΓΓ του ΟΗΕ, Τζέιν Χολ Λουτ, στην Κύπρο για την προεργασία ενόψει της άτυπης τριμερούς συνάντηση, στις 25 Νοεμβρίου, στο Βερολίνο. Ο Πρόεδρος Αναστασιάδης θα συναντηθεί με την κ. Λουτ στις 16 Νοεμβρίου, στις 6.30 το απόγευμα, ενώ θα προηγηθεί η συνάντηση της αξιωματούχου του ΟΗΕ με τον Τ/κ ηγέτη, Μουσταφά Ακιντζί στις 11.00 το πρωί της ίδιας ημέρας.<br/><br/>Την Τετάρτη, κατά τη συνεδρίαση του Εθνικού Συμβουλίου, ο Πρόεδρος Αναστασιάδης αναμένεται να ενημερώσει συνολικά για τις εξελίξεις, ενόψει της άτυπης συνάντησης στο Βερολίνο. Παράλληλα, θα αναφερθεί στις πληροφορίες ότι η Τουρκία επιμένει στη βάση όσων είχε πει και δημόσια ο Τούρκος Υπουργός Εξωτερικών, Μεβλούτ Τσαβούσογλου, τον περασμένο Σεπτέμβριο.<br/><br/>Υπενθυμίζεται ότι σε συνέντευξή του στην «Καθημερινή» ο κ. Τσαβούσογλου είχε δηλώσει πριν από δύο περίπου μήνες ότι για την Άγκυρα προέχει η διεξαγωγή μιας άτυπης πενταμερούς διάσκεψης για να ξεκαθαριστεί το μοντέλο λύσης του Κυπριακού, ενώ οι όροι αναφοράς θα πρέπει να συμπληρωθούν ακολούθως.<br/><br/>Πάντως, ο Πρόεδρος Αναστασιάδης μεταβαίνει τη Δευτέρα στο Παρίσι για να συμμετάσχει στο διεθνές Φόρουμ για την Ειρήνη που διοργανώνει η Προεδρία της Γαλλίας. Πριν από το Βερολίνο, ο Προέδρος Αναστασιάδης θα μεταβεί και στο Ζάγκρεμπ για να συμμετάσχει στο συνέδριο του Ευρωπαϊκού Κόμματος Λαϊκού που φιλοξενείται στην πρωτεύουσα της Κροατίας, στις 20 και 21 Νοεμβρίου.</p>
    </article>
  </body>
</html>