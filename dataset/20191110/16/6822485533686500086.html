<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819131.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T16:11:00+00:00"/>
    <meta property="og:title" content="صالحی: تا سال ۱۴۰۶ دارای سه هزار مگاوات برق هسته‌ای خواهیم بود"/>
    <meta property="og:description" content="به گزارش فارس، علی اکبر صالحی معاون رئیس جمهور و رئیس سازمان انرژی اتمی امروز (یکشنبه) در مراسم عملیات بتن ریزی واحد دوم نیروگاه اتمی بوشهر طی سخنانی یاد و خاطره مرحوم احمدیان معاون فقید سازمان انرژی اتمی و مدیر عامل شرکت تولید و توسعه انرژی اتمی را گرامی داشت و به فرمایشات رهبر معظم انقلاب درباره انرژی صلح آمیز هسته ای و تأکید ایشان بر اینکه باید در یک افق نسبتا میان مدت از 20 هزار مگاوات نیروگاه هسته ای برخوردار باشیم، پرداخت."/>
  </head>
  <body>
    <article>
      <h1>صالحی: تا سال ۱۴۰۶ دارای سه هزار مگاوات برق هسته‌ای خواهیم بود</h1>
      <address>
        <time datetime="2019-11-10T16:11:00+00:00">10 Nov 2019, 16:11</time>
      </address>
      <p>رئیس سازمان انرژی اتمی با بیان اینکه نیروگاه بوشهر از امنیت و ایمنی کامل برخوردار است، گفت: تا سال ۱۴۰۶ دارای سه هزار مگاوات برق هسته‌ای خواهیم بود.</p>
      <p>به گزارش فارس، علی اکبر صالحی معاون رئیس جمهور و رئیس سازمان انرژی اتمی امروز (یکشنبه) در مراسم عملیات بتن ریزی واحد دوم نیروگاه اتمی بوشهر طی سخنانی یاد و خاطره مرحوم احمدیان معاون فقید سازمان انرژی اتمی و مدیر عامل شرکت تولید و توسعه انرژی اتمی را گرامی داشت و به فرمایشات رهبر معظم انقلاب درباره انرژی صلح آمیز هسته ای و تأکید ایشان بر اینکه باید در یک افق نسبتا میان مدت از 20 هزار مگاوات نیروگاه هسته ای برخوردار باشیم، پرداخت.</p>
      <p>رئیس سازمان انرژی اتمی با اشاره به فرمایش مقام معظم رهبری مبنی بر اینکه صنعت هسته ای می تواند در مجموعه صنایع کشور اقتدار ایجاد کند و اینکه این صنعت می تواند بالقوه منشأ اقتدار باشد، اضافه کرد: شاید یکی از  دلایلی که با چالش جدی با دشمنان انقلاب روبرو هستیم، این است که می خواهند این منشأ اقتدار را از ما بگیرند.</p>
      <p>صالحی انرژی هسته ای را جزو انرژی های پاک برشمرد و اضافه کرد: هر هزار مگاوات نیروگاه هسته ای مانع انتشار هفت میلیون تن آلاینده یا گازهای گلخانه ای می شود و در افقی تا 1406 دارای سه هزار مگاوات برق هسته ای خواهیم بود که مانع انتشار بیش از 21 میلیون تن گازهای آلاینده خواهد شد.  </p>
      <p>وی گفت که نیروگاه بوشهر سالانه 660 میلیون دلار صرفه جویی برای کشور دارد. </p>
      <p>صالحی از نمایندگان مجلس شورای اسلامی حاضر در این مراسم قدردانی کرد و افزود: نمایندگان مجلس قول دادند در بودجه سال آینده در این زمینه (نیروگاه بوشهر) توجه جدی بشود.</p>
      <p>رئیس سازمان انرژی اتمی خاطرنشان کرد: امیدواریم قدر و منزلت این فناوری و صنعت هم به اعتبار تأمین برق و هم بخش اقتدارآفرین آن حفظ شود.</p>
      <p>صالحی با بیان اینکه طول و عمر هر نیروگاه هسته ای قریب به 60 سال است و می تواند بیشتر شود، خاطرنشان کرد: هر نیروگاه 5 میلیارد دلار هزینه می برد و در ظرف شش سال می تواند هزینه اولیه را برگرداند.</p>
      <p>وی گفت: در نیروگاه بوشهر یک در فاصله شش سال توانستیم به جایی برسیم که بهره برداری از نیروگاه را کاملا بومی کنیم. تعمیرات،و نصب تجهیزات تعویضی عمدتا توسط متخصصان ایرانی انجام می شود و قریب دو هزار کارشناس، نیروهای بهره بردار و پشتیبان در این نیروگاه کار می کنند. الان مشکل یکی از کشورهای حوزه خلیج فارس که قرار بوده دو سال پیش نیروگاه هسته ای را راه اندازی کند، بهره برداران بومی است.</p>
      <p>صالحی افزود: ایران در ارتباط با کشورهای حوزه خلیج فارس که رویکرد جدیدی در استفاده از انرژی هسته ای پیش گرفته اند، آماده همکاری های علمی و انتقال تجارب خود به آنهاست.</p>
      <p>رئیس سازمان انرژی اتمی بیان کرد: نیروگاه بوشهر از امنیت و ایمنی کامل برخوردار است. امنیت آنها توسط نیروهای نظامی تأمین می شود و ایمنی آن تحت نظارت ارگان های بین المللی مثل وانو و اوزارت است که از مسائل ایمنی نیروگاه بازدید و توصیه های لازم را می کنند و اطمینان خاطر نسبت به ایمن بودن نیروگاه می دهند.</p>
      <p>صالحی با بیان اینکه بعد از اینکه برجام در سال 1394 اجرایی شد، در سال 1395 قرارداد نیروگاه دو و سه بوشهر تنفیذ شد، اظهار داشت: بیش از سه میلیون متر مکعب در این فاصله دو سال و اندی خاک برداری شده است.  از نظر برنامه ریزی در پروژه عقب نیستیم و مطابق برنامه جلو می رویم و امیدواریم راکتور دوم در سال 1404 و سوم در سال 1406 مورد بهره برداری قرار بگیرند. </p>
      <p>صالحی خاطرنشان کرد: بیش از 90 درصد پیمانکارانی که اینجا مشغول به کار هستند، ایرانی هستند. کل کارهای ساختمانی و زیرساختی توسط پیمانکاران ایرانی انجام می شود و اگر این نیروگاه ها به ثمر برسد، 22 میلیارد کیلووات ساعت می توانیم برق تولید و همچنین 25 میلیون بشکه نفت صرفه جویی خواهیم داشت و 22 میلیون تن از وجود آلاینده ها جلوگیری کنیم.</p>
      <p>وی به همکاری های روسیه در ادوار مختلف اشاره و بیان کرد: در دو برهه تاریخی این موضوعات در خاطره و تاریخ ما ثبت شده است، آن زمانی که می خواستیم صنعتی شده و از کارخانه ذوب آهن بهره مند شویم، با اینکه آن زمان در مدار کشورهای غربی بودیم، روس ها اولین کارخانه ذوب آهن را به ما دادند و دروازه ورود به صنعتی شدن با کمک روسیه بود. همچنین دروازه ورود به تکنولوژی و فناوری های پیشرفته از طریق روسیه صورت گرفت که نیروگاه بوشهر نماد این همکاری صمیمانه است و جا دارد از ملت و دولت روسیه برای این همکاری ها تشکر کنیم.</p>
      <p>صالحی خاطرنشان کرد: کارهای فراوان دیگری با روس ها در عرصه علمی داریم از جمله در تولید ایزوتوپ های پایدار که این روند به خوبی پیش می رود.</p>
      <p>وی از هموطنان بوشهری قدردانی کرد و گفت: شاید نتوانستیم به آنها خدمات ارائه کنیم ولی امیدواریم زمانی ارزش افزوده را دریافت کردیم بخشی از آن را به مردم بوشهر برگردانیم.</p>
      <p>صالحی همچنین عنوان کرد: نیروگاه بوشهر می تواند در آینده بین 200 هزار تا 400 هزار مترمکعب آب شیرین به مردم بوشهر تحویل بدهد.</p>
      <p>رئیس سازمان انرژی اتمی بعد از این سخنان، دستور اولین مرحله بتن ریزی فونداسیون واحد دوم نیروگاه بوشهر را صادر کرد. </p>
      <p>«محمود جعفری» مجری طرح نیروگاه اتمی بوشهر نیز طی سخنانی در این مراسم به تشریح فعالیت های انجام شده در واحدهای دو و سه نیروگاه بوشهر پرداخت و افزود: نیروگاه دوم دارای توان حرارتی سه هزار و 12 و عمر مفید این نیروگاه 60 سال و قابل افزایش خواهد بود. قرارداد احداث این واحدها سال 93 امضا و در سال 95 تنفیذ و بهمن 95 تحویل پیمانکار شد. براساس برنامه ریزی صورت گرفته برای واحد سه در سال 1400 بتن ریزی خواهیم داشت و سال 1404 برای تحویل واحد دو و سال 1406 نیز زمان تحویل واحد سه خواهد بود.</p>
      <p>«الکساندر لاکشین» رئیس اتم استروی اکسپورت و معاون شرکت روس اتم نیز طی سخنانی به همکاری های هسته ای صلح آمیز ایران و روسیه اشاره و عنوان کرد: ما توانستیم نیروگاه اول بوشهر را جهت بهره برداری تحویل بدهیم.</p>
      <figure>
        <img src="https://media.farsnews.com/Uploaded/Files/Images/1398/08/19/13980819000778_Test_PhotoL.jpg"/>
      </figure>
      <p>وی افزود: بیشتر از 40 میلیارد کیلووات ساعت واحد اول نیروگاه بوشهر انرژی برق تولید کرده است و 40 میلیون متر مکعب توانستیم اکسیژن را حفظ کنیم.</p>
      <p>لاکشین ادامه داد: امیدواریم در احداث نیروگاه جدید با هیچ مشکلی مواجه نشویم و در موعد مقرر کار انجام شود و این نیروگاه ها به پیشرفت و رفاه ملت ایران کمک کند.</p>
    </article>
  </body>
</html>