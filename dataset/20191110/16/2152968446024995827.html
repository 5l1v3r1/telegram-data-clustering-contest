<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/10/zashto-kompaniite-se-otnasiat-zle-s-personala-i-klientite-pet-prichini.429142"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T16:02:00+00:00"/>
    <meta property="og:title" content="Защо компаниите се отнасят зле с персонала и клиентите? Пет причини"/>
    <meta property="og:description" content="Анализ на Financial Times: Алчност, конкуренция... | Dnes.bg"/>
  </head>
  <body>
    <article>
      <h1>Защо компаниите се отнасят зле с персонала и клиентите? Пет причини</h1>
      <h2>Анализ на Financial Times: Алчност, конкуренция...</h2>
      <address><time datetime="2019-11-10T16:02:00+00:00">10 Nov 2019, 16:02</time> by <a rel="author" href="https://www.dnes.bg/author/242" target="_blank">Екип на Investor.bg</a></address>
      <p>През 80-те години на миналия век колега, с когото споделях офис, получи обаждане от дъщеря си. Беше й купил евтин компакт диск плейър от аудио търговеца Richer Sounds в Лондон, който тя установи, че не работи. Той я посъветва да го занесе в магазина на Richer Sounds в Манчестър, където тя учеше. Персоналът там го тества и той работеше. Но тя изглеждаше несигурна, та затова й дадоха по-скъп CD плейър.</p>
      <p>"Това не е сложно", заяви основателят на британската компания Джулиан Ричър пред FT. Отнасяйте се добре към клиентите и служителите си и бизнесът ще процъфтява, съветва той.</p>
      <p>Текучеството на персонала и кражбите от служители в 53-те магазина за аудио техника на Richer Sounds са далеч по-ниски от средните в търговията на дребно във Великобритания. През май Ричър продаде 60%-ен дял в 41-годишната си компания на тръст на служителите за 9,2 млн. паунда (от които той връща 3,5 милиона на персонала). През годините се е справял достатъчно добре, за да купи няколко ролс-ройса.</p>
      <p>Той прави бизнеса да изглежда лесен. Ако се отнасяте свястно със служителите си, те предоставят отлично обслужване на вашите клиенти, които не само продължават да се връщат, но и казват на другите колко сте добри. Печелите повече пари и сте в състояние да се отнасяте с персонала си още по-добре, така че той да прави още повече, за да задоволява клиентите ви. Защо не всички ръководители управляват своите компании, както прави Ричър?</p>
      <p>Виждам пет причини, поради които това не е така, пише Майкъл Скапинкър за Financial Times:</p>
      <p>
        <b>Алчността</b>
      </p>
      <p>Може би най-голямата причина от всички. Лидерите на компанията смятат, че печеленето на пари е основната цел на бизнеса, а не страничен продукт от доброто му управление. Те виждат възможност да изкарат пари за себе си, като продадат компанията на по-голям конкурент (който често съсипва и двата бизнеса - вижте по-горе), на частна инвестиционна група или я листнат на фондова борса.</p>
      <p>Те убеждават своите директорски бордове, че за да привлекат лидери като самите тях, те трябва да бъдат по-добре платени. Те също така твърдят, че имат нужда от опции върху акциите на компанията, за да приведат поведението си по-тясно в съответствие с интересите на своите акционери.</p>
      <p>Акционерите изискват увеличение на печалбата всяко тримесечиe или полугодие, което насърчава бизнес лидерите, които имат едно наум за опциите си, да търсят начини за увеличаване на цената на акциите, а не да инвестират в дългосрочен план. Те продължават да говорят за това, че служителите са най-големият им актив и че клиентът е на първо място, но очите им са другаде.</p>
      <p>
        <b>Конкуренцията</b>
      </p>
      <p>Това може да извади от строя дори най-добронамерените бизнес лидери. Въпреки че Ричър казва, че не е сложно, да останеш в бизнеса е трудно. Други компании подбиват цените ти, а технологиите и методите на дистрибуция се променят. Richer Sounds успя да запази магазините си в условията на онлайн конкуренция.</p>
      <p>Компанията казва, че го е направила, като е набирала продавачи на базата на "естественото дружелюбие, а не на уменията за продажби при високо напрежение“, намирайки персонал, който е достатъчно ентусиазиран и сведущ относно продуктите, за да ги обясни на клиентите. Други бизнеси установяват, че това не е достатъчно, за да оцелеят. Или може би недостатъчно от тях са опитали.</p>
      <p>Целият анализ четете в <a href="https://www.investor.bg/"><b>Investor.bg</b></a></p>
    </article>
  </body>
</html>