<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/10/merkel-se-razgranichi-ot-frenskiia-prezident-za-nato.429144"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T16:19:00+00:00"/>
    <meta property="og:title" content="Меркел се разграничи от френския президент за НАТО"/>
    <meta property="og:description" content="Алиансът е централният стълб на отбраната ни, увери тя | Dnes.bg"/>
  </head>
  <body>
    <article>
      <h1>Меркел се разграничи от френския президент за НАТО</h1>
      <h2>Алиансът е централният стълб на отбраната ни, увери тя</h2>
      <address><time datetime="2019-11-10T16:19:00+00:00">10 Nov 2019, 16:19</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Германската канцлерка Ангела Меркел и външният й министър Хайко Маас отново се разграничиха от мнението на френския президент Еманюел Макрон, че НАТО е в състояние на мозъчна смърт, предаде Франс прес.</p>
      <p>"НАТО, Атлантическият алианс е централният стълб на отбраната ни", увери Меркел в седмичния си подкаст, посветен на 64-ата годишнина на германските въоръжени сили.</p>
      <p>"Става обаче все по-ясно, че ние европейците, страните членки на ЕС в НАТО, ще трябва да поемем повече отговорности в бъдеще", добави Меркел, която днес ще вечеря в Берлин заедно с Макрон и германския президент Франк-Валтер Щайнмайер.</p>
      <p>"Това означава, че трябва да подсилим ръководството на европейската част на НАТО. За целта имаме структурното сътрудничество в политиката на отбраната на ЕС (ПЕСКО)", заяви Меркел.</p>
      <p>Хайко Маас пък заяви в статия в седмичника "Шпигел": "Искаме и се нуждаем от НАТО."<br/> "Ще е грешка да допуснем НАТО да се раздроби. Без САЩ нито Германия, нито Европа са в състояние да се защитят ефикасно", написа Маас.</p>
      <p>В четвъртък Еманюел Макрон заяви, че НАТО е в състояние на мозъчна смърт и изтъкна липсата на координация със САЩ и военната намеса на натовската членка Турция в Северна Сирия.</p>
      <p>"Трябва да си изясним кои са стратегическите цели на НАТО", заяви френският президент.<br/>Ангела Меркел още тогава реагира с думите, че не споделя "радикалното" становище на Макрон. "Не смятам, че такова неуместно мнение е необходимо", каза тя. (БТА)<br/> </p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/08/v-mozychna-smyrt-li-e-nato-reakciite-v-evropa.428948"/>
        <a href="https://www.dnes.bg/notifikacii/2019/11/07/nato-e-v-mozychna-smyrt-oceni-emaniuel-makron.428877"/>
      </related>
    </article>
  </body>
</html>