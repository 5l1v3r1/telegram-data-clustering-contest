<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/thriler-sti-rodo-to-anexoflito-chreos-o-kaygas-kai-i-iroini-nees-anatrichiastikes-leptomereies-gia-to-agrio-foniko/"/>
    <meta property="og:site_name" content="europost.gr"/>
    <meta property="article:published_time" content="2019-11-10T16:25:20+00:00"/>
    <meta property="og:title" content="Θρίλερ στη Ρόδο: Το ανεξόφλητο χρέος, ο καυγάς και η ηρωίνη – Νέες ανατριχιαστικές λεπτομέρειες για το άγριο φονικό!"/>
    <meta property="og:description" content="Μετά τη δολοφονία ο κατηγορούμενος ομολόγησε ότι έκανε χρήση ηρωίνης και προσπάθησε να καλύψει τα ίχνη του. Ποινικές διώξεις για ανθρωποκτονία από πρόθεση τελεσθείσα σε ήρεμη ψυχική κατάσταση, παράνομη κατοχή κυνηγετικών όπλων, παράνομη κατοχή όπλων"/>
  </head>
  <body>
    <article>
      <h1>Θρίλερ στη Ρόδο: Το ανεξόφλητο χρέος, ο καυγάς και η ηρωίνη – Νέες ανατριχιαστικές λεπτομέρειες για το άγριο φονικό!</h1>
      <address>
        <time datetime="2019-11-10T16:25:20+00:00">10 Nov 2019, 16:25</time>
      </address>
      <p>Μετά τη δολοφονία ο κατηγορούμενος ομολόγησε ότι έκανε χρήση ηρωίνης και προσπάθησε να καλύψει τα ίχνη του.</p>
      <p>Ποινικές διώξεις για ανθρωποκτονία από πρόθεση τελεσθείσα σε ήρεμη ψυχική κατάσταση, παράνομη κατοχή κυνηγετικών όπλων, παράνομη κατοχή όπλων και πυρομαχικών, παράνομη οπλοφορία και οπλοχρησία και χρήση ναρκωτικών ουσιών (ηρωίνη) άσκησε το βράδυ της Παρασκευής η Εισαγγελέας Υπηρεσίας στον 46χρονο που κατηγορείται για τη δολοφονία του 43χρονου στη Ρόδο.</p>
      <p>Οι δύο καταθέσεις της συζύγου του θύματος<br/>Στις 7 Νοεμβρίου 2019 το απόγευμα δηλώθηκε στο αστυνομικό τμήμα της Ιαλυσού από την 42χρονη σύζυγο του θύματος, η εξαφάνισή του.</p>
      <p>Η γυναίκα ανέφερε ότι ο 43χρονος σύζυγός της (ιδιοκτήτης καταστήματος υγειονομικού ενδιαφέροντος στην Κρητηνία) το απόγευμα της 6ης Νοεμβρίου έφυγε από το σπίτι τους με το αυτοκίνητό του, με προορισμό τον Εμπωνα για να συναντηθεί με τον κατηγορούμενο προκειμένου να διευθετήσουν οικονομικής φύσεως διαφορά μεταξύ τους και συγκεκριμένα για να δώσει ο 46χρονος στον σύζυγό της 450 ευρώ περίπου που του όφειλε.</p>
      <p>Έκτοτε, όπως είπε, ο σύζυγός της δεν επέστρεψε και δεν είχε επικοινωνήσει μαζί της ή με άλλους συγγενείς του, ενώ το κινητό του τηλέφωνο ήταν απενεργοποιημένο.</p>
      <p>Το ραντεβού των δύο ανδρών ήταν αρχικά προγραμματισμένο για τις 3/11 αλλά είχε αναβληθεί<br/>καθώς ο 46χρονος δεν είχε λεφτά. Σύμφωνα με την πρώτη κατάθεση της γυναίκας του θύματος, τα χρήματα αφορούσαν σε πώληση λιαστής ντομάτας στην καντίνα του κατηγορούμενου αλλά και σταφυλιού. Η σύζυγος του θύματος έχει καταθέσει εξάλλου ότι ήταν αντίθετη στην πώληση των προϊόντων στον 46χρονο διότι είχε ακούσει ότι δεν ήταν συνεπής στις υποχρεώσεις του.</p>
      <p>Η 42χρονη είπε στους αστυνομικούς ότι ο σύζυγός της πάσχει από σκλήρυνση κατά πλάκας και ανησυχούσε και για το ό,τι δεν είχε πάρει την αγωγή του, ενώ τόνισε ότι όταν είχε φύγει από το σπίτι τους είχε μαζί του περίπου 800 ευρώ.</p>
      <p>Σε δεύτερη κατάθεσή της, την 8η Νοεμβρίου 2019, ανέφερε ότι ο σύζυγός της ήταν χρήστης ηρωίνης και ναρκωτικών χαπιών, τα οποία έπαιρνε με ιατρική συνταγή και ότι είχε ξεκινήσει την χρήση όταν διαγνώστηκε η ασθένειά του.</p>
      <p>Από τις αρχές της τουριστικής σεζόν του 2019 είχε αρχίσει να συναναστρέφεται με τον κατηγορούμενο και πέραν από τις εμπορικές συναλλαγές που είχαν, είχε καταλάβει ότι είχε συναλλαγές μαζί του με ναρκωτικά και συγκεκριμένα ότι του έδινε μικροποσότητες ηρωίνης από τα 10 γραμμάρια που αγόραζε ο ίδιος από άγνωστο σ’ αυτήν άτομο.</p>
      <p>Ο 46χρονος τούς χρωστούσε περίπου 150 ευρώ, όπως είπε από το σταφύλι που του είχε πωλήσει και περίπου 300 ευρώ από ηρωίνη. Μάλιστα, όπως είπε, τρεις μέρες νωρίτερα σε ραντεβού που είχαν, ο 46χρονος είχε πάει κρατώντας καραμπίνα και είχε πει στον άντρα της ότι το όπλο ήταν άδειο.</p>
      <p>Μάλιστα τόνισε η ίδια αλλά κι άλλοι συγγενείς της, ότι ο 46χρονος είχε κάνει γνωστό στο χωριό ότι θα έκανε κακό στο θύμα.</p>
      <p>Σημειώνεται ότι από έρευνα στο σπίτι του θύματος βρέθηκαν μικροποσότητα κάνναβης, μια ζυγαριά και χάπια.</p>
      <p>Η έρευνα στο σπίτι του κατηγορούμενου<br/>Στις 7 Νοεμβρίου το βράδυ οι αστυνομικοί με βάση τα όσα είχε καταθέσει η σύζυγος του θύματος, πήγαν στον Εμπωνα και αναζήτησαν τον 46χρονο αφού ήταν το τελευταίο άτομο το οποίο τον είχε συναντήσει.</p>
      <p>Παρουσία δικαστικού λειτουργού πραγματοποίησαν έρευνα στο σπίτι του και βρήκαν μια καραμπίνα 12 cal, ένα μονόκαννο φλόμπερ, δύο αστεράκια νίτζα, ένα πτυσσόμενο γκλοπ, ένα κουτί με 25 φυσίγγια 12 cal, ένα δεύτερο κουτί με 16 φυσίγγια 12 cal, ένα φυσίγγιο διαμετρήματος ν.8.</p>
      <figure>
        <img src="https://europost.gr/wp-content/uploads/2019/11/rodos_eglhma3-300x210.gif"/>
      </figure>
      <p>Η ομολογία για το άγριο έγκλημα<br/>Ο 46χρονος προσήχθη στην Υποδιεύθυνση Ασφαλείας Ρόδου και συνελήφθη, ενώ ακολούθησε προανάκριση από την οποία προέκυψαν τα εξής:</p>
      <p>Την Τετάρτη (06.11) το πρωί οι δύο άντρες έκλεισαν ραντεβού για το απόγευμα της ίδιας μέρας προκειμένου ο κατηγορούμενος να προμηθευτεί ηρωίνη από το θύμα. Συναντήθηκαν σε ερημική δασική περιοχή ανάμεσα σε Σιάννα και Κρητηνία. Εκεί ο κατηγορούμενος περίμενε πεζός πάνω στον δρόμο το θύμα, έχοντας μαζί του την καραμπίνα του και φορώντας μία ζώνη-γιλέκο με σφαίρες.</p>
      <p>Αφού εμφανίστηκε το θύμα στο σημείο με το όχημά του, επιβιβάστηκε σε αυτό και πήγαν σε πιο απόμερη τοποθεσία η οποία βρίσκεται σε απόσταση περίπου ενός χιλιομέτρου από το παραπάνω σημείο και συγκεκριμένα στο 3ο χιλιόμετρο της επαρχιακής οδού Εμπωνας – Σιαννών σε αδιέξοδο αγροτικό χωματόδρομο και σε απόσταση 200 μέτρων από την επαρχιακή οδό.</p>
      <p>Εκεί ο κατηγορούμενος κατέβηκε από το όχημα, ενώ το θύμα έμεινε μέσα στην θέση του οδηγού.</p>
      <p>Μετά από σύντομη συζήτηση οι δύο άντρες λογομάχησαν για την αγοραπωλησία των ναρκωτικών και ο κατηγορούμενος πυροβόλησε μία φορά στην κοιλιακή χώρα το θύμα το οποίο, έχοντας τις αισθήσεις του, προσπάθησε να διαφύγει με το όχημά του, όμως ο κατηγορούμενος άνοιξε την πόρτα του οδηγού και τον πυροβόλησε τουλάχιστον δύο φορές στο λαιμό και στο πρόσωπο τραυματίζοντας τον θανάσιμα.</p>
      <p>Στη συνέχεια αφού διαπίστωσε πως το θύμα ήταν νεκρό ερεύνησε το αυτοκίνητό του, βρήκε μικρή ποσότητα ηρωίνης στο λεβιέ ταχυτήτων και την έκανε χρήση επιτόπου.</p>
      <p>Μετά περισυνέλεξε από το σημείο τρεις από τους κάλυκες, δύο κινητά τηλέφωνα του θύματος και περπάτησε μέχρι το αρχικό σημείο συνάντησης όπου, αφού έσπασε τα κινητά τηλέφωνα του θύματος, τα έκρυψε σε θάμνους.</p>
      <p>Στη συνέχεια περπάτησε σε δύσβατη, ορεινή και θαμνώδη περιοχή και σε ένα χωράφι που βρίσκεται δύο χιλιόμετρα μετά το χωριό έκρυψε σε δύο διαφορετικούς θάμνους το γιλέκο με τις σφαίρες και την καραμπίνα που είχε χρησιμοποιήσει.</p>
      <p>Ο κατηγορούμενος οδήγησε τους αστυνομικούς στα συγκεκριμένα σημεία όπου βρήκαν το όπλο, τους κάλυκες και δύο κινητά τηλέφωνα του θύματος, που είχε σπάσει ο δράστης.</p>
      <p>Είχε κάνει φυλακή για ναρκωτικά<br/>Ο κατηγορούμενος αφού ομολόγησε το έγκλημα κατέθεσε ότι έχει μείνει στις φυλακές για δυόμιση έτη για υπόθεση ναρκωτικών, ενώ τους τελευταίους 6 μήνες κάνει χρήση ηρωίνης και καταναλώνει δύο γραμμάρια την ημέρα, υποστηρίζοντας ότι τα αγόρασε έναντι 50 ευρώ το γραμμάριο από το θύμα. Ισχυρίστηκε μάλιστα ότι του έχει δώσει πάνω από 20.000 ευρώ για ναρκωτικά.</p>
      <p>Ισχυρίστηκε ότι τον τελευταίο καιρό η ηρωίνη που του έδινε ήταν διαφορετική, του προκαλούσε θυμό και κακία και είχε νεύρα, ενώ μύριζε βενζίνη.</p>
      <p>Την 4η Νοεμβρίου 2019, όπως είπε, του είχε δώσει 150 ευρώ για ηρωίνη και εκείνος τον προμήθευσε μόνο με 200 mg ενώ όταν διαμαρτυρήθηκε του απάντησε ότι θα του έδινε κι άλλη ποσότητα την επόμενη μέρα.</p>
      <p>Την επόμενη ημέρα ένιωθε στερητικά σύνδρομα και την 6η Νοεμβρίου 2019 επειδή δεν άντεχε, τον πήρε τηλέφωνο και έδωσαν ραντεβού για να του δώσει ηρωίνη.</p>
      <p>Στο ραντεβού, όπως ισχυρίστηκε, πήγε με το ποδήλατό του και το θύμα άργησε μισή ώρα.</p>
      <p>Έκρυψε, όπως είπε, το ποδήλατο και τον περίμενε στον δρόμο και είχε μαζί του το όπλο και το γιλέκο με τις σφαίρες που το κουβαλούσε πάντα μαζί του γιατί είναι ερημιά και είναι κυνηγός μήπως και βρεί καμία μπεκάτσα!</p>
      <p>Το θύμα δεν ήθελε, όπως είπε, να του δώσει ηρωίνη χωρίς να του καταβάλει χρήματα και τον έβρισε θέλοντας να φύγει και εκείνος σε κατάσταση παροξυσμού από την εξάρτηση και είπε να τον πυροβολήσει για να του κόψει την φόρα… «γιατί ήταν σαν πέρδικα που φεύγει»!</p>
      <p>Αφού τον σκότωσε, πυροβολώντας τον ξανά όταν πήγε να φύγει από το αυτοκίνητο πήρε την ηρωίνη και την ήπιε αμέσως.</p>
      <p>Αφού ξεφορτώθηκε το όπλο, τις σφαίρες και τα κινητά πήγε στο σπίτι του, έκανε ντουζ και ξυρίστηκε και πέταξε τα ρούχα του γιατί είχαν αίματα.</p>
      <p>Ο κατηγορούμενος θα απολογηθεί αύριο το πρωί ενώπιον της τακτικής Ανακρίτριας Ρόδου.</p>
      <p>Πηγή: dimokratiki</p>
    </article>
  </body>
</html>