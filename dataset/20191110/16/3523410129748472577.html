<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639261/%D9%87%D8%AF%D9%81-%D9%81%D8%AA%D9%86%D9%87-%DB%8C-%D8%AC%D8%AF%DB%8C%D8%AF-%D8%A2%D9%85%D8%B1%DB%8C%DA%A9%D8%A7-%D8%A8%DB%8C-%D8%AB%D8%A8%D8%A7%D8%AA%DB%8C-%D9%85%D9%86%D8%B7%D9%82%D9%87-%D8%A8%D9%87-%D9%86%D9%81%D8%B9-%D8%B5%D9%87%DB%8C%D9%88%D9%86%DB%8C%D8%B3%D8%AA-%D9%87%D8%A7-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T16:00:00+00:00"/>
    <meta property="og:title" content="هدف فتنه ی جدید آمریکا بی ثباتی منطقه به نفع صهیونیست ها است"/>
    <meta property="og:description" content="رئیس گروه دوستی پارلمانی ایران و فلسطین در مجلس شورای اسلامی گفت:هدف فتنه ی جدید آمریکا بی ثباتی منطقه به نفع صهیونیست ها است."/>
  </head>
  <body>
    <article>
      <h1>
        <a href="https://www.bultannews.com/fa/news/639261/%D9%87%D8%AF%D9%81-%D9%81%D8%AA%D9%86%D9%87-%DB%8C-%D8%AC%D8%AF%DB%8C%D8%AF-%D8%A2%D9%85%D8%B1%DB%8C%DA%A9%D8%A7-%D8%A8%DB%8C-%D8%AB%D8%A8%D8%A7%D8%AA%DB%8C-%D9%85%D9%86%D8%B7%D9%82%D9%87-%D8%A8%D9%87-%D9%86%D9%81%D8%B9-%D8%B5%D9%87%DB%8C%D9%88%D9%86%DB%8C%D8%B3%D8%AA-%D9%87%D8%A7-%D8%A7%D8%B3%D8%AA">هدف فتنه ی جدید آمریکا بی ثباتی منطقه به نفع صهیونیست ها است</a>
      </h1>
      <h2>رئیس گروه دوستی پارلمانی ایران و فلسطین در مجلس شورای اسلامی گفت:هدف فتنه ی جدید آمریکا بی ثباتی منطقه به نفع صهیونیست ها است.</h2>
      <address><time datetime="2019-11-10T16:00:00+00:00">10 Nov 2019, 16:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، امیر خجسته با اشاره به نا آرامی های اخیر در کشور عراق ضمن تاکید بر لزوم هوشیاری تمامی عناصر سیاسی فعال در منطقه در مقابل توطئه های آمریکا گفت:<b>سرویس های جاسوسی آمریکا</b> و رژیم صهیونیستی پس از شکست های متعدد میدانی <b>ارتش صهونیستی</b> و شکست های سیاسی این رژیم در عدم موفقیت در تثبیت سیاست داخلی شان به فکر سوءاستفاده از مطالبات مردمی برخی از کشور های منطقه هستند و در این خصوص با استفاده از پروپاگاندای رسانه ای متعلق به امارات و سعودی به دنبال دخیل جلوه دادن جمهوری اسلامی ایران در امور داخلی این کشور ها هستند.</p>
      <p>وی با بیان این که در کشور عراق سیستم های مالی و بسیاری از فعالیت های اقتصادی آن تحت نظارت آمریکایی ها است ادامه داد: اگر فساد نیز رایج است در همین سیستم برقرار است. در حوزه ی تامین انرژی شرکت هایی از آلمان، امریکا و دیگر کشور های اروپایی در این کشور فعال هستند و بایستی در این خصوص برای مردم منطقه شفاف سازی صورت پذیرد.</p>
      <p>رئیس گروه دوستی پارلمانی ایران و فلسطین در مجلس شورای اسلامی، وحدت مسلمانان در مقابل نظام سلطه را راه حل نهایی برای برون رفت از مشکلات موجود در منطقه خواند و گفت: اروپایی ها علی رغم برخورداری از تنوع فرهنگی و زبانی، راه حل مشکلات خود را در اتحاد یکپارچه یافتند و این مسئله در سال های اولیه شکل گیری امریکا نیز انجام شد اما دشمنان ایدئولوژِی استکبار ستیز اسلام هر روز فتنه ی و اختلافی جدید را در دامن مسلمانان انداختند و البته این مسئله در قرن اخیر و پس از تولد رژیم صهیونیستی فرزند نامشروع استکبار جهانی در منطقه، تشدید نیز شده است.</p>
      <p>وی با بیان این که مرکز فتنه افروزی های اخیر در سرزمین های اشغالی است افزود: این امر با هدف پوشش شکست صهیونیست ها در تثبیت سیاست داخلی این رژیم صورت می گیرد.</p>
      <p>خجسته حضور و وجود آیت الله سیستانی را برای مردم عراق و جهان اسلام یک نعمت مبارک و بزرگ توصیف کرد و گفت: ایشان همواره در مقاطع مختلف زمانی با اتخاذ مواضع روشن نقش مهمی در حل مشکلات و خنثی سازی توطئه های شوم دشمنان اسلام داشته است.</p>
      <p>وی با اشاره به فتوای آیت الله سیستانی مبنی بر تشکیل بسیج مردمی در عراق برای مقابله به گروه تروریستی داعش خاطر نشان کرد: ایشان در حساس ترین مسایل کشور عراق به خصوص در زمان وقوع حمله ی داعش با فتوای تشکیل بسیج مردمی نقش مهمی در مقابله با این توطئه ی خطرناک جبهه ی عبری سعودی ایفا کردند واکنون نیز لازم است مواضع جمهوری اسلامی ایران در مورد حوادث عراق هماهنگ با مواضع آیت الله سیستانی و در راه شکست توطئه های خارجی و نفاق انگیزی قرار گیرد.</p>
      <p> </p>
      <p>منبع:خانه ملت</p>
    </article>
  </body>
</html>