<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/10/djokovicev-rutinski-start-u-londonu-italijan-za-zagrevanje/"/>
    <meta property="og:site_name" content="Sportska centrala"/>
    <meta property="article:published_time" content="2019-11-10T16:21:38+00:00"/>
    <meta property="og:title" content="Đokovićev rutinski start u Londonu, Italijan za zagrevanje"/>
    <meta property="og:description" content="Novak Đoković – Mateo Beretini 2:0(6:2, 6:1) Novak Đoković je na početku završnog Mastersa u Londonu, lakše nego što se očekivalo, savladao Italijana Matea Beretinija sa 2:0(6:2, 6:1) posle samo nešto više od sat vremena igre. Bio je to, verovali ili ne, prvi međusobni okršaj ove dvojice tenisera i to na Mastersu osmorice najboljih u […]"/>
  </head>
  <body>
    <article>
      <h1>Đokovićev rutinski start u Londonu, Italijan za zagrevanje</h1>
      <address><time datetime="2019-11-10T16:21:38+00:00">10 Nov 2019, 16:21</time> by <a rel="author">Darko</a></address>
      <p><b>Novak Đoković – Mateo Beretini 2:0</b>(6:2, 6:1)</p>
      <p>Novak Đoković je na početku završnog Mastersa u Londonu, lakše nego što se očekivalo, savladao Italijana Matea Beretinija sa 2:0(6:2, 6:1) posle samo nešto više od sat vremena igre.</p>
      <p>Bio je to, verovali ili ne, prvi međusobni okršaj ove dvojice tenisera i to na Mastersu osmorice najboljih u 2019. godini. Beretini je odigrao odličnu sezonu i u London je došao kao osmi teniser sveta, dok je Đoković, zbog gubitka bodova sa prošlogodišnjeg završnog Mastersa, morao da preda prvu poziciju Rafaelu Nadalu, posle 52 uzastopne nedelje provedene na vrhu.</p>
      <p>U svom jubilarnom 40. meču na turniru najboljih, Đoković je odigrao odlično, taman onoliko koliko mu je trebalo da upiše prvu pobedu i osvoji 200 ATP poena. Beretini, inače debitant u Londonu, uspevao je zahvaljujući dobrom servisu i dosta brzoj podlozi, da dobije svoja prva dva servis gema, ali je u šestom gemu Đoković došao do dve vezane brejk šanse. Prvu nije iskoristio, poslao je forhend u mrežu, ali je kod druge Italijan napravio ogromnu grešku i jedan relativno lak forhend, sa sredine terena, zakucao u mrežu. Više nije bilo dileme kome će pripasti prvi set, mada je Beretini malo pretio u narednom servis gemu Srbina, došao je do 15:30, ali je to i bio njegov poslednji poen u prvom delu igre. Naredni, osmi gem, kada je servirao Italijan, Đoković je osvojio bez izgubljenog poena i dobio prvi seta sa 6:2, posle tačno pola sata igre.</p>
      <p>Bilo je jasno da će se Beretini teško vratiti u ovaj meč. Đoković je prvi servirao, poveo sa 1:0, a onda realizovao prvu brejk loptu u narednom gemu. Nije mnogo vreman prošlo, a bilo je 4:0. Prvu brejk loptu u četvrtom gemu Beretini je spasio as servisom, ali kod naredne nije imao šansi. Čvrsto stisnuta pesnica Novaka Đokovića nagovestila je skori kraj meča.</p>
      <p>“Žutu minutu“ Đoković je imao u sledećem gemu, u kome je rivalu dozvolio, ne samo prvu brejk šansu, već i brejk. Bila je to kratka radost italijanskog tenisera, pošto je već u narednom gemu usledio novi brejk, pa je Đoković servirao za pobedu. Učiio je to na pravi način i stigao do prvog trijumfa u grupi.</p>
      <p>U drugom meču ove grupe od 21 čas igraju Rodžer Federer i Dominik Tim.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/10/live-novak-djokovic-mateo-beretini/"/>
        <a href="https://www.sportskacentrala.com/2019/11/09/djokovic-rafa-je-u-boljoj-poziciji-od-mene/"/>
        <a href="https://www.sportskacentrala.com/2019/11/05/obavljen-zreb-za-atp-finale-novak-u-grupi-sa-federerom/"/>
        <a href="https://www.sportskacentrala.com/2019/11/04/novi-svetski-poredak-nadal-i-zvanicno-smenio-djokovica/"/>
        <a href="https://www.sportskacentrala.com/2019/11/03/djokovic-samouveren-evo-sta-je-potrebno-da-srbin-bude-prvi-na-kraju-godine/"/>
        <a href="https://www.sportskacentrala.com/2019/11/03/djokovic-po-peti-put-najbolji-u-pariskom-bersiju/"/>
        <a href="https://www.sportskacentrala.com/2019/11/03/live-novak-djokovic-denis-sapovalov-2/"/>
        <a href="https://www.sportskacentrala.com/2019/11/02/balkanski-tango-pripao-srbinu-djokovic-u-finalu-pariza/"/>
        <a href="https://www.sportskacentrala.com/2019/11/02/live-novak-djokovic-grigor-dimitrov-2/"/>
      </related>
    </article>
  </body>
</html>