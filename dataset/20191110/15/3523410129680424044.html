<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639257/%DA%86%D8%B1%D8%A7-%D8%B1%D9%88%D8%AD%D8%A7%D9%86%DB%8C-%D8%A7%D9%85%D8%B1%D9%88%D8%B2-%D8%A7%D8%B2-%DA%A9%D9%88%D8%B1%D9%87-%D8%AF%D8%B1-%D8%B1%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T15:50:00+00:00"/>
    <meta property="og:title" content="چرا روحانی امروز از کوره در رفت؟!"/>
    <meta property="og:description" content="چرا روحانی در دو سال پایانی دولت و در حالی که برخی دادگاه‌های مفاسد اقتصادی به نتیجه رسیده است، به یاد افشاگری افتاده است؟ آیا پیشتر روحانی از این موارد و جزئیات خبر نداشت؟ چه شده است که وی به شیوه احمدی‌نژاد روی آورده است؟"/>
  </head>
  <body>
    <article>
      <h1>
        <a href="https://www.bultannews.com/fa/news/639257/%DA%86%D8%B1%D8%A7-%D8%B1%D9%88%D8%AD%D8%A7%D9%86%DB%8C-%D8%A7%D9%85%D8%B1%D9%88%D8%B2-%D8%A7%D8%B2-%DA%A9%D9%88%D8%B1%D9%87-%D8%AF%D8%B1-%D8%B1%D9%81%D8%AA">چرا روحانی امروز از کوره در رفت؟!</a>
      </h1>
      <h2>چرا روحانی در دو سال پایانی دولت و در حالی که برخی دادگاه‌های مفاسد اقتصادی به نتیجه رسیده است، به یاد افشاگری افتاده است؟ آیا پیشتر روحانی از این موارد و جزئیات خبر نداشت؟ چه شده است که وی به شیوه احمدی‌نژاد روی آورده است؟</h2>
      <address><time datetime="2019-11-10T15:50:00+00:00">10 Nov 2019, 15:50</time> by <a rel="author">بولتن نیوز | bultannews.com</a></address>
      <p><b>گروه سیاسی</b>: دو سال تا پایان دولت دوم <b>روحانی</b> زمان باقی مانده است اما او امروز در قامت کاندیدای ریاست جمهوری و به شیوه‌ای کاملا <b>احمدی‌نژاد</b>ی سخن گفت.</p>
      <p> </p>
      <p> </p>
      <p>به گزارش <a href="https://www.bultannews.com/">بولتن نیوز </a>به نقل از روزنامه فرهیختگان، محمود احمدی‌نژاد نیز در پایان دولت دوم خود و زمانیکه قوه قضائیه عزم خود را برای برخورد با برخی مفاسد اقتصادی نظیر محمدرضا رحیمی و یا سعید مرتضوی جزم کرده بود این چنین بر می‌آشفت و هر روز بگم بگمی علیه قوه‌قضائیه براه می‌انداخت که واضح‌ترین شکل آن در ماجرای یکشنبه سیاه مجلس و پخش فایل صوتی از فاضل لاریجانی رخ داد!</p>
      <p>احمدی‌نژاد کابینه خود را خط قرمزی دانسته بود که کسی سراغ آن نیاید! در روزهای اخیر نیز روحانی در موقعیت مشابهی قرار دارد.</p>
      <p>حسین فریدون برادر وی به اتهاماتی راهی زندان شده است و برخی چهره‌هایی که نزدیک به دولت یا وزرای وی محسوب می‌شوند یا از دادگاه حکم گرفته و یا در انتظار صدور حکم هستند.</p>
      <p>البته برخوردهای قوه قضائیه محدود به این موارد نبوده و بنظر می‌رسد مبارزه جدید آغاز شده علیه فساد جناحی نیست چه اینکه برخی برخوردها و دستگیری‌ها از درون قوه‌قضائیه نیز بوده است. طبری و بیژن قاسم‌زاده از جمله این موارد است.</p>
      <p>با این حال روحانی در سخنان امروز خود در یزد از اعداد و ارقام میلیاردی (مطرح شده در پرونده بابک زنجانی) یاد کرد و خواستار برخورد قوه قضائیه با آن شد.</p>
      <p>اما این آشفتگی امروز روحانی و فارغ از اینکه قوه قضائیه می‌بایست به موارد ذکر شده با جدیت برخورد کند، چند پیام آشکار دارد.</p>
      <p>چرا روحانی در دو سال پایانی دولت و در حالی که برخی دادگاه‌های مفاسد اقتصادی به نتیجه رسیده است، به یاد افشاگری افتاده است؟ آیا پیشتر روحانی از این موارد و جزئیات خبر نداشت؟ چه شده است که وی به شیوه احمدی‌نژاد روی آورده در حالی که بارها منتقد این شیوه و منش بوده اکنون به همان ورطه گرفتار شده است؟</p>
      <p>چرا در شش سال گذشته روحانی سکوت کرده است؟ آیا آشفتگی امروز روحانی و براه انداختن بگم بگم، این پیام را مخابره نمی‌کند که مسئله او نیز مانند احمدی‌نژاد، برخورد با فساد است؟!</p>
    </article>
  </body>
</html>