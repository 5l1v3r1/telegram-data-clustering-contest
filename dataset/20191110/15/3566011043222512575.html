<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546081.html/%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4-%D8%A8%D8%A7%D8%B2%DB%8C%DA%86%D9%87-%D8%B3%D9%84%D8%A7%DB%8C%D9%82-%D8%B3%DB%8C%D8%A7%D8%B3%DB%8C-%D8%B9%D8%AF%D9%87-%D8%A7%DB%8C-%D8%AE%D8%A7%D8%B5--%D9%85%D8%AD%D8%AA%D9%88%D8%A7%DB%8C-%DA%A9%D8%AA%D8%A7%D8%A8-%D9%87%D8%A7%DB%8C-%D8%A2%D9%85%D9%88%D8%B2%D8%B4%DB%8C-%D8%A7%D8%B2-%D8%A7%D8%B5%D9%88%D9%84-%D8%A7%D9%86%D9%82%D9%84%D8%A7%D8%A8-%D9%81%D8%A7%D8%B5%D9%84%D9%87-%DA%AF%D8%B1%D9%81%D8%AA%D9%87-%D8%A7%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T15:57:00+00:00"/>
    <meta property="og:title" content="آموزش و پرورش بازیچه سلایق سیاسی عده‌ای خاص/ محتوای کتاب‌های آموزشی از اصول انقلاب فاصله گرفته‌اند"/>
    <meta property="og:description" content="علی سلیمی گفت: آموزش و پرورش همواره تحت تاثیر جریان‌های سیاسی و سلایق سیاسی عده‌ای خاص بوده است از این رو امروز شاهد آنیم که محتوای کتاب‌های درسی از ارزش‌های انقلاب فاصله گرفته است."/>
  </head>
  <body>
    <article>
      <h1>آموزش و پرورش بازیچه سلایق سیاسی عده‌ای خاص/ محتوای کتاب‌های آموزشی از اصول انقلاب فاصله گرفته‌اند</h1>
      <h2>کارشناس مسائل آموزشی مطرح کرد</h2>
      <address>
        <time datetime="2019-11-10T15:57:00+00:00">10 Nov 2019, 15:57</time>
      </address>
      <p>علی سلیمی گفت: آموزش و پرورش همواره تحت تاثیر جریان‌های سیاسی و سلایق سیاسی عده‌ای خاص بوده است از این رو امروز شاهد آنیم که محتوای کتاب‌های درسی از ارزش‌های انقلاب فاصله گرفته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی سلیمی، کارشناس مسائل آموزشی در گفت‌وگو با <a href="http://sobhtoos.ir/">صبح توس</a> اظهار کرد: چند روز گذشته مقام معظم رهبری در جمع دانش آموزان و دانشجویان سخنرانی داشتند که ایشان در خصوص عدم پرداخت کتاب‌های درسی به موضوع تسخیر لانه جاسوسی و نشان ندادن خباثت‌های آمریکا در سیستم آموزش و پرورش انتقاد بجا و درستی داشتند، لذا مسئولان امر باید هر چه سریع‌تر به این موضوع ورود پیدا کنند.</p>
      <p>وی با اشاره به اینکه پرداختن به اصول ارزشی و پایه‌های اصلی انقلاب آرام‌آرام در حال کمرنگ شدن است، افزود: نسل جوان باید با موضوعات و دلایل انقلاب به طور صحیح آشنا شوند و بدانند که در زمان پهلوی چه اتفاقاتی افتاده بود و در لانه جاسوسی چه مدارکی به دست آمده است که البته در کتاب‌های تاریخی اشاراتی شده اما کافی نیست و باید این محتوای آموزشی وارد دوره ابتدایی نیز شود.</p>
      <p>کارشناس مسائل آموزشی ادامه داد: متأسفانه آموزش و پرورش همواره تحت تاثیر جریان‌های سیاسی و سلایق سیاسی عده‌ای خاص بوده است از این رو امروز شاهد آنیم که محتوای کتاب‌های درسی از ارزش‌های انقلاب فاصله گرفته است.</p>
      <p>سلیمی با تأکید بر اینکه مؤلفین کتاب‌های درسی باید پالایش شوند، گفت: افراد کارشناسی که بازمانده دوران جبهه و جنگ هستند باید بتوانند بر محتوای کتاب‌های درسی نظارت داشته باشند تا ارزش‌های انقلاب که نیاز است در کتاب‌های درسی آورده شود، گنجانده شود.</p>
      <p>وی یادآور شد: باید یک کارگروهی متشکل از حقوق‌دان‌ها، روانشناسان، جامعه شناسان، فرهنگیان بازنشسته، نمایندگان حوزه علمیه، بازماندگان جبهه و جنگ و اساتید دانشگاه بر محتوای کتاب‌های درسی نظارت داشته باشند، در غیر این صورت شاهد آنیم که به خاطر سلایق سیاسی برخی جناح‌ها، محتوای کتاب‌های آموزشی از اصول انقلاب فاصله می‌گیرد.</p>
      <p>کارشناس مسائل آموزشی با بیان اینکه ایرانیان در دوران پهلوی در مقابل آمریکایی‌ها ارزشی نداشتند، افزود: متأسفانه این خباثت‌ها و ظلم‌هایی که آمریکایی‌ها در حق ما ایرانیان کردند و ماهیت واقعی آمریکا و رژیم پهلوی برای نسل جوان بازگو نشده است و آن‌ها با چهره واقعی آمریکا آشنا نشده‌اند.</p>
      <p>سلیمی خاطر نشان کرد: امروز شاهد آنیم که بسیاری از علوم انسانی و تربیتی که در مدارس و دانشگاه‌های ما تدریس می‌شود برگرفته از علوم غربی است، این در حالی است که نظریات و اقدامات بسیار خوبی از طرف دانشمندان و نظریه پردازان مسلمان نیز انجام‌شده است لذا باید در آموزش علوم انسانی نیز تلفیقی از علوم انسانی و تربیتی اسلامی باشد.</p>
      <p>وی ادامه داد: مسائل تربیتی را باید با آموزه‌های دینی تلفیق کنیم در این حالت است که می‌توانیم شاهد تربیت صحیح نسل جوانمان باشیم در غیر این صورت شاهد دور شدند نسل جوان از این آموزه‌ها خواهیم بود.</p>
      <p>انتهای پیام/</p>
    </article>
  </body>
</html>