<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140554/%D8%A7%D8%AF%D8%B9%D8%A7%DB%8C-%D8%B1%D9%88%D8%AD%D8%A7%D9%86%DB%8C-%D8%A8%D9%87-%D8%B9%D8%AF%D9%85-%D9%85%D9%81%D9%82%D9%88%D8%AF-%D8%B4%D8%AF%D9%86-%D8%AD%D8%AA%DB%8C-%DB%8C%DA%A9-%D8%B1%DB%8C%D8%A7%D9%84-%D9%88-%D8%AF%D8%B1%D8%AE%D9%88%D8%A7%D8%B3%D8%AA-%D8%A7%D8%B2-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87"/>
    <meta property="og:site_name" content="boursepress.ir"/>
    <meta property="article:published_time" content="2019-11-10T15:00:00+00:00"/>
    <meta property="og:title" content="ادعای روحانی به عدم مفقود شدن حتی یک ریال و درخواست از قوه قضاییه"/>
    <meta property="og:description" content="رییس جمهور با اشاره به اعتراضات جمعیت حاضر در استان یزد از قوه قضاییه ، رییس بانک مرکزی و وزیر نفت درباره پرونده های فساد میلیارد دلاری توضیح خواست و گفت: در این دولت یک ریال و یک دلار گم نخواهد شد."/>
  </head>
  <body>
    <article>
      <h1>ادعای روحانی به عدم مفقود شدن حتی یک ریال و درخواست از قوه قضاییه</h1>
      <address>
        <time datetime="2019-11-10T15:00:00+00:00">10 Nov 2019, 15:00</time>
      </address>
      <p>
        <i>رییس جمهور با اشاره به اعتراضات جمعیت حاضر در استان یزد از قوه قضاییه ، رییس بانک مرکزی و وزیر نفت درباره پرونده های فساد میلیارد دلاری توضیح خواست و گفت: در این دولت یک ریال و یک دلار گم نخواهد شد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a> به نقل از فارس، حسن روحانی که صبح امروز به همراه تعدادی از وزرا و معاونین به استان یزد سفر کرده با حضور در میدان امیر چخماق این شهر با اشاره به اعتراضاتی که در جمعیت حاضر به وی شد، اعلام کرد: صدای مردم صدای این چند نفر جوان نیست. اختلاف و فاصله خواست آمریکا است. نگذاریم خواست آمریکا از حنجره عده ای معدود بلند شود گرچه آن عده بسیار کم و محدودند اما آن گروه کم و کوچک را هم به اسلام، وحدت و پیامبر دعوت می کنیم.</p>
      <p>در طول یک سال گذشته در برابر فشار بیگانگان ایستادگی کردیم و روزهای سختی بر مردم گذشت. فشار اقتصادی فراوان بود، مردم روزهای مشکلی را از لحاظ اقتصادی داشتند اما ایستادگی، وحدت و تلاش پیگیر مردم بود که ما را به نقطه‌ای رسانده که آمریکا مایوس شده است.</p>
      <p>
        <b>آمار و ارقام اقتصادی سخن می گوید</b>
      </p>
      <p>آمار و ارقام اقتصادی می گوید از اردیبهشت سال جاری هر ماه شرایط بهتر شده و این روند در ماه های گذشته همچنان پیش رو بوده است. علی رغم فشار دشمن می‌توان از اردیبهشت تا مهر ماه فشار تورم را کنترل کرد و آمار بانک مرکزی می‌گوید تورم اردیبهشت ۳ درصد، خرداد ۲.۳ درصد، تیر ۲.۲ درصد و مرداد و شهریور هم ۸ دهم درصد است.</p>
      <p>دولت در سه لایحه راه های مبارزه با فساد را روشن کرده و دو لایحه را به مجلس تقدیم کرده است. مهمترین مسئله برای مبارزه با فساد شفافیت است. همه مسئولین شرکت های دولتی باید با شفافیت کاری را که می کنند برای مردم تشریح کنند و درآمد، فعالیت شرکت ها و کار نهادها باید کاملاً روشن باشد اینکه از بودجه بیت المال چه چیزی را مصرف کردند و برای آبادانی چه کارهایی را انجام دادند.</p>
      <p>لایحه شفافیت یکی از لوایح بسیار مهمی است که دولت تقدیم مجلس کرده و امید می رود نمایندگان مجلس در آینده نزدیک بتوانند این لایحه را به تصویب برسانند. لایحه دوم که بسیار مهم است لایحه مبارزه با فساد است که آن هم تقدیم مجلس شده است.</p>
      <p>
        <b>قوه قضاییه فساد چند 10 میلیارد دلاری را توضیح دهد</b>
      </p>
      <p>از قوه قضاییه می خواهم حالا که با فسادهای میلیونی و میلیاردی برخورد می‌کند مبارزه با فساد چند ده میلیارد دلاری را هم برای مردم توضیح بدهد.اینکه هنوز بعد از چند سال روشن نیست فردی که ۲.۷ میلیارد پول این مملکت را خورد و حکم اعدام هم برای وی صادر کردند و الان در زندان است، پول آن کجا رفت؟ چه کسانی مسئول هستند چرا آنهایی که در این پرونده نقش داشتند برای مردم توضیح داده نمی شود. از همه مسئولین می خواهم مسئله را روشن کنند که این پول نفت، خزانه و پول بیت‌المال بوده است.</p>
      <p>از قوه قضاییه می خواهم به پرونده ۲ میلیارد دلار پولی که به حلقوم آمریکا رفت و دولت قبل 10 ماه وقت داشت این پول را پس بگیرد و دست دست کرد به سرعت رسیدگی ‌کند اما تا امروز خبری نشده است. امروز اگر روز مبارزه با فساد است، فساد میلیارد دلاری را برای مردم توضیح بدهید تا مردم خوشحال شوند و بدانند.</p>
      <p>
        <b>دو پرونده 947 و 700 میلیون دلاری را توضیح دهید</b>
      </p>
      <p>از مسئولین می خواهم پرونده ۹۴۷ میلیون دلاری را برای مردم توضیح دهند. مسئولان یک نهاد ۹۴۷ میلیون دلار گرفته و حساب پس نداده‌اند، باید حسابرسی شود و حساب را پس دهد. از نهادهایی که بیش از ۷۰۰ میلیون دلار بدهکار هستند، می‌خواهم برای مردم توضیح دهند و در همین زمینه‌ وزیر نفت را مسئول می‌کنم این ارقام را شفاف سازی کند. رئیس بانک مرکزی را مسئول می‌کنم تا مساله ۲ میلیارد دلار را برای مردم توضیح دهد.</p>
      <p>
        <b>کشف یک میدان نفتی به اندازه ۵۳ میلیارد بشکه</b>
      </p>
      <p>چرا به این پول‌ها رسیدگی نمی‌کنید؟ چند نفر را به دادگاه بردند و تبلیغ و سر و صدا کردند. مردم باید بدانند و قضات و دادستان‌های شریف نترسند به این جناح آن جناح نگاه نکنند. ادر سفر به استان‌های مختلف این رقم‌ها را اعلام می کنم.</p>
      <p>اولین خبر خوش این است که کارگران بخش اکتشاف شرکت ملی نفت در تلاش‌های چند ساله به ویژه از سال ۹۵ تا هفته گذشته به یک میدان جدید نفتی بزرگ دست یافتند. این هدیه کوچک دولت و شرکت نفت و وزارت نفت به ملت بزرگ ایران است یک میدان نفتی به اندازه ۵۳ میلیارد بشکه نفت کشف کردیم.</p>
      <p>
        <b>یک عده بی‌اخلاق نوشتند ۱۸ میلیارد دلار ارز گم شده</b>
      </p>
      <p>یک عده از آدم هایی که بی اخلاق هستند در طول ماه‌های گذشته در برخی از روزنامه ها نوشتند در این دولت طی سال گذشته ۱۸ میلیارد دلار ارز گم شده است. به رئیس بانک مرکزی دستور دادم تمام پول‌هایی که سال گذشته در شش ماه اول داده شده به هر نرخی بوده فهرست کرده و اعلام کند. چند روز پیش نامه آن را نوشتم که به بانک مرکزی می گویم این نامه را پخش کند تا مردم مطلع باشند.از این 18 میلیارد دلار، 7.3 میلیارد کالای اساسی وارد شده است.در این دولت یک ریال و یک دلار گم نخواهد شد آن در دوره‌‌های دیگر بود که میلیاردها گم شد و هنوز هم پیدا نشده بنابراین راه را اشتباه نروید.</p>
      <p>انتهای پیام</p>
    </article>
  </body>
</html>