<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/vseskozi-stremi-k-popolnosti-242713"/>
    <meta property="og:site_name" content="Slovenske novice"/>
    <meta property="article:published_time" content="2019-11-10T15:41:00+00:00"/>
    <meta property="og:title" content="Vseskozi stremi k popolnosti"/>
    <meta property="og:description" content="Štiriintridesetletnemu angleškemu dirkaču Lewisu Hamiltonu se nasmiha šesti naslov svetovnega prvenstva dirkačev formule 1. Osupljiv podvig, ki ga postavlja v šampionsko ligo in ob bok Michaelu ..."/>
  </head>
  <body>
    <article>
      <h1>Vseskozi stremi k popolnosti</h1>
      <h2>V atraktivnem svetu formule ena bi lahko Lewisa Hamiltona označili tudi za zapletenega prvaka.</h2>
      <address><time datetime="2019-11-10T15:41:00+00:00">10 Nov 2019, 15:41</time> by <a rel="author">Primož Jurman</a></address>
      <slideshow>
        <figure>
          <img src="https://www.slovenskenovice.si/images/slike/2019/10/25/1484906.jpg"/>
          <figcaption>DAIMLER AGLewis Hamilton s šefom ekipe Totom Wolffom FOTO: Daimler AG</figcaption>
        </figure>
        <figure>
          <img src="https://www.slovenskenovice.si/images/slike/2019/10/25/1484907.jpg"/>
          <figcaption>DAIMLER AGTakole je z ekipo proslavil zmago v Bahreinu. FOTO: Daimler AG</figcaption>
        </figure>
        <figure>
          <img src="https://www.slovenskenovice.si/images/slike/2019/10/25/1484908.jpg"/>
          <figcaption>DAIMLER AGHamilton pravi, da si želi biti najboljši v formuli 1 v svojem obdobju. FOTO: Daimler AG</figcaption>
        </figure>
        <figure>
          <img src="https://www.slovenskenovice.si/images/slike/2019/10/25/1484909.jpg"/>
          <figcaption>»V resnici je najbolje, da ostaneš tak, kot si,« pravi Lewis Hamilton. FOTO: Monster</figcaption>
        </figure>
      </slideshow>
      <p>Štiriintridesetletnemu angleškemu dirkaču <b>Lewisu Hamiltonu</b> se nasmiha šesti naslov svetovnega prvenstva dirkačev formule 1. Osupljiv podvig, ki ga postavlja v šampionsko ligo in ob bok <b>Michaelu Schumacherju</b> ter njegovim sedmim osvojenim svetovnim naslovom.</p>
      <figure>
        <img src="https://www.slovenskenovice.si/images/slike/2019/10/25/1484909.jpg"/>
        <figcaption>»V resnici je najbolje, da ostaneš tak, kot si,« pravi Lewis Hamilton. FOTO: Monster</figcaption>
      </figure>
      <p>Potem ko si je na 17 letošnjih dirkah 14-krat zagotovil mesto na stopničkah (vključno z devetimi zmagami), ima Hamilton pred moštvenim kolegom <b>Valtterijem Bottasom</b> lepo prednost. Če bo nadaljeval s takšnim tempom in bo dirke v ZDA, Braziliji in v Abu Dabiju končal na stopničkah, bo letošnji naslov svetovnega prvaka zagotovo njegov.<br/> </p>
      <h3>Talent in trdo delo</h3>
      <p>Odkar se je leta 2007 pojavil na sceni formule 1, je z agresivnim slogom vožnje in neobičajno sposobnostjo izkoriščanja agregata ter dirkalnika vseskozi nizal rekordne dosežke. Osvojil je največ prvih mest v kvalifikacijah, največ točk v eni sezoni in največ točk doslej. Je najmlajši dirkač, ki je kadar koli vodil v prvenstvu, in trenutno drugi (za Michaelom Schumacherjem), ki je osvojil največ naslovov.</p>
      <figure>
        <img src="https://www.slovenskenovice.si/images/slike/2019/10/25/1484908.jpg"/>
        <figcaption>Hamilton pravi, da si želi biti najboljši v formuli 1 v svojem obdobju. FOTO: Daimler AG<cite>DAIMLER AG</cite></figcaption>
      </figure>
      <p>Večino doseženega je pripisati njegovemu talentu in naravnim sposobnostim. Gre za športnika, ki je kariero začel pri rosnih osmih letih in se razvijal pred budnimi očmi javnosti in medijev. Nenehno je bil v središču pozornosti. Je tiste vrste dirkač, ki sedi z ekipo inženirjev in dolge ure proučuje podatke, da bi lahko dosegli izboljšave. Je tudi poslovnež, ki žanje uspehe v modni industriji. Njegova mentalna moč, vztrajanje in potreba po nenehnem odkrivanju novega so njegova najmočnejša orožja – mnogo močnejša kot njegov talent.<br/><br/>O tem pravi: »Mislim, da je ena najpomembnejših stvari, ki jih kot ljudje lahko storimo, da se nenehno učimo o sebi, se neprestano izpopolnjujemo in smo pri tem ponosni na to, kdo smo. Dolgo sem hrepenel po tem, da bi se poistovetil z drugimi. Hotel sem jim biti enak. Toda v resnici je najbolje, da ostaneš tak, kot si. To pa je treba sprejeti pozitivno in ne negativno. V življenju nam ni nič dano. Vsak dan sklonim glavo in garam. Moj urnik je precej nor in imam veliko ciljev. Vem, da je edini način, da jih dosežem, ta, da se osredotočim na to, da jih dosežem.«</p>
      <figure>
        <img src="https://www.slovenskenovice.si/images/slike/2019/10/25/1484907.jpg"/>
        <figcaption>Takole je z ekipo proslavil zmago v Bahreinu. FOTO: Daimler AG<cite>DAIMLER AG</cite></figcaption>
      </figure>
      <p>In dodaja: »Želim si biti najboljši. Rad delam s svojo ekipo, obožujem dirkanje, obožujem tekmovati. Vseskozi stremim k popolnosti. To je tisto, kar me vsako jutro spravi iz postelje.«<br/> </p>
      <h3>Le korak do naslova</h3>
      <p>Kaj pa glede letošnjega prvenstva in možnosti, da bi postal največji doslej? Ni naključje, da stavnice govorijo v korist Hamiltona. No, pragmatik, kar Lewis zagotovo je, postreže z odgovorom: »Moja trenutna prednost, ki jo imam v prvenstvu, lahko hitro izpuhti. Naslova še nismo osvojili! Na vsaki dirki se moramo kar najbolje potruditi. Iz dirkalnika lahko iztisnemo še več. Naši rekordi in zapuščina so nam sicer vsem zelo pomembni, a to ni edino, kar nas žene naprej. Michael Schumacher je postavil standarde na več načinov. Njegove zmage in osvojeni naslovi so iz nekega drugega obdobja, in jaz do tega, kar je dosegel, gojim izjemno spoštovanje. A ne dirkam zato, da bi podiral rekorde ostalih dirkačev. Enostavno si želim biti najboljši v formuli 1 v svojem obdobju.«<br/> </p>
      <h3>Svoboda</h3>
      <p><b>Toto Wolff</b>, Hamiltonov šef ekipe Mercedes-AMG Petronas Motorsport, se zaveda, da je Lewis nekaj posebnega, zato mu tudi daje takšno svobodo, ki si jo v zapetem svetu formule 1 lahko privoščijo le redki. »Najbolj pomembno je priznati, da smo si ljudje različni, in če želimo kot takšni biti uspešni, potrebujemo različne pristope,« pojasnjuje Wolff.<br/>Ne dirkam zato, da bi podiral rekorde ostalih dirkačev.<br/><br/><br/>»Lewis je človek, ki mora biti sposoben uresničevati svoje ambicije in interese. Raje kot da bi ga silil v nekaj in mu govoril 'Tako se moraš obnašati kot dirkač – moraš biti točen, pred dirko se moraš po dolgotrajnih letih z letalom izogibati jet lagu, ne snemaj glasbe ponoči, ampak poskušaj zaspati,' sem zelo zgodaj ugotovil, da mu moram dati svobodo pri uresničevanju njegovih interesov. To pa se nato odraža tudi na progi in pri rezultatih.« </p>
    </article>
  </body>
</html>