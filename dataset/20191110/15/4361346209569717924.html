<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/bator-huzas-katalin-hercegne-fotoival-elt-vissza-egy-plasztikai-sebeszet/186262"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-10T15:30:00+00:00"/>
    <meta property="og:title" content="Bátor húzás: Katalin hercegné fotóival élt vissza egy plasztikai sebészet"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Bátor húzás: Katalin hercegné fotóival élt vissza egy plasztikai sebészet</mark>
      </h1>
      <address><time datetime="2019-11-10T15:30:00+00:00">10 Nov 2019, 15:30</time> by <a rel="author">Bors</a></address>
      <p>Jogtalanul használta fel reklámjához Kate Middleton fotóit egy londoni klinika, ahol nemrégiben András herceg volt felesége is plasztikáztatott.</p>
      <figure>
        <img src="http://media.borsonline.hu/cikk/20/191832/big-lead/650x360/2019243_1694089-1662229-1651208-1431837-kate-middleton-northfoto.jpg"/>
        <figcaption>© Northfoto</figcaption>
      </figure>
      <p>Katalin hercegné arcképével reklámozta magát a közösségi médiában egy plasztikai sebészet, ami hatalmas felháborodást váltott ki a britek körében. A londoni székhelyű Gabriela klinika egy „előtte-utána” fotót közölt Instagram-oldalán a 37 éves hercegnéről, amely azt sugallja, hogy Katalin ráncfelvarráson esett át.</p>
      <figure>
        <img src="http://media.borsonline.hu/cikk/20/191832/gallery-picture/645w/2019241_1.jpg"/>
        <figcaption>© Instagram</figcaption>
      </figure>
      <p>Mint kiderült a montázzsal megtévesztették az embereket: az első kép a 2014-en Wimbledoni teniszbajnokságon készült, ahol Vilmos herceg felesége alig használt sminket, míg a másik fotó egy hivatalos eseményről származik, ahol a hercegné alkalmi sminket visel. A képek akkora felháborodást váltottak ki, hogy végül inkább törölték őket.</p>
      <p>A Gabriela klinikát nemrégiben András yorki herceg volt felesége népszerűsítette: a 60 éves Sarah Ferguson jó barátságot ápol a plasztikai sebészet vezetőjével, Gabriela Mercik doktornővel, akivel többek között botoxot és ráncfelvarrást is végeztetett magán.</p>
    </article>
  </body>
</html>