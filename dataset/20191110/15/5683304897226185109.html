<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/10/walayar-children-family-to-hc-for-cbi.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-10T15:52:00+00:00"/>
    <meta property="og:title" content="വാളയാറിൽ സിബിഐ വേണം; കുടുംബം ഹൈക്കോടതിയിലേക്ക്"/>
    <meta property="og:description" content="പാലക്കാട്∙ വാളയാർ പീഡനക്കേസിൽ സിബിഐ അന്വേഷണം ആവശ്യപ്പെട്ട് പെൺകുട്ടികളുടെ കുടുംബം നാളെ ഹൈക്കോടതിയെ സമീപിക്കും. കോടതി വിധിക്കെതിരെ അപ്പീൽ നൽകുമെന്ന്.Walayar Case. Valayar Case. Walayar Case Story. Walayar Case News. Walayar Case Judgement. Walayar Case Postmortem Report. Walayar Case Details In Malayalam. CBI. High Court.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>വാളയാറിൽ സിബിഐ വേണം; കുടുംബം ഹൈക്കോടതിയിലേക്ക്</h1>
      <address><time datetime="2019-11-10T15:52:00+00:00">10 Nov 2019, 15:52</time> by <a rel="author">മനോരമ ലേഖകൻ</a></address>
      <p>പാലക്കാട്∙ വാളയാർ പീഡനക്കേസിൽ സിബിഐ അന്വേഷണം ആവശ്യപ്പെട്ട് പെൺകുട്ടികളുടെ കുടുംബം നാളെ ഹൈക്കോടതിയെ സമീപിക്കും. കോടതി വിധിക്കെതിരെ അപ്പീൽ നൽകുമെന്ന് സർക്കാർ അറിയിച്ചെങ്കിലും നടപടികൾ വൈകുകയാണ്.</p>
      <p>സാക്ഷ്യപ്പെടുത്തിയ വിധി പകർപ്പ് ലഭിച്ചതിനാൽ നാളെത്തന്നെ ഹൈക്കോടതിയിൽ അപ്പീൽ നൽകാനാണ് തീരുമാനം. കേസിലെ നാലു പ്രതികളെയും വെറുതെ വിട്ട പാലക്കാട് പോക്സോ കോടതിയുടെ വിധി റദ്ദാക്കണമെന്നും കേസ് സിബിഐ അന്വേഷിക്കണമെന്നും ആവശ്യപ്പെട്ടാണ് അപ്പീൽ നൽകുക. വിധിപ്പകർപ്പും അപ്പീൽ അപേക്ഷയും കൊച്ചിയിലേക്കു കൊണ്ടു പോയി. കേരള പുലയർ മഹാസഭ (കെപിഎംഎസ്) ഏർപ്പെടുത്തിയ അഭിഭാഷകർ ഇതു സൂക്ഷ്മ പരിശോധന നടത്തിയിട്ടുണ്ട്. വിധിപ്പകർപ്പു കൈമാറുന്നതു മനഃപൂർവം വൈകിച്ചതായി അമ്മ അരോപിച്ചിരുന്നു.</p>
      <p>സിബിഐ അന്വേഷണം ആവശ്യപ്പെട്ടു തൃശൂരിലെ ഒരു സംഘടന നൽകിയ പൊതുതാൽപര്യ ഹർജി ഹൈക്കോടതി തള്ളിയിരുന്നു. പോക്‌സോ കോടതിയുടെ വിധി നിലനിൽക്കുന്നതിനാൽ ഹർജി പരിഗണിക്കാനാവില്ലെന്നു പറഞ്ഞ ഹൈക്കോടതി പെൺകുട്ടികളുടെ രക്ഷിതാക്കൾക്കോ സർക്കാരിനോ വിധിക്കെതിരെ അപ്പീൽ നൽകാമെന്നും ചൂണ്ടിക്കാട്ടി. </p>
      <p>സിബിഐ അന്വേഷണം ആവശ്യപ്പെട്ട് രക്ഷിതാക്കൾ കോടതിയെ സമീപിച്ചാൽ എല്ലാ സഹായവും നൽകുമെന്നാണ് മുഖ്യമന്ത്രി അറിയിച്ചത്. പോക്സോ കോടതി വിധിയ്ക്കെതിരെ അപ്പീൽ പോകാനാണ് സർക്കാർ തീരുമാനമെങ്കിലും ഇക്കാര്യത്തിൽ സർക്കാർ നടപടികൾ വൈകുന്നതായി ആക്ഷേപമുണ്ട്. കഴിഞ്ഞ ഒക്ടോബർ 25 നാണ് പ്രതികളെ വെറുതെ വിട്ട് പാലക്കാട് പോക്സോ കോടതിയുടെ വിധി ഉണ്ടായത്. കേസിൽ പുനരന്വേഷണം ആവശ്യപ്പെട്ട് വാളയാർ ആക്ഷൻ കൗൺസിൽ അനിശ്ചിതകാല നിരാഹാര സമരം തുടരുകയാണ്. </p>
      <p><b>English Summary</b> :Walayar case: Family will approach high court tomorrow for CBI investigation</p>
    </article>
  </body>
</html>