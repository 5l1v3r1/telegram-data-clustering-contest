<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515838/ditembak-dalam-perjalanan-sambut-maulidur-rasul"/>
    <meta property="og:site_name" content="HM Online"/>
    <meta property="article:published_time" content="2019-11-10T15:49:42+00:00"/>
    <meta property="og:title" content="Ditembak dalam perjalanan sambut Maulidur Rasul"/>
    <meta property="og:description" content="ENAM sekeluarga termasuk kanak-kanak lapan tahun dari Pulau Denawan, Semporna meninggal dunia dipercayai ditembak ketika dalam perjalanan untuk menghadiri sambutan Maulidur Rasul bersama saudara mereka di selatan Filipina."/>
  </head>
  <body>
    <article>
      <h1>Ditembak dalam perjalanan sambut Maulidur Rasul</h1>
      <address><time datetime="2019-11-10T15:49:42+00:00">10 Nov 2019, 15:49</time> by <a rel="author">Mohd Izham Unnip Abdullah</a></address>
      <p>ENAM sekeluarga termasuk kanak-kanak lapan tahun dari Pulau Denawan, Semporna meninggal dunia dipercayai ditembak ketika dalam perjalanan untuk menghadiri sambutan Maulidur Rasul bersama saudara mereka di selatan Filipina.</p>
      <p>Kejadian berlaku 5 November lalu itu, dimaklumkan dua mangsa yang terselamat ketika soal siasat polis sebaik menerima laporan di Ibu Pejabat Polis Daerah (IPD) Semporna pada Jumaat lalu.</p>
      <p>Mereka membuat laporan itu selepas jenazah keenamnya selamat dikebumikan di Pulau Denawan.</p>
      <p>Pesuruhjaya Polis Sabah Datuk Omar Mammah berkata, kes itu setakat ini diklasifikasikan sebagai mati mengejut kerana kejadian dilaporkan berlaku di luar perairan Malaysia.</p>
      <p>Malah katanya, semua mangsa juga tiada dokumen pengenalan diri.</p>
      <p>“Mangsa terselamat memberitahu ketika kejadian, mereka sekeluarga seramai lapan orang menaiki sebuah perahu dari Pulau Denawan, Semporna untuk ke Siasi di selatan Filipina bagi menyambut Maulidur Rasul.</p>
      <p>“Dalam perjalanan itu iaitu waktu malam, mereka berusia lapan hingga 50-an itu dikatakan dihampiri sebuah bot yang kemudian melepaskan tembakan ke arah mereka.</p>
      <p>“Tembakan menyebabkan enam mati termasuk seorang kanak-kanak, manakala seorang lelaki dan wanita selamat,” katanya, hari ini.</p>
      <p>Omar menjelaskan, motif tembakan dipercayai balas dendam kerana tiada barangan termasuk wang mangsa yang dirampas.</p>
      <p>“Keesokan harinya (6 November), saudara mangsa di Siasi mencari mangsa di perairan itu kerana hairan mangsa belum tiba, dan dia menemui bot mangsa dengan hanya dua orang yang masih hidup.</p>
      <p>“Mayat kemudian dibawa semula ke Pulau Denawan dan dikebumikan pada 7 November,” katanya.</p>
      <p>Beliau berkata, polis mengambil keterangan dua individu yang terselamat dan difahamkan semua mangsa terbabit tidak mempunyai dokumen pengenalan diri tetapi sudah lama menetap di pulau berkenaan.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2017/05/232807/ppm-tahan-tiga-lelaki-tangkap-bunuh-penyu"/>
        <a href="https://www.hmetro.com.my/node/187845"/>
        <a href="https://www.hmetro.com.my/mutakhir/2017/12/294019/saring-pemilik-lesen-senjata-berusia-lanjut"/>
        <a href="https://www.hmetro.com.my/utama/2018/09/376199/dua-kru-bot-diculik"/>
        <a href="https://www.hmetro.com.my/mutakhir/2018/11/396898/tnc-usm-mahu-terus-tabur-bakti"/>
        <a href="https://www.hmetro.com.my/mutakhir/2014/12/14431/suspek-culik-anggota-polis-dicekup"/>
        <a href="https://www.hmetro.com.my/node/188076"/>
        <a href="https://www.hmetro.com.my/node/102297"/>
      </related>
    </article>
  </body>
</html>