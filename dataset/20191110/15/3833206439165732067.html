<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Lusna-cyalata-istina-za-televiziyata-na-Slavi-912642"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-10T15:31:00+00:00"/>
    <meta property="og:title" content="Лъсна цялата истина за телевизията на Слави"/>
    <meta property="og:description" content="Над 1 450 000 зрители са гледали &quot;Седем осми тв“ в стартовата й вечер, гръмна преди ден шоуменът и г..."/>
  </head>
  <body>
    <article>
      <h1>Лъсна цялата истина за телевизията на Слави</h1>
      <address>
        <time datetime="2019-11-10T15:31:00+00:00">10 Nov 2019, 15:31</time>
      </address>
      <p>Над 1 450 000 зрители са гледали "Седем осми тв“ в стартовата й вечер, гръмна преди ден шоуменът и горд собственик на нова телевизия Слави Трифонов. "Според данните на Be Media Consultant при старта на "7/8 ТВ“ общо достигнатата аудитория в часовия пояс 19:00 – 23:45 на национална база във възрастовата група 15-70 г. е 1 милион 456 хиляди и 120 зрители“.</p>
      <p>Тази форма на официално съобщение, което по силата на копи/пейст "метода“ се разпространи по медиите, доведе тв спецовете до недоумение. Представените от бившето лице на Би Ти Ви данни за пийпълметрия, според която 5-часовият му канал громи от раз цялата конкуренция, но най-вече бившия му ефир, както твърди самият Слави, всъщност нямат нищо общо с реалното измерване на зрителския интерес. Програмата на Трифонов все още не се следи от нито една от двете пийпълметрии, които работят на бг пазара, най-малкото защото почти апокрифният му канал няма 24-часово излъчване. Това обаче не е спряло Слави и екипа му да си сътворят легенда, според която печелят битката за зрителския интерес от сефтето си.</p>
      <p> </p>
      <p>Малките букви под изследването, което според Слави доказва небивалия интерес към програмата му, уточняват, че това изследване не е пийпълметрия (която се отчита чрез приемници), а всъщност е социология, проведена сред 1 600 души по смс и онлайн метод. Как тези 1 600 души довеждат до достигнат общ брой от 1 450 000 и какъв е този метод, е пълна мистерия. Интересен е и фактът, че въпросната агенция, заела се да мери любопитството към новия канал, е собственост на дама на име Милкана Николова, част от екипа на първата пийпълметрична система у нас, стартирана навремето от агенцията на Кънчо Стойчев и Андрей Райчев. Самият Кънчо, съвсем и най-случайно, беше гост на старта на канала с такт на ръченица. Иначе фирмата се занимава с рекламни и медийни изследвания, но не и с пийпълметрия.</p>
      <p>Тези, които са седнали пред малкия екран и са гледали първото издание на няколкото часа програма на Слави, а впоследствие споделиха наблюденията си в социалните мрежи, не се изказаха ласкаво. Преобладаващото мнение е за безинтересно съдържание, стари и сексистки смешки, лоша и тъмна картина. Актуалният гост спрямо предхождащите избори в неделя Мая Манолова не каза нищо ново, а останалата част от събеседниците ала Криско, не поднесоха каквато и да било телевизионна изненада, пише Хотарена.</p>
      <p>Че на Слави му е криво, че вече не е в Би Ти Ви, прозира по един тъжен начин от целия този напън със собствения му канал. Оказва се обаче, че му е и трудно, въпреки че години наред се е изказвал като господар на ефира и баш майстор на правенето на телевизия. След близо две декади в Би Ти Ви, Слави тепърва ходи при рекламодатели и търси сценаристи, например. Явно е установил чак на старта, че нито умните глави, с които разполага, нито средствата, които има, ще му стигнат, за да прави дори 5-часова програма. А слоганът на канала му, че "силата е в истината“ се изпразни от съдържание още след старта заради нелепата фукня с измислените рейтинги. Остава отворен въпросът дали Трифонов така ще си прави и партията. Преброяването му на бъдещи избори може и да не надхвърли 1 600 души.</p>
    </article>
  </body>
</html>