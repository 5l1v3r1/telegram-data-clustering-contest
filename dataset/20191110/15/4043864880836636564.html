<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231554/"/>
    <meta property="og:site_name" content="Українська правда"/>
    <meta property="article:published_time" content="2019-11-10T15:07:01+00:00"/>
    <meta property="og:title" content="Арахамія: Вихід з Мінських угод призведе до скасування санкцій проти РФ"/>
    <meta property="og:description" content="Голова фракції “Слуга народу” у ВР Давид Арахамія вважає, що реалізація пропозиції партії “Голос” про вихід України з Мінських домовленостей може призвести до скасування міжнародних санкцій проти РФ."/>
  </head>
  <body>
    <article>
      <h1>Арахамія: Вихід з Мінських угод призведе до скасування санкцій проти РФ</h1>
      <address>
        <time datetime="2019-11-10T15:07:01+00:00">10 Nov 2019, 15:07</time>
      </address>
      <p>Голова фракції "Слуга народу" у ВР Давид Арахамія вважає, що реалізація пропозиції партії "Голос" про вихід України з Мінських домовленостей може призвести до скасування міжнародних санкцій проти РФ.</p>
      <p><b>Джерело</b>: Арахамія у коментарі журналістам після з'їзду партії "Слуга народу", повідомляє <a href="https://www.ukrinform.ua/rubric-polytics/2815371-vihid-ukraini-z-minskih-ugod-prizvede-do-skasuvanna-sankcij-proti-rf-arahamia.html">Укрінформ</a></p>
      <p><b>Пряма мова</b>: "Несподівано для мене звучить така заява, тому що партію "Голос" я дуже поважаю, шаную їхні компетенції. Але я поспілкувався з декількома юристами-міжнародниками, вони взагалі не розуміють, як такі заяви можна робити.</p>
      <p>Тому що будь-який вихід за нашою ініціативою з Мінських домовленостей означає майже автоматично скасування багатьох санкцій щодо Російської Федерації. Я не знаю, чи хтось в цій країні є, хто зацікавлений в скасуванні санкцій щодо РФ".</p>
      <p><b>Що було раніше</b>: 8 листопада фракція партії "Голос" оприлюднила <a href="https://www.pravda.com.ua/news/2019/11/8/7231399/">заяву </a>про те, що Україна має вийти з Мінських угод і заморозити ситуацію з вирішення військового конфлікту з Росією на Донбасі до посилення власних позицій.</p>
      <related>
        <a href="https://www.pravda.com.ua/news/2019/11/10/7231552/"/>
        <a href="https://www.pravda.com.ua/news/2019/11/10/7231547/"/>
        <a href="https://www.pravda.com.ua/news/2019/11/10/7231546/"/>
      </related>
    </article>
  </body>
</html>