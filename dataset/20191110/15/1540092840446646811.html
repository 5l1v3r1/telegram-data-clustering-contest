<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196893/omologise-o-rosos-istorikos-oti-skotose-kai-diamelise-proin-foititria-toy"/>
    <meta property="og:site_name" content="CNN.gr"/>
    <meta property="article:published_time" content="2019-11-10T15:34:32+00:00"/>
    <meta property="og:title" content="Ομολόγησε ο Ρώσος ιστορικός ότι σκότωσε και διαμέλισε πρώην φοιτήτριά του"/>
    <meta property="og:description" content="Ο διάσημος Ρώσος ιστορικός Όλεγκ Σοκόλοφ, που συνελήφθη χθες, Σάββατο, από τη ρωσική αστυνομία, ομολόγησε σήμερα ότι σκότωσε και διαμέλισε πρώην φοιτήτριά του."/>
  </head>
  <body>
    <article>
      <h1>Ομολόγησε ο Ρώσος ιστορικός ότι σκότωσε και διαμέλισε πρώην φοιτήτριά του</h1>
      <h2>Ο διάσημος Ρώσος ιστορικός Όλεγκ Σοκόλοφ, που συνελήφθη χθες, Σάββατο, από τη ρωσική αστυνομία, ομολόγησε σήμερα ότι σκότωσε και διαμέλισε πρώην φοιτήτριά του.</h2>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/10/19133/photos/full/AP_19314495096934.jpg"/>
          <figcaption>Ομολόγησε ο Ρώσος ιστορικός ότι σκότωσε και διαμέλισε πρώην φοιτήτριά του - Πηγή: (AP Photo/Dmitri Lovetsky, File)</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/10/19133/photos/full/AP_19314495177582.jpg"/>
          <figcaption>Ομολόγησε ο Ρώσος ιστορικός ότι σκότωσε και διαμέλισε πρώην φοιτήτριά του - Πηγή: (AP Photo/Dmitri Lovetsky, File)</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 17:34 , 10 November 2019</p>
      <p>Ο Σοκόλοφ, διεθνώς αναγνωρισμένος ειδικός στους ναπολεόντιους πολέμους, ήταν<b> φανερά μεθυσμένος</b> όταν οι αστυνομικοί τον έβγαλαν χθες το πρωί από τον ποταμό Μόικα στην Αγία Πετρούπολη, την πρώην αυτοκρατορική πρωτεύουσα της Ρωσίας, ενώ στην πλάτη του είχε ένα <b>σακίδιο</b> μέσα στο οποίο βρίσκονταν<b> δύο γυναικείοι βραχίονες και ένα πιστόλι συναγερμού.</b></p>
      <p>Σύμφωνα με τα τοπικά μέσα ενημέρωσης, είχε πέσει στον ποταμό όπου σκόπευε να πετάξει τα ανθρώπινα μέλη. Πρόθεσή του ήταν να απαλλαγεί εντελώς από το πτώμα και μετά να αυτοκτονήσει δημόσια, ντυμένος ως Ναπολέων, προσθέτουν τα ρωσικά μέσα ενημέρωσης.</p>
      <p>Ο δικηγόρος του Αλεξάντρ Ποτσούοφ δήλωσε στο Γαλλικό Πρακτορείο ότι ο Σοκόλοφ «παραδέχθηκε την ενοχή του»,  προσθέτοντας πως ο 63χρονος ιστορικός, ο οποίος νοσηλεύεται με υποθερμία, εκφράζει τη λύπη του για την πράξη του και είναι έτοιμος να συνεργαστεί με την αστυνομία. Θα εμφανιστεί αύριο, Δευτέρα, ενώπιον δικαστηρίου, το οποίο θα αποφασίσει για την προφυλάκισή του.</p>
      <p>Ο Όλεγκ Σοκόλοφ φέρεται ότι δήλωσε στους ερευνητές πως σκότωσε στη διάρκεια καβγά την πρώην φοιτήτριά του Αναστασία Γιετσένκο,<b> με την οποία διατηρούσε σχέση και η οποία ζούσε στο σπίτι του</b>. Μετά έκοψε το κεφάλι της, τα χέρια και τα πόδια της στην προσπάθειά του να απαλλαγεί από το πτώμα, διαβεβαιώνουν τα ρωσικά μέσα ενημέρωσης.</p>
      <p>Η Αναστασία Γιετσένκο, 24 ετών, είχε επίσης πάθος για την εποχή του Ναπολέοντα και της άρεσε, όπως και σε εκείνον, να φοράει κοστούμια της εποχής εκείνης. Αφού υπήρξε φοιτήτριά του, συνέχισαν τη συνεργασία τους και είχε συνυπογράψει μαζί του βιβλία.</p>
      <p>Κάτοχος έδρας Ιστορίας στο κρατικό πανεπιστήμιο της Αγίας Πετρούπολης, ο Όλεγκ Σοκόλοφ ήταν <b>συγγραφέας βιβλίων,</b> μερικά από τα οποία είχαν μεταφραστεί στα γαλλικά. Το 2003 είχε τιμηθεί από τη Γαλλία με το παράσημο της Λεγεώνας της Τιμής και είχε επίσης εργαστεί ως σύμβουλος σε ταινίες και ντοκιμαντέρ για τον Ναπολέοντα.</p>
      <p>Στη Γαλλία ήταν επίσης μέλος του επιστημονικού συμβουλίου της Issep, της σχολής που ιδρύθηκε από την πρώην βουλευτή της άκρας δεξιάς Μαριόν Μαρεσάλ, η οποία τον έπαυσε από τα καθήκοντά του μόλις ανακοινώθηκε η σύλληψή του.</p>
      <p>Αυτός ο <b>θαυμαστής του Ναπολέοντα</b> ήταν, σύμφωνα με τους φοιτητές του, ένας ταλαντούχος καθηγητής που μιλούσε γαλλικά και μπορούσε να ερμηνεύει τους ρόλους τόσο του Ναπολέοντα όσο και των στρατηγών του. Όμως τους φαινόταν επίσης «παράξενος», καθώς του άρεσε να μεταμφιέζεται σε Ναπολέοντα και να αποκαλεί τη σύντροφό του Ιωσηφίνα.</p>
      <p>Ο Φιόντορ Ντανίλοφ, ένας από τους παλιούς φοιτητές του, εξήγησε στο Γαλλικό Πρακτορείο πως ο Όλεγκ Σοκόλοφ θεωρείτο ένας από τους καλύτερους καθηγητές του πανεπιστημίου, αλλά και <b>«εκκεντρικός»</b>, ένας άνθρωπος που άρχιζε μερικές φορές να φωνάζει στα γαλλικά στη διάρκεια των παραδόσεών του.</p>
      <p>Η σχέση του με την Αναστασία Γιετσένκο ήταν κοινό μυστικό, είπε. «Όμως όλοι ήταν εντάξει μ' αυτό, ήταν δική τους υπόθεση», πρόσθεσε.</p>
      <p>Σύμφωνα με τα ρωσικά μέσα ενημέρωσης, το 2008 ο Όλεγκ Σοκόλοφ είχε χτυπήσει μια γυναίκα και είχε απειλήσει τη ζωή της, όμως ουδέποτε διώχθηκε για τις πράξεις αυτές.</p>
      <p>Ο ιστορικός ήταν επίσης μέλος της Ρωσικής Εταιρείας Στρατιωτικής Ιστορίας, ενός οργανισμού που διευθύνεται από τον υπουργό Πολιτισμού Βλαντίμιρ Μεντίνσκι. Ο εν λόγω οργανισμός διέγραψε αμέσως κάθε ίχνος του Όλεγκ Σοκόλοφ από την ιστοσελίδα του στο Ίντερνετ, ανέφεραν ρωσικά μέσα ενημέρωσης.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/196966/syllipsi-15xronoy-sti-nea-filadelfeia-gia-kat-epanalipsi-klopes">Σύλληψη 15χρονου στη Νέα Φιλαδέλφεια για κατ' επανάληψη κλοπές</a>
        </li>
        <li>
          <a href="https://www.cnn.gr/news/kosmos/story/196924/rosia-apeleytherothikan-ki-oi-teleytaies-falaines-mpeloygka-poy-kratoyntan-aixmalotes">Ρωσία: Απελευθερώθηκαν κι οι τελευταίες φάλαινες μπελούγκα που κρατούνταν αιχμάλωτες</a>
        </li>
        <li>
          <a href="https://www.cnn.gr/news/kosmos/story/196912/syria-okto-amaxoi-nekroi-apo-ekrixi-pagideymenoy-oximatos">Συρία: Οκτώ άμαχοι νεκροί από έκρηξη παγιδευμένου οχήματος</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/80/rosia">ΡΩΣΙΑ</a>
        </li>
        <li>
          <a href="https://www.cnn.gr/eidhseis/tag/19619/istorikos">ΙΣΤΟΡΙΚΟΣ</a>
        </li>
        <li>
          <a href="https://www.cnn.gr/eidhseis/tag/271/dolofonia">ΔΟΛΟΦΟΝΙΑ</a>
        </li>
        <li>
          <a href="https://www.cnn.gr/eidhseis/tag/2692/syllipsi">ΣΥΛΛΗΨΗ</a>
        </li>
        <li>
          <a href="https://www.cnn.gr/eidhseis/tag/37930/foithtria">ΦΟΙΤΗΤΡΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/196959/snapshot/21876362.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196970/snapshot/2613917-1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196950/snapshot/2750665.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196958/snapshot/dendias-tourkia.jpg"/>
      </figure>
    </article>
  </body>
</html>