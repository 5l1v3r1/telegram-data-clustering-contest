<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/sharing-power-with-shiv-sena-in-maharashtra-will-be-disastrous-for-congress-sanjay-nirupam654.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T15:09:00+00:00"/>
    <meta property="og:title" content="'ആ നീക്കം പാര്‍ട്ടിയുടെ നാശത്തിന്'; ശിവസേനയുമായി അധികാരം പങ്കിടുന്നതിനെക്കുറിച്ച് ആലോചിക്കരുതെന്നും കോണ്‍ഗ്രസ് നേതാവ്"/>
    <meta property="og:description" content="Congress Maharashtra National News NCP Sanjay Nirupam Shivsena India മുംബൈ: ശിവസേനയുമായിച്ചേര്‍ന്നു സര്‍ക്കാര്‍ രൂപീകരിക്കുന്നത് കോണ്‍ഗ്രസിന്റെ നാശത്തിനായിരിക്കുമെന്ന് പാ"/>
  </head>
  <body>
    <article>
      <h1>'ആ നീക്കം പാര്‍ട്ടിയുടെ നാശത്തിന്'; ശിവസേനയുമായി അധികാരം പങ്കിടുന്നതിനെക്കുറിച്ച് ആലോചിക്കരുതെന്നും കോണ്‍ഗ്രസ് നേതാവ്</h1>
      <address><time datetime="2019-11-10T15:09:00+00:00">10 Nov 2019, 15:09</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: ശിവസേനയുമായിച്ചേര്‍ന്നു സര്‍ക്കാര്‍ രൂപീകരിക്കുന്നത് കോണ്‍ഗ്രസിന്റെ നാശത്തിനായിരിക്കുമെന്ന് പാര്‍ട്ടി നേതാവ് സഞ്ജയ് നിരുപം. ഒരു സാഹചര്യത്തിലും ശിവസേനയുമായി അധികാരം പങ്കിടുന്നതിനെക്കുറിച്ച് ആലോചിക്കരുതെന്ന് അദ്ദേഹം പറഞ്ഞു. ട്വിറ്ററിലായിരുന്നു സഞ്ജയിയുടെ പ്രതികരണം.</p>
      <p>‘മഹാരാഷ്ട്രയിലെ നിലവിലുള്ള രാഷ്ട്രീയ കണക്കുകളില്‍ കോണ്‍ഗ്രസ്-എന്‍.സി.പി സഖ്യത്തിനു സര്‍ക്കാരുണ്ടാക്കാന്‍ കഴിയില്ല. അപ്പോള്‍ നമുക്ക് ശിവസേനയെ വേണ്ടിവരും. ഏതു സാഹചര്യത്തിലാണെങ്കിലും ശിവസേനയുമായി അധികാരം പങ്കിടുന്നതിനെക്കുറിച്ച് ആലോചിക്കരുത്. അത് പാര്‍ട്ടിയുടെ നാശത്തിനുള്ള നീക്കമായിരിക്കും.’- അദ്ദേഹം പറഞ്ഞു.</p>
      <p>രാജസ്ഥാനിലെ റിസോര്‍ട്ടില്‍ താമസിക്കുന്ന 44 കോണ്‍ഗ്രസ് എം.എല്‍.എമാരും ശിവസേനയ്ക്കു പിന്തുണ പ്രഖ്യാപിച്ചതിനിടെയാണ് സഞ്ജയ് ഈ അഭിപ്രായപ്രകടനം നടത്തിയത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>മുന്‍ ശിവസേനാ നേതാവ് കൂടിയായ സഞ്ജയ്, കഴിഞ്ഞ ലോക്‌സഭാ തെരഞ്ഞെടുപ്പില്‍ രണ്ടരലക്ഷം വോട്ടിനാണു പരാജയപ്പെട്ടത്. 2009-14 കാലയളവില്‍ ലോക്‌സഭാ എം.പിയായിരുന്നു. ഒരുവട്ടം കോണ്‍ഗ്രസില്‍ നിന്നും ഒരുതവണ ശിവസേനയില്‍ നിന്നും അദ്ദേഹം രാജ്യസഭയിലെത്തിയിട്ടുണ്ട്.</p>
      <related>
        <a href="https://www.doolnews.com/all-44-congress-mla-support-shivsena-at-maharshtra.html?utm_source=doolnews&amp;utm_medium=related"/>
      </related>
      <p>മുതിര്‍ന്ന കോണ്‍ഗ്രസ് നേതാവ് മല്ലികാര്‍ജുന ഖാര്‍ഗെ ഇന്ന് രാജസ്ഥാനിലെത്തി എം.എല്‍.എമാരെ കാണുകയും സംസ്ഥാനത്തെ രാഷ്ട്രീയ സംഭവ വികാസങ്ങളെ കുറിച്ച് സംസാരിക്കുകയും ചെയ്തു.</p>
      <p>പാര്‍ട്ടി നേതൃത്വത്തിന്റെ നിലപാട് എം.എല്‍.എമാരെ ഖാര്‍ഗെ ബോധ്യപ്പെടുത്തിയെന്ന് മുതിര്‍ന്ന കോണ്‍ഗ്രസ് നേതാവ് മാണിക് റാവു താക്കറെ പി.ടി.ഐയോട് പറഞ്ഞു.</p>
      <p>ശിവസേനയ്ക്ക് പിന്തുണ കൊടുക്കുന്നതിനെ കുറിച്ച് ഒരു എം.എല്‍.എയും എതിരഭിപ്രായം പറഞ്ഞില്ല. സംസ്ഥാന അദ്ധ്യക്ഷന്‍ ബാലാസാഹേബ് തോറാട്ട്, മുതിര്‍ന്ന് നേതാവ് അശോക് ചവാന്‍ ഉള്‍പ്പെടെയുള്ളവര്‍ റിസോര്‍ട്ടിലുണ്ട്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>സര്‍ക്കാര്‍ രൂപീകരിക്കാനുള്ള കേവല ഭൂരിപക്ഷം ഇല്ലാത്തതാണ് ബി.ജെ.പിക്കു തലവേദന. ശിവസേന ഒപ്പമുണ്ടായാല്‍ അതു സാധ്യമാകുമെങ്കിലും മുഖ്യമന്ത്രി സ്ഥാനത്തെച്ചൊല്ലിയുള്ള അവരുടെ കടുംപിടിത്തം തര്‍ക്കങ്ങള്‍ അവസാനിക്കില്ലെന്ന സൂചനയാണു നല്‍കുന്നത്.</p>
      <related>
        <a href="https://www.doolnews.com/balasaheb-thackeray-had-once-stressed-on-the-arrangement-between-shiv-sena-bjp-gadkari-554.html?utm_source=doolnews&amp;utm_medium=related"/>
      </related>
      <p>ഈ സാഹചര്യത്തിലാണ് ബി.ജെ.പിയെ പുറത്താക്കി അധികാരത്തില്‍ പങ്കാളിയാകാന്‍ കോണ്‍ഗ്രസ് ശ്രമം നടത്തുന്നത്.</p>
      <p>കോണ്‍ഗ്രസിനെക്കൂടാതെ എന്‍.സി.പിയും സേനയെ പിന്തുണയ്ക്കാമെന്ന നിലപാടിലാണ് ഏറെക്കുറേ നില്‍ക്കുന്നത്. 23 എം.എല്‍.എമാരുടെ പിന്തുണയാണ് ഇനി ബി.ജെ.പിക്കു വേണ്ടത്.</p>
      <p>സ്വാഭാവികമായും മറ്റ് പാര്‍ട്ടികളുടെ എം.എല്‍.എമാര്‍ പിന്തുണച്ചെങ്കില്‍ മാത്രമേ ബി.ജെ.പിക്ക് സംസ്ഥാനത്ത് ഭരണം നിലനിര്‍ത്താന്‍ കഴിയൂ. ബി.ജെ.പി ഇതിന് വേണ്ടി കുതിരക്കച്ചവടത്തിന് വേണ്ടി ശ്രമിക്കുകയാണെന്നാണ് പ്രതിപക്ഷ കക്ഷികളുടെ ആരോപണം.</p>
      <p>നിലവിലെ രാഷ്ട്രീയ സാഹചര്യങ്ങള്‍ ചര്‍ച്ച ചെയ്യാന്‍ എന്‍.സി.പി അദ്ധ്യക്ഷന്‍ ശരത് പവാര്‍ കോണ്‍ഗ്രസ് അദ്ധ്യക്ഷ സോണിയ ഗാന്ധിയെ വീണ്ടും കാണും. ചൊവ്വാഴ്ചയാണ് എന്‍.സി.പി നിയമസഭാ കക്ഷി യോഗം നടക്കുന്നത്.</p>
      <figure>
        <iframe src="https://www.youtube.com/embed/0seQqbuQ9mA" width="500" height="281" data-service="Youtube" scrolling="no"/>
      </figure>
    </article>
  </body>
</html>