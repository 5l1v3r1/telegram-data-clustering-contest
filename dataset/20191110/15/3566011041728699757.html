<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546058.html/-%D9%88%D8%AD%D8%AF%D8%AA---%D8%B9%D8%A7%D9%85%D9%84-%D9%82%D8%AF%D8%B1%D8%AA-%D9%88-%D8%B9%D8%B2%D8%AA-%D8%A7%D9%85%D8%AA-%D8%A7%D8%B3%D9%84%D8%A7%D9%85%DB%8C--%D8%AF%D8%B4%D9%85%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%A7%DB%8C%D8%AC%D8%A7%D8%AF-%D8%A7%D9%85%D9%85-%D8%AF%D8%B1-%D8%A8%DB%8C%D9%86-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T15:58:00+00:00"/>
    <meta property="og:title" content="«وحدت»، عامل قدرت و عزت امت اسلامی/ دشمن به دنبال ایجاد امم در بین کشورهای اسلامی است"/>
    <meta property="og:description" content="امام‌جمعه اهل سنت سرخس گفت: امروز عوامل تفرقه در امت اسلامی باید شناسایی و ریشه این عوامل خشکانده شود."/>
  </head>
  <body>
    <article>
      <h1>«وحدت»، عامل قدرت و عزت امت اسلامی/ دشمن به دنبال ایجاد امم در بین کشورهای اسلامی است</h1>
      <h2>در مراسم آغاز جشن هفته وحدت در سرخس عنوان شد؛</h2>
      <address>
        <time datetime="2019-11-10T15:58:00+00:00">10 Nov 2019, 15:58</time>
      </address>
      <p>امام‌جمعه اهل سنت سرخس گفت: امروز عوامل تفرقه در امت اسلامی باید شناسایی و ریشه این عوامل خشکانده شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>، مراسم جشن آغاز هفته وحدت شب گذشته با حضور امامان جمعه شیعه و سنی، مردم و جمعی از مسئولان شهرستان سرخس در مسجدالنبی اهل سنت شهر سرخس برگزار شد.</p>
      <p>
        <b>ریشه‌های تفرقه در امت اسلامی باید خشکانده شود</b>
      </p>
      <p>امام‌جمعه اهل سنت سرخس در این مراسم با تأکید بر اینکه پیامبر اسلام با پیام هدایت و دین صلح و صفا فرستاده شد تا پیام الهی و دین اسلام را بر سایر ادیان چیره کند، اظهار کرد: پیامبر اسلام بشریت را به سرمنزل مقصود رسانید و نتیجه رسالت خودشان را به اکمال رساندن اخلاق معرفی کردند.</p>
      <p>مولوی احمد پارسا افزود: پیامبر گرامی اسلام برتری‌های قومی و نژادی را رد کردند و عوامل جاهلیت را از بین بردند و معیار برتری را پرهیزگاری قرار دادند.</p>
      <p>وی تصریح کرد: نبی مکرم اسلام از همه تنگ‌نظری‌ها مبرا بودند و فرمودند، هر کسی دیگران را به قوم‌گرایی و طایفه‌گرایی دعوت کند و در جهت آن بجنگد و کشته شود از ما نیست.</p>
      <p>امام‌جمعه اهل سنت سرخس با اشاره به اینکه امروز در برخی کشورهای اسلامی قوم‌گرایی عامل جنگ شده است، بیان داشت: کسی که علیه برادر مسلمان خودش شمشیر بکشد، این عمل او منافقانه است.</p>
      <p>مولوی پارسا با بیان اینکه قرآن کریم «تفرقه» را در ردیف عذاب‌های الهی قرار داده است، عنوان کرد: امروز عوامل تفرقه در امت اسلامی باید شناسایی و ریشه این عوامل را خشک کنیم.</p>
      <p>
        <b>وحدت عامل قدرت و عزت امت اسلامی است</b>
      </p>
      <p>وی وحدت را عامل قدرت و عزت امت اسلامی دانست و اظهار داشت: قرآن کریم اتحاد امت اسلامی را به‌عنوان یک نعمت معرفی می‌کند.</p>
      <p>امام‌جمعه اهل سنت سرخس تأکید کرد: علمای دلسوز شیعه و سنی در طول تاریخ که نعمت وحدت را می‌دانستند، مردم را از توطئه‌ها و تفرقه‌های دشمنان در امان نگه می‌داشتند.</p>
      <p>مولوی پارسا با بیان اینکه آمریکا و استکبار دلشان به حال سنی و شیعه نمی‌سوزد و هر جا منافعشان در میان باشد به کسی رحم نمی‌کنند، گفت: استکبار جهانی امروز با ترفندهایی که دارد، مسلمانان را با هم در یمن، عراق و سوریه درگیر کرده است.</p>
      <p>وی با تأکید بر اینکه انقلاب اسلامی دست آمریکا را از ایران کوتاه کرد، افزود: امروز عامل وحدت باعث شده تا دشمن جرئت تعرض به جمهوری اسلامی را نداشته باشد.</p>
      <p>
        <b>آینده جهان قطعاً از آن اسلام و مسلمین است</b>
      </p>
      <p>در ادامه این مراسم آیت‌الله حسن توحیدی از اساتید حوزه و دانشگاه با تأکید بر اینکه سازمان صهیونیسم که سبب ایجاد اسرائیل شد، اساسنامه‌اش این است که یهود نژاد برتر بوده و حق حکومت بر کل جهان را دارد، گفت: در این اساسنامه بیان شده، اسرائیل نقطه آغاز است و باید به نیل و فرات و بعد بر کل جهان حکومت کند.</p>
      <p>وی افزود: بر اساس آیات شریفه قطعاً آینده جهان از آن اسلام و مسلمین است و روایات مهدویت که بزرگان شیعه و اهل سنت بیان می‌کنند، می‌خواهند این بشارت را بدهند که اسلام جهان گیر می‌شود.</p>
      <p>این استاد حوزه و دانشگاه بیان کرد: وعده الهی است که اسلام جهانی شود و ما باید زمینه‌ساز این وعده الهی باشیم.</p>
      <p>آیت‌الله توحیدی با اشاره به اینکه یت ادشمنان درصدد این هستند که گروه‌های اسلامی را کوچک و توسری‌خور کنند، اظهار داشت: دشمنان از طرفی کشورهای اسلامی را کوچک و خودشان را به ایالات یا اتحاد جماهیر تبدیل کردند.</p>
      <p>وی اضافه کرد: در حوزه اقتصادی نیز غربی‌ها بازار مشترک اروپا درست کردند؛ از نظر پولی برای قدرت بیشتر پول واحد تعیین کردند چون قدرشان بیشتر شود، اما در کشورهای اسلامی در عرصه‌های مختلف تفرقه به راه انداختند.</p>
      <p>
        <b>دشمن به دنبال ایجاد امم در بین کشورهای اسلامی است</b>
      </p>
      <p>این استاد حوزه و دانشگاه با تأکید بر اینکه اسلام مبدأ اتحاد است، عنوان کرد: امت اسلامی یک امت واحده است، اما دشمن به دنبال ایجاد امم در بین کشورهای اسلامی است.</p>
      <p>آیت‌الله توحیدی با اشاره به اینکه مرز اسلام شهادتین است، بیان کرد: مسئله دعوت به توحید عامل وحدت بین مسلمانان است، اما امروز گروه‌هایی همچون وهابیت که نه شیعه و نه سنی را قبول دارند، همین توحید را عامل تفرقه قرار می‌دهند.</p>
      <p>وی با بیان اینکه وهابیت عملش ضد احادیث است، افزود: وهابیت با شیعه و سنی مشکل دارد و این اختلاف فقط برای شیعه نیست و کسانی که به وهابیت پشت کنند، قتل و عام می‌شوند.</p>
      <p>این استاد حوزه و دانشگاه بیان کرد: امروز تفکر وهابیت توسط داعش ترویج می‌شود و آمریکایی‌ها که داعش را ساختند دوست دارند که عده‌ای به نام مسلمان، مسلمان کشی کنند.</p>
      <p>
        <b>داعش سرباز رژیم صهیونیستی است</b>
      </p>
      <p>آیت‌الله توحیدی با تأکید بر اینکه داعش سرباز رژیم صهیونیستی است، تصریح کرد: گروه‌های تروریستی همچون داعش که ایادی آمریکا و اسرائیل هستند، گویندگان «لا اله الا الله» را قتل‌ و عام می‌کنند و سؤال است که چرا این گروه‌ها حتی یک گلوله به سمت اسرائیل که دشمن مسلمانان است شلیک نکردند.</p>
      <p>وی در پایان خاطرنشان کرد: معنای وحدت این نیست که شیعه و سنی دست از مذهب خود بردارند، بنابراین بیان اختلافات هم باید با احترام باشد و نباید اجازه داد، عده‌ای بر طبل اختلاف و تفرقه بکوبند.</p>
      <p>انتهای پیام/</p>
    </article>
  </body>
</html>