<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/mobilizare-la-prezideniale-peste-6-milioane-de-voturi-din-care-500000-n-diaspora-152694.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T15:50:00+00:00"/>
    <meta property="og:title" content="Mobilizare la prezidenţiale: Peste 6 milioane de voturi, din care 500.000 în diaspora!"/>
    <meta property="og:description" content="Că sunt acasă sau în străinătate, românii s-au mobilizat, duminică, şi au ieşit la vot. În jurul orei 15.30, se înregistraseră deja peste 6,2 milioane de voturi, din care nu mai puţin de 500.000 date la secţiile din diaspora. Românii care locuiesc dincolo de graniţe s-au organizat, pe Facebook, unii oferindu-se voluntari să-i ducă la secţii pe cei care nu nevoie de transport, între aceştia din urmă numărându-se şi şoferi de TIR, opriţi cu autocamioanele în parcări."/>
  </head>
  <body>
    <article>
      <h1>Mobilizare la prezidenţiale: Peste 6 milioane de voturi, din care 500.000 în diaspora!</h1>
      <address>
        <time datetime="2019-11-10T15:50:00+00:00">10 Nov 2019, 15:50</time>
      </address>
      <figure>
        <img src="https://www.ebihoreanul.ro/modules/news/files/diaspora-ajutor-vot-10112019.jpg"/>
        <figcaption>(foto: Digi24.ro)</figcaption>
      </figure>
      <p>
        <b>Că sunt acasă sau în străinătate, românii s-au mobilizat, duminică, şi au ieşit la vot. În jurul orei 15.30, se înregistraseră deja peste 6,2 milioane de voturi, din care nu mai puţin de 500.000 date la secţiile din diaspora.</b>
      </p>
      <p>Numărul de voturi înregistrat acum în diaspora este un record absolut. Recordul precedent în diaspora fusese stabilit la alegerile europarlamentare din 26 mai, când au votat, în total, 384.943 de români în afara graniţelor. La turul doi al alegerilor prezidenţiale din 2014 au apucat să voteze 379.116 români dincolo de graniţe.</p>
      <p>La ultimele alegeri prezidenţiale, în 2014, la primul tur au fost prezenţi la urne 9.723.232 de cetăţeni cu drept de vot, ceea ce a însemnat o prezenţă de 53,18%.</p>
      <p>Românii care locuiesc dincolo de graniţe s-au organizat, pe Facebook, unii oferindu-se voluntari să-i ducă la secţii pe cei care nu nevoie de transport, între aceştia din urmă numărându-se şi şoferi de TIR, opriţi cu autocamioanele în parcările de la marginea oraşelor.</p>
      <p>Totul se întâmplă pe grupul de Facebook "Voluntari în Europa", creat, potrivit administratorului, "pentru toţi românii din EUROPA, care să se ajute între ei în caz de nevoie". Aici au publicat chiar şi o listă cu persoanele care pot ajuta cu transportul la secţiile de vot, în ţări precum Marea Britanie, Austria, Belgia, Danemarca, Elveţia, Franţa, Germania, Irlanda, Italia, Olanda sau Spania.</p>
      <p>Pe grup sunt foarte multe mesaje în care şoferi de TIR, de exemplu, rămaşi în parcări, solicită ajutor, şi la fel de multe răspunsuri din partea membrilor grupului.</p>
      <p>"Buna ziua! Ma ofer ca voluntar in zona Milano pentru soferi de tir ,care doresc sa ajunga la sectiile de votare, si nu au posibilitate", este unul dintre mesaje.</p>
      <p>Un şofer de TIR a postat pe acelaşi grup mulţumindu-i celui care l-a ajutat. "Acest român din Paris m-a ajutat să ajung la o secţie de votare. Am reuşit să îmi exercit dreptul constituţional de a vota. Pentru un viitor mai bun în ţara noastră. Dacă nu pentru noi poate pentru copiii noştri. Mă întreb retoric ce cromozom lipseşte naţiei noastre de nu putem fi uniţi decât atunci când ne ajunge cuţitul la os? Avem datoria în faţa celor care vor moşteni patria de la noi să le oferim o Românie curată, asanată de o clasă politică profund nocivă. Dacă la mine s-a putut datorită acestor oameni, voi cei care sunteţi acasă nu aveţi nici o scuză. Ieşiţi la vot fraţilor! Votaţi fiecare cum vă dictează conştiinţa şi sufletul, dar votaţi! Dumnezeu să aibă grijă de România", a scris Eugen Florescu pe grup.</p>
      <p>Şi militarii români din Afganistan şi-au exercitat dreptul de vot. "Sunt cei mai buni ambasadori ai României peste hotare. Îşi fac datoria departe de ţară în Baza Aeriană Kandahar. Sunt militarii Batalionului 495 Protecţia Forţei "Vulturii Negri", care după ce au executat o misiune de patrulare şi-au exercitat dreptul la vot", au scris reprezentanţii Ministerului Apărării Naţionale, pe Facebook, alături de mai multe fotografii cu militarii în timp ce aşteptau să voteze.</p>
      <figure>
        <img src="https://www.ebihoreanul.ro/user_files/militariromanikandahar.jpg"/>
      </figure>
    </article>
  </body>
</html>