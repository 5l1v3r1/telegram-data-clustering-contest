<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39657/%D8%A2%D8%BA%D8%A7%D8%B2-%D8%A8%D8%AA%D9%86-%D8%B1%DB%8C%D8%B2%DB%8C-%D9%88%D8%A7%D8%AD%D8%AF-%DB%B2-%D9%86%DB%8C%D8%B1%D9%88%DA%AF%D8%A7%D9%87-%D8%A7%D8%AA%D9%85%DB%8C-%D8%A8%D9%88%D8%B4%D9%87%D8%B1-%D8%AA%D8%A7-%DB%B8-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%B3%D9%87-%D9%87%D8%B2%D8%A7%D8%B1-%D9%85%DA%AF%D8%A7%D9%88%D8%A7%D8%AA-%D8%A8%D8%B1%D9%82-%D9%87%D8%B3%D8%AA%D9%87%E2%80%8C%D8%A7%DB%8C-%D8%AE%D9%88%D8%A7%D9%87%DB%8C%D9%85-%D8%AF%D8%A7%D8%B4%D8%AA"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-10T15:40:00+00:00"/>
    <meta property="og:title" content="آغاز بتن ریزی واحد ۲ نیروگاه اتمی بوشهر/ تا ۸ سال آینده، سه هزار مگاوات برق هسته‌ای خواهیم داشت"/>
    <meta property="og:description" content="رئیس سازمان انرژی اتمی در آیین آغاز عملیات بتن‌ریزی راکتور واحد ۲ نیروگاه اتمی بوشهر گفت: ما در افق ۱۴۰۶ سه هزار مگاوات برق هسته‌ای خواهیم داشت که موجب جلوگیری از انتشار ۲۱ میلیون تن گاز گلخانه‌ای می‌شود."/>
  </head>
  <body>
    <article>
      <h1>آغاز بتن ریزی واحد ۲ نیروگاه اتمی بوشهر/ تا ۸ سال آینده، سه هزار مگاوات برق هسته‌ای خواهیم داشت</h1>
      <address><time datetime="2019-11-10T15:40:00+00:00">10 Nov 2019, 15:40</time> by <a rel="author">پایگاه خبری صنعت برق - برق نیوز BarghNews</a></address>
      <p><i>رئیس سازمان انرژی اتمی در آیین آغاز عملیات بتن‌ریزی راکتور واحد ۲ نیروگاه اتمی بوشهر گفت: ما در افق ۱۴۰۶ سه هزار مگاوات برق هسته‌ای خواهیم داشت که موجب جلوگیری از انتشار ۲۱ میلیون تن گاز گلخانه‌ای می‌شود. </i>به گزارش <a href="http://www.barghnews.com/">برق نیوز</a>، علی‌اکبر صالحی بعد از ظهر امروز (یکشنبه) در آیین آغاز عملیات بتن‌ریزی راکتور واحد ۲ نیروگاه اتمی بوشهر با گرامیداشت یاد و نام شهدا و مرحوم محمد احمدیان معاون نیروگاهی این سازمان، گفت:‌ای کاش در این مراسم دکتر احمدیان به عنوان بنیانگذار رآکتور دو و سه بوشهر حضور می‌داشتند. البته باید تقارن این مراسم با آغاز هفته وحدت را نیز گرامی بداریم.<br/>وی با اشاره به چرایی صنعت هسته‌ای افزود: رهبر انقلاب دو ویژگی اصلی برای صنعت هسته‌ای برشمرده اند که یکی تصمیم مطمئن انرژی نسل‌های آینده است که باید از حالا به فکر تامین انرژی قابل اعتماد برای آن‌ها بوده و برای آنان این صیانت را داشته باشیم و از همین رو انرژی هسته‌ای انتخاب شده است. توصیه رهبری بر این بوده که ۲۰ هزار مگاوات ظرفیت برق هسته‌ای داشته باشیم.<br/><br/>رئیس سازمان انرژی اتمی تصریح کرد: مورد دیگر این است که صنعت هسته‌ای صنعتی اقتدار آفرین است. انرژی هسته‌ای می‌تواند بالقوه منشأ اقتدار باشد. یکی از دلایل عمده که ما با دشمنان نظام اختلاف داریم همین است که آنان می‌خواهند این عامل اقتدار را از ما بگیرند.<br/><br/>صالحی ادامه داد: انرژی هسته‌ای انرژی پاک است و هر ۱۰۰۰ مگاوات برق هسته‌ای مانع از تولید هفت میلیون تن گاز گلخانه‌ای می‌شود. ما در افق ۱۴۰۶ سه هزار مگاوات برق هسته‌ای خواهیم داشت و در نتیجه آن ۲۱ میلیون تن گاز گلخانه‌ای منتشر نمی‌شود.<br/><br/>وی با تاکید بر پدیده تغییر اقلیم اظهار داشت: ما در نیروگاه‌های سوخت فسیلی حدود ۱۱ میلیون بشکه نفت در سال احتیاج داریم که اگر ما در ایران سه نیروگاه هزار مگاواتی داشته باشیم، از مصرف ۳۳ میلیون بشکه نفت جلوگیری کرده و صرفه جویی ۶۶۰ میلیون دلاری خواهیم داشت و ما می‌توانیم نفت را به جای سوزاندن فروخته و پولش را به کشور برگردانیم.<br/><br/>رئیس سازمان انرژی اتمی اظهار داشت: از نمایندگان مجلس شورای اسلامی می‌خواهم که در بودجه سال آینده به این حوزه توجه ویژه کنند. اگر ارزش افزوده نیروگاه بوشهر به خود سازمان انرژی اتمی برگردد ما اولین سازمانی خواهیم بود که احتیاج به بودجه دولتی نخواهیم داشت و می‌توانیم در کنار اداره سازمان، پروژه‌های جدید تعریف کنیم.<br/><br/>صالحی اضافه کرد: از طریق تامین نیاز مالی سازمان انرژی اتمی می‌توان قدر و شوکت این سازمان را پاس داشت.<br/><br/>وی گفت: نیروگاه‌های هسته‌ای به طور متوسط عمر ۶۰ الی ۷۰ ساله دارند و هزینه ساخت هر کدام ۵ میلیارد دلار است. وقتی هر نیروگاه ۶۶۰ میلیون دلار صرفه جویی کند، این را در طول عمر آن ضرب کنیم، در نهایت متوجه می‌شویم که چه ارزشی برای کشور دارد.<br/><br/>رئیس سازمان انرژی اتمی اظهار داشت: ما توانسته‌ایم با تلاش متخصصان داخلی صنعت هسته‌ای را بومی کنیم و بهره برداری را کاملا توسط ایرانی‌ها انجام دهیم.<br/><br/>وی تاکید کرد: شما شاهد بودید که در یکی از کشور‌های منطقه که تصمیم به ساخت نیروگاه اتمی گرفتند، بزرگترین مشکل آن‌ها نبود بهره‌بردار بومی بود. با توجه به پیشرفت‌های تکنولوژی در ایران ما آمادگی این موضوع را داریم که در کشور‌های همسایه نیروگاه هسته‌ای ساخته و در مسیر بهره‌برداری به آن‌ها کمک کنیم.<br/><br/>صالحی افزود: نیروگاه اتمی بوشهر از امنیت کامل برخوردار است. امنیت فیزیکی از طریق نیرو‌های مسلح تامین می‌شود و ایمنی نیز از طریق نهاد‌های بین المللی تامین می‌شود که آن‌ها توصیه‌های لازم را انجام می‌دهند.<br/><br/>وی گفت: بعد از برجام و در سال ۹۵ فاز دو و سه نیروگاه بوشهر تنفیذ شد و عملیات اجرایی آغاز شد. برای این کار سه میلیون متر مکعب خاک برداری و ۲.۲ میلیون متر مکعب خاک ریزی انجام شده که عدد بزرگی است. ما طبق برنامه جلو می‌رویم و امیدواریم طبق زمان و حتی زودتر پروژه را افتتاح کنیم.<br/><br/>رئیس سازمان انرژی اتمی اظهار داشت: برای نیروگاه ۲، ۳ هزار و دویست نفر مشغول هستند که در پیک آن به سیزده هزار نفر می‌رسد. از این میان ۱۰ هزار نفر ایرانی خواهند بود و بیش از ۹۰ درصد پروژه توسط ایرانی‌ها انجام می‌شود. با تکمیل پروژه ۲۲ میلیارد کیلو وات ساعت برق تولید خواهیم کرد و صرفه جویی خوبی در مصرف انرژی فسیلی خواهیم داشت.<br/><br/>صالحی با اشاره به همکاری ایران و روسیه افزود: زمانی که می‌خواستیم وارد فاز صنعتی شدن بشویم، این روس‌ها بودند که به ما کمک کردند و این همکاری تنها منحصر به حوزه هسته‌ای نبوده و به طور مثال اولین ذوب آهن را روس‌ها به ما دادند.<br/><br/>وی گفت: در بحث هسته‌ای جز ساخت نیروگاه بوشهر در بحث استخراج ایزوتوپ‌های پایدار همکاری خوبی داریم.<br/><br/>رئیس سازمان انرژی اتمی خاطرنشان کرد: باید از آقای امراللهی اولین رییس سازمان تشکر کرد که سنگ بنای این کار را گذاشتند و مسیری را فراهم کردند تا به اینجا برسیم. در خاتمه باید از نمایندگان مجلس بخواهم که کمک به سازمان انرژی اتمی داشته باشند.<br/><br/>صالحی گفت: امیدواریم بتوانیم در صورت گرفتن ارزش افزوده از بودجه کشور بخشی را به مردم بوشهر برسانیم. همچنین در کنار تولید برق هسته‌ای از بوشهر، حدود ۲۰۰ هزار مترمکعب ظرفیت آب شیرین کن نصب خواهد شد که عدد بزرگی است. بزرگی این عدد از این رو است که کل مصرف آب این استان ۵۰ هزار متر مکعب است و متولیان باید با ساخت زیرساخت‌ها شرایطی را فراهم کنند تا در صورت راه‌اندازی این واحد آب شیرین‌کن، آن را برای استفاده منتقل کنند.<br/><br/>، در پایان این مراسم از تمبر یادبود این مراسم رونمایی و مسولان پای آن را امضا کردند. همچنین به صورت نمادین از بتن‌های نمادین فاز دو نیروگاه بوشهر رونمایی شد. منبع: <a href="http://barghnews.com/">مهر</a></p>
    </article>
  </body>
</html>