<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231555/"/>
    <meta property="og:site_name" content="Українська правда"/>
    <meta property="article:published_time" content="2019-11-10T15:40:55+00:00"/>
    <meta property="og:title" content="На посаду Яременка є три кандидати, але вони про це не знають"/>
    <meta property="og:description" content="У фракції “Слуга народу” є три кандидатури на посаду голови Комітету з питань зовнішньої політики, якщо чинний очільник комітету Богдан Яременко буде відкликаний."/>
  </head>
  <body>
    <article>
      <h1>На посаду Яременка є три кандидати, але вони про це не знають</h1>
      <address>
        <time datetime="2019-11-10T15:40:55+00:00">10 Nov 2019, 15:40</time>
      </address>
      <p>У фракції "Слуга народу" є три кандидатури на посаду голови Комітету з питань зовнішньої політики, якщо чинний очільник комітету Богдан Яременко буде відкликаний.</p>
      <p><b>Джерело</b>: голова фракції "Слуга народу" Давид Арахамія у коментарі журналістам після з'їзду партії "Слуга народу", повідомляє <a href="https://www.ukrinform.ua/rubric-polytics/2815396-na-posadu-golovi-komitetu-vr-zamist-aremenka-e-tri-kandidati.html">Укрінформ</a></p>
      <p><b>Пряма мова</b>: "Є трійка потенційних кандидатів. Я не буду вам казати, хто, з однієї причини – якщо людина потрапляє в трійку кандидатів, вона вже якось всередині підготувалася, а потім, якщо вона не виграла, вона дуже почуває себе погано".</p>
      <p><b>Деталі</b>: Він також додав, що ці народні депутати не здогадуються, що вони є кандидатами на посаду голови комітету.</p>
      <p><b>Що було раніше</b>: У неділю голова партії "Слуга народу" Сергій Корнієнко <a href="https://www.pravda.com.ua/news/2019/11/10/7231546/">повідомив</a>, що в понеділок депутати можуть розглянути питання про накладення санкцій Яременка.</p>
      <p>31 жовтня Арахамія <a href="https://www.pravda.com.ua/news/2019/10/31/7230601/">заявляв</a>, що, на його думку, Яременко має залишити посаду голови комітету.</p>
      <p><b>Передісторія</b>:</p>
      <ul>
        <li>30 жовтня журналісти сфотографували у Верховній Раді, як Яременко, під час роботи в сесійній залі, <a href="https://www.pravda.com.ua/news/2019/10/30/7230479/">домовляється</a> в мережі знайомств про зустріч за гроші.</li>
        <li>Яременко написав у Facebook, що листування сфабриковане спеціально для журналістів".</li>
        <li>Згодом він видалив запис на сторінці-Facebook і <a href="https://www.pravda.com.ua/news/2019/10/30/7230527/">попросив вибачення</a> у всіх, кому створив проблеми своїм вчинком: "від дружини і дітей до фракції і президента".</li>
        <li>Фракції "Голос", "Батьківщина" і "Європейська солідарність" закликали звільнити Яременка з посади <a href="https://www.pravda.com.ua/news/2019/11/1/7230737/">глави комітету</a> з питань міжнародних зв’язків.</li>
        <li>Яременко <a href="https://www.pravda.com.ua/news/2019/11/1/7230765/">написав заяву</a> на складання повноважень голови комітету. Водночас він заявив, що передасть заяву голові Верховної Ради "лише коли і якщо рішення про мою відставку прийме фракція партії "Слуга народу".</li>
      </ul>
      <related>
        <a href="https://www.pravda.com.ua/news/2019/11/10/7231554/"/>
        <a href="https://www.pravda.com.ua/news/2019/11/10/7231552/"/>
        <a href="https://www.pravda.com.ua/news/2019/11/10/7231547/"/>
      </related>
    </article>
  </body>
</html>