<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/supporter-norge-freser-mot-nff/71790128"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T15:58:44+00:00"/>
    <meta property="og:title" content="Supporter-Norge freser mot NFF"/>
    <meta property="og:description" content="Bluss-diskusjonen har preget norsk fotball den siste uka. Norske supportere vil ha mer frihet, og føler seg overkjørt av NFF."/>
  </head>
  <body>
    <article>
      <h1>Supporter-Norge freser mot NFF</h1>
      <h2>Bluss-diskusjonen har preget norsk fotball den siste uka. Norske supportere vil ha mer frihet, og føler seg overkjørt av NFF.</h2>
      <address><time datetime="2019-11-10T15:58:44+00:00">10 Nov 2019, 15:58</time> by <a rel="author">Thomas Haarstad</a></address>
      <p>Den siste tida har det kokt i norsk fotball. 26. oktober ble oppgjøret mellom <a href="https://www.dagbladet.no/sport/antiklimaks-da-alt-handlet-om-tribunebraket/71752259">Lillestrøm og Vålerenga utsatt og stoppet på grunn av bluss inne på banen.</a></p>
      <p>NFF slo knallhardt ned på situasjonen og kalte det blant annet «trist for fotballen». Supporter-Norge svarte med flere aksjoner i eliteserierunden forrige helg.</p>
      <h3>Dagens reglement</h3>
      <p>Bluss-problematikken er ikke ny, men fyrte seg opp igjen etter situasjonen på Åråsen. Per dags dato er det ulovlig for tilskuere å bruke bluss på norske fotballbaner, men det kan søkes om unntak fra hovedregelen. Stort sett er det blitt gitt når pyroen er brukt på indre bane eller første rad før kamp, men det er ikke supporterne fornøyd med.</p>
      <p>De vil ha mer frihet, og føler seg overkjørt av NFF. Supportere Dagbladet har snakket med nevner blant annet fleksibilitet på tidspunkt for pyro i løpet av en kamp og standardiserte regler. Tidspunktene supporterne typisk snakker om er ved scoringer eller kampslutt.</p>
      <p><b>Denne uka har temaet blitt heftig diskutert. Tirsdag sendte Direktoratet for samfunnssikkerhet og beredskap (DSB) ut en <a href="https://www.dsb.no/nyhetsarkiv/2019/bluss-pa-fotballstadioner/">pressemelding</a>.</b> <b>Den kom dagen etter at</b> <b>DSB hadde et møte i Kulturdepartementet der NFF og Oslo brann og redning også deltok, og DSB </b><b>forklarte overfor Dagbladet at pressemeldingen var en presisering av det gjeldende reglementet.</b></p>
      <p>Slik oppfattet ikke supporterne i Norge det.</p>
      <p>De reagerte sterkt på timingen, og oppfattet situasjonen som at DSB og NFF, som også kom med en <a href="https://www.fotball.no/tema/nff-nyheter/2019/feilaktige-pastander-i-debatt-pa-eurosport/">pressemelding</a>, gjorde bruk av pyro ulovlig. De følte seg ført bak lyset. Supporterne føler også at regelverket fra 2002 er uklart.</p>
      <p>Supporterlederne sier at de selv ikke har planlagt noe offisielle aksjoner annet enn eventuelle bannere, men de forventer at det blir reaksjoner fra supporterne og varsler kaos.</p>
      <figure>
        <img src="https://dbstatic.no/?imageUrl=https%3A%2F%2Fpreview.sdl.no%2Fv1%2Fno%2FikUhHfBRskEzRjLO-_VCKQ%2FuuYSiOeFIzc&amp;width=1024&amp;height=615"/>
        <figcaption><b>PYRO UNDER KAMP:</b> Vålerenga-supporterterne med pyro i forrige helgs kamp mot Brann. Foto: Berit Roald / NTB Scanpix Vis mer</figcaption>
      </figure>
      <h3>- Ingen dialog</h3>
      <p>Det som vekker mest frustrasjon hos norske supportere, er mangelen på kommunikasjon og viljen til å diskutere saken, spesielt hos NFF.</p>
      <p>
        <b>Dagbladet har snakket med 12 av 16 supporterledere. Ingen var fornøyd med dialogen:</b>
      </p>
      <p>- Dialog? Det er ingen dialog, sier Eva-Brit Mauseth i Tornekrattet.</p>
      <p>- Fullstendig fraværende. NFF har historisk sett unngått å møte til debatt i media. De har mer eller mindre konsekvent adressert helt andre ting enn det vi klager over og har ved flere anledninger kommet med løfter til supporterne som de seinere har brutt, sier Klanen-talsmann Erling Rostvåg.</p>
      <p>
        <b>- Det er ingen dialog. Den var der for ei tid tilbake. Den siste tiden har det vært null interesse fra NFF sin side. Uten dialog kommer ingen noen vei. Da blir det fort «de mot oss», noe de har lagt opp til selv, sier Kenneth Steen i Mjøndalens supporterklubb 3050.</b>
      </p>
      <p>- Vi opplever at NFF har en agenda med å stoppe pyro i Norge, selv om de sier noe annet. Vi opplever å bli motarbeidet, ikke diskutert med, sier Espen Viken, leder for Kjernen.</p>
      <p>Torsdag fortalte Strømsgodset på sine <a href="https://www.godset.no/nyheter/onsker-pyro-dialog-velkommen">hjemmesider</a> at de vil fortsette å samarbeide med Godsetunionen om bruk av pyro og bluss. Samtidig oppfordret de Norges Fotballforbund til å gå i konstruktiv dialog med supporterklubbene og NSA. Fredag fulgte blant annet Vålerenga opp og støttet pyro i en<a href="http://www.vif-fotball.no/nyheter/vif-sier-ja-til-pyro-2020"> pressemelding.</a></p>
      <p>
        <b>Fredag inviterte <a href="https://www.fotball.no/tema/nff-nyheter/2019/innkaller-til-pyromote-med-supportere-og-klubber/">NFF</a> supporteren til et pyromøte.</b>
      </p>
      <p>- VI tar på største alvor at flere supportergrupperinger ikke opplever dialogen med NFF som god nok i dag, uttalte generalsekretær Pål Bjerketvedt i NFF.</p>
      <h3>NFFs svar</h3>
      <p>Dagbladet har gitt NFF tilbakemeldingene fra norske supportere om dialogen.</p>
      <p>Kommunikasjonssjef Yngve Haavik sier:</p>
      <p>- Når flere supportere ikke opplever kommunikasjonen som god, så er det noe vi tar på alvor. Det er ikke slik at det ikke har vært møteplasser for dialog i dag, men det er helt åpenbart at vi må sette oss ned rundt samme bord for å finne måter å bedre dialogen på framover med en viktig gruppe i norsk fotball. En dialog er ikke ensbetydende med gjennomslag for krav, men det er viktig at begge parter opplever gjensidig forståelse og respekt.</p>
      <p>
        <b>I mailen sier Haavik også at NFF oppfatter DBSs pressemelding som en presisering, og sier at «NFF er ikke motstander av blussing, men setter krav til at det skjer i kontrollerte former der hensyn til helse og sikkerhet er ivaretatt.»</b>
      </p>
      <p>
        <b>Dagbladet spurte også om signalene om kaos i helga.</b>
      </p>
      <p>- NFF har fått med seg ytringene, og det er ingen grunn til å legge skjul på at situasjonen er krevende. Generalsekretæren (Pål Bjerketvedt journ.anm.) har derfor tatt initiativ til et møte med NSA, som forhåpentligvis kan bidra til å få debatten inn på et konstruktivt spor. Forhåpentligvis vil det også bidra til gode og sikre rammer på kamper framover, der det sportslige står i fokus.</p>
      <h3>Supporternes tilbakemeldinger</h3>
      <p>Dagbladet sendte fire spørsmål til de 16 eliteserieklubbenes supportergrupper. Tolv av dem svarte, og under kommer svarene til supportergruppene.</p>
      <h3>Molde ved Tornekrattets Eva-Brit Mauseth:</h3>
      <p>
        <i>- Hva tenker dere om dagens regelverk angående bluss og pyro?</i>
      </p>
      <p>- Regelverket i dag er for strengt.</p>
      <p>
        <i>- Hva ville dere eventuelt ha forandret?</i>
      </p>
      <p>- Det bør kunne åpnes for flere tidspunkt for blussing, i tillegg til innmarsj også ved scoringer og ved kampslutt, likevel innenfor et avsatt område.</p>
      <figure>
        <img src="https://dbstatic.no/71794639.jpg?imageId=71794639&amp;width=1024&amp;height=615"/>
        <figcaption><b>VIL HA MER BLUSS:</b> Her ønsker Tornekrattet spillerne velkommen til eliteseriekampen i fotball mellom Molde og Rosenborg på Aker Stadion. Foto: Svein Ove Ekornesvåg / NTB Scanpix Vis mer</figcaption>
      </figure>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <p>- Dialog? Det er ingen dialog. Ref FotballXtra og debatten mellom styreleder i Stabæk - Sandhaug, og NFF ansatt Nils Fisketjønn NFF og DSB gjør ikke akkurat forvirringen mindre. Når de to ikke er på bølgelengde, hvordan skal vi forholde oss til blussing? De er ikke enige, og vi er ikke enige med dem. NFF sier de vil ha blussing, men vil ikke ha blussing likevel. DSB vil ikke ha blussing, men kanskje i ordnede former.</p>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p>- Ja.</p>
      <h3>Bodø/Glimt ved J-feltets Erik Baalmann:</h3>
      <p>
        <i>- Hva tenker dere om dagens regelverk angående bluss og pyro?</i>
      </p>
      <p>- Regelverket er altfor strengt. Nå har DSB totalforbudt pyro, noe som garantert vil føre til en ytterligere eskalering av fyring.</p>
      <p>
        <i>- Hva ville dere eventuelt ha forandret?</i>
      </p>
      <p>- Vi ville ha latt både bortesupportere og hjemmesupportere blusse. Ved å gjøre det lovlig så hindrer man uønskede hendelser, fordi vi som fyrer ønsker å lage en så god som mulig ramme rundt og under kampene.</p>
      <figure>
        <img src="https://dbstatic.no/71794593.jpg?imageId=71794593&amp;width=1024&amp;height=615"/>
        <figcaption><b>- INGEN DIALOG:</b> Bodø/Glimt-supportere i kampen mellom Tromsø og Bodø/Glimt på Alfheim Stadion. Foto: Rune Stoltz Bertinussen / NTB Scanpix Vis mer</figcaption>
      </figure>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <p>- Dialog?</p>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p>- Det som er viktig er at det opprettes dialog mellom partene, og at vi kommer til enighet. Det kommer til å være blussing på de fleste arenaer også i framtida, så er det opp til forbundet å avgjøre om det skal foregå under kontrollerte former eller ikke. Hvilke virkemidler vi eventuelt blir å ta i bruk er ikke enkelt å svare på nå.</p>
      <h3>Rosenborg ved Kjernens leder Espen Viken:</h3>
      <p>
        <i>- Hva tenker dere om dagens regelverk angående bluss og pyro?</i>
      </p>
      <p>- Dagens regelverk er strengt, og sikkerhet er svært viktig. Likevel mener vi at det bør justeres og korrigeres mer med tanke på å få til gode arrangement og trygge rammer på kamp, enn å regulere og begrense pyro. Det er som om regelverket er ute etter pyro og supportere, mer enn å legge til rette for god stemning på kamp</p>
      <p>
        <i>- Hva ville dere eventuelt ha forandret?</i>
      </p>
      <p>- Vi ønsker mer fleksibilitet på tidspunkt for pyro i løpet av en kamp. Og standardiserte regler for pyrobruk, som gjør det tydelig hva du ikke kan bruke, men også enkelt å få tillatelse til å bruke når du er innafor regelverket. Vi ønsker også at det blir slutt på NFF-straff til klubb for pyro på egne kamper, eventuelt at pyropenger brukes til gode ordninger for skolering/utvikling av tribunekultur, og ikke saltes ned på en ukjent NFF-konto ingen får tilgang til.</p>
      <figure>
        <img src="https://dbstatic.no/71794604.jpg?imageId=71794604&amp;width=1024&amp;height=615"/>
        <figcaption><b>CL-BLUSS:</b> Kjernen under CL-kvalifiseringskampen mot Dinamo Zagreb. Foto: Ole Martin Wold / NTB Scanpix Vis mer</figcaption>
      </figure>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <p><i>-</i> Vi opplever at NFF har en agenda med å stoppe pyro i Norge, selv om de sier noe annet. Det er mange tegn og tydelige utspill, for eksempel møtet mellom NFF og KD/DSB denne uka, der vi risikerer den trygge ordningen NSA har utviklet med NFF og DSB om standard godkjenning av pyro. Vi opplever å bli motarbeidet, ikke diskutert med, gått bak ryggen på - og slik kan man ikke gjøre i felles interesser.</p>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p>- De fleste supporterkulturer er en blanding av mange ulike grupperinger, og av disse er det mange som er virkelig forbannet på NFF for måten de snakker og agerer rundt pyro. Vi har vært i en mangeårig prosess for felles forståelse og løsninger som gagner alle parter, men av en eller annen grunn har NFF eller deler av NFF bestemt seg for å få vekk pyro. Når man ikke snakker sammen, eller snakker med to tunger, blir dette oppfatningen hos mange engasjerte supportere. Derfor har NFF all mulig grunn til å regne med at det vil komme markeringer på fotballbaner rundt om i landet til helga. Kjernen organiserer ikke noen aksjon med ulovlig pyro, det ligger utenfor våre rammer å gjøre så lenge vi jobber for lovlig pyro, men vi vil markere at vi ikke aksepterer den måten pyroarbeidet drives på i NFF.</p>
      <h3>Viking ved Vikinghordenes Roar Åkerlund:</h3>
      <p>
        <i>- Hva tenker dere om dagens regelverk angående bluss og pyro?</i>
      </p>
      <p>- NFF skal ha skryt for å tidvis ha vært positive til å få til bra rammer rundt norske fotballkamper. Vi har ikke vært de fremste på pyrobruk i Norge, men dette kommer naturlig med en stadig voksende interesse for supporterkulturen i Stavanger, og blir møtt med urimelige krav om sikkerhet og tilbakemeldinger om at pyrobruk var utenfor forskrifter selv om vi har brukt i henhold til avtale de gangene vi har brukt. Vil gi skryt til Viking som strekker seg langt for å hjelpe oss i dialog med brannvesen, politi og forbund i søknadsprosessen.</p>
      <p>
        <i>- Hva ville dere eventuelt ha forandret?</i>
      </p>
      <p>- Det må bli mulig å blusse på hele ståfeltet, også spontanblussing som ved feiring av scoringer. I ett derby der stemningen er god underveis i kampen, kan og vil rammen bli enda bedre med blussing blant de aktive supporterne. Siste ukes kamper beviser dette. Selvsagt må en indre justis på vårt eget felt bli avgjørende for hvordan vi velger å løse det hos oss.</p>
      <figure>
        <img src="https://dbstatic.no/71794622.jpg?imageId=71794622&amp;width=1024&amp;height=615"/>
        <figcaption><b>NY BESKJED:</b> LIllestrøm-supporteren forteller hva de mener under møtet med Viking forrige helg. Foto:NTB Scanpix Vis mer</figcaption>
      </figure>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <p>- På vegne av oss selv, i år har vi bare blusset engang i år, semifinalen mot Ranheim, da fikk vi etter mye arbeid godkjennelse fra NFF få timer før kampstart, og vi opplevde det som forsøk på forhindre vårt ønske om blussing. Godkjennelse fra Politi og Brannvesen kom i god tid, og ble videresendt NFF i henhold til rutiner. Igjen, honnør til Viking ved sikkerhetssjef for godt samarbeid. Undertegnede sitter i styret i NSA (nylig kommet inn), og der oppleves dialogen som vanskelig sett med mine øyne. NFF går til stadighet bak ryggen på supporterne, seinest denne uka da det ble avholdt møte mellom NFF, og Direktoratet for samfunnssikkerhet og beredskap uten at NSA eller andre i supporter-Norge var invitert med. NFF har flere ganger blitt tatt i løgn når de skyver familier og redde barn foran seg i sitt vendetta mot pyro, blitt tatt i løgn når de hevder det ikke brukes pyro på tyske tribuner og nå har de funnet noen andre skyve foran seg, nemlig DSB. De velger denne løsningen framfor dialog, noe som er fraværende.</p>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p>- Ingenting planlagt, men vi står sammen med resten av supporter-Norge og vi vil bidra med å sende tydelige signaler til NFF om hva vi mener om deres håndtering av dette.</p>
      <h3>Kristiansund ved Uglan supporterklubb:</h3>
      <p>- Hva tenker dere om dagens regelverk angående bluss og pyro?</p>
      <p>- Vi ønsker at vi kan finne en løsning som alle parter kan være fornøyde med. Dette er jo ikke ett nytt tema, men ett tema som ofte skubbes under teppet. Vi ønsker pyro på kampdager i lovlige former.</p>
      <p>
        <i>- Hva ville dere eventuelt ha forandret?</i>
      </p>
      <p>- Her må vi henvise til kampen NSA gjør for norske supportere. De ønsker et godt samarbeid som kan lovliggjøre pyro i kontrollerte former. Ja til pyro, ja til samarbeid.</p>
      <figure>
        <img src="https://dbstatic.no/71790183.jpg?imageId=71790183&amp;width=1024&amp;height=615"/>
        <figcaption><b>REAKSJON:</b> Kristiansund-supporterene med «Ja til pyro» banner i eliteseriekampen i fotball mellom Molde og Kristiansund på Aker Stadion. Foto: Svein Ove Ekornesvåg / NTB Scanpix Vis mer</figcaption>
      </figure>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <p>- Vi opplever dialogen som vanskelig. Et NFF som kommer med gode innspill for og kunne få til en god ramme rundt norsk fotball er ønskelig. Det må være lov å håpe at NFF tar en vending og blir mer åpne samarbeidsvillige.</p>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p><i>-</i> Uglan supporterklubb skal ikke ha noe protester. Men vi ønsker, på lik linje med resten av supporterskare, å bli sett og hørt. Vi har bare gode tall å vise til og ønsker at dette jobbes med framover. Heldigvis er NSA talsmann for oss supportere, og vi håper de kan komme noe videre med dette.</p>
      <h3>Haugesund ved Maakebergets Arild Flesjå:</h3>
      <p>
        <i>- Hva tenker dere om dagens regelverk angående bluss og pyro?</i>
      </p>
      <p>- Dagens lovverk er uoversiktlig, tungvint og gir klubben en enkel mulighet til å si nei.</p>
      <p>
        <i>- Hva ville dere eventuelt ha forandret?</i>
      </p>
      <p><i>-</i> En enklere dialog mellom klubb, supporterklubb og brannvesen. Hvorfor trenger NFF å være involvert?</p>
      <figure>
        <img src="https://dbstatic.no/71794648.jpg?imageId=71794648&amp;width=1024&amp;height=615"/>
        <figcaption><b>VIl ha bedre dialog:</b> Haugesund-supporterne jubler under semifinalen i fotball NM mellom Odd og Haugesund på Skagerak Arena. Foto: Trond Reidar Teigen / NTB Scanpix Vis mer</figcaption>
      </figure>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <p>- Det er et hermetisk lukket system som brukte halvannen time med falsk propagandaforedrag angående pyro før seriestarten.</p>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p><i>-</i> Ingen kommentar.</p>
      <h3>Vålerenga ved Klanens talsperson Erling Rostvåg:</h3>
      <p>
        <i>- Hva tenker dere om dagens regelverk angående bluss og pyro?</i>
      </p>
      <p>- Regelverket. slik det står i dag. er i utgangspunktet ganske godt og banebrytende. Den store utfordringen er at NFF har bestemt seg for å tolke det annerledes i to sesonger nå. De velger også til stadighet å overprøve kompetente myndigheter (som for eksempel brannvesen) på området.</p>
      <p>
        <i>- Hva ville dere eventuelt ha forandret?</i>
      </p>
      <p><i>-</i> Som et minimum må ordningen slik den har vært praktisert gjenopprettes. Ideelt sett skulle vi gjerne sett en åpning for at bortesupporterne også kan søke om lovlig pyro. Dette har Nils Fisketjønn sagt er ønskelig i et brev til NSA i 2013, før han gikk tilbake på det. Vi ønsker også å legge til rette for situasjonsbasert bruk av pyroteknikk, men forstår at dette kan bli vanskelig. Vi bør også gå vekk ifra at NFF bestemmer om antall enheter og så videre er farlig når sertifiserte pyroteknikere og brannvesen allerede har godkjent dem. De har demonstrert mange ganger at de ikke kan dette.</p>
      <figure>
        <img src="https://dbstatic.no/71794654.jpg?imageId=71794654&amp;width=1024&amp;height=615"/>
        <figcaption>JUBEL: Vålerengasupportere fra klanen på tribunen under eliteseriekampen i fotball mellom Vålerenga og Brann på Intility Arena Foto: Berit Roald / NTB Scanpix Vis mer</figcaption>
      </figure>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <p>- Den er fullstendig fraværende. NFF har historisk sett unngått å møte til debatt i media. De har mer eller mindre konsekvent adressert helt andre ting enn det vi klager over, og har ved flere anledninger kommet med løfter til supporterne som de seinere har brutt. Dialogen framstår som proforma og mer enn én gang har de jobbet i kulissene for å sabotere den. De siste to åra har det blitt enda verre, med regelrett «ghosting» og avvisning av avtaler.</p>
      <p>NFF hevder de har en dialog med supporterkoordinatorene, men den dialogen består utelukkende av et årlig foredrag (med NFF som avsender) og et elektronisk skjema etter hver enkelt kamp. Et foredrag som starter med «vi skal ikke ha noen debatt her nå» og et skjemavelde er ikke det samme som dialog.</p>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p><i>-</i> For å være ærlig, tror jeg det holder at konstruktive krefter slutter å gå god for NFF eller holder noe igjen. Da vil man kanskje få synliggjort hvilken jobb som er gjort for å dempe konfliktnivået. Media vil sikkert kalle det en aksjon, men faktum er at det vi har sett den siste uka i liten grad er koordinert. Det er bare tusenvis av desillusjonerte folk som ikke lenger har noe å tape.</p>
      <h3>Stabæk ved Stabæk Supports Bjørnar Posse Sandboe:</h3>
      <p>
        <i>- Hva tenker dere om dagens regelverk angående bluss og pyro?</i>
      </p>
      <p>- Dagens regelverk ble akkurat innstrammet, tross en del forvirring, fordi DSB mener de har forskrifter som forbyr blussing på tribunen. Det er jeg helt uenig i, for jeg har lest disse forskriftene godt etter å ha importert 13 000 enheter med NSA. Men i første omgang må samarbeidsklimaet med NFF gjenopprettes. Det vil kreve tid for å gjenoppbygge tillit til at NFF ikke vil føre supporterne bak lyset igjen, slik de har gjort ved noen anledninger de siste åra. Jeg håper Pål Bjerketvedt og Leif Øverland kan komme inn som noen nye koster her.</p>
      <p>
        <i>- Hva ville dere eventuelt ha forandret?</i>
      </p>
      <p><i>-</i> Jeg personlig mener supporterklubbene, etter hundrevis av lovlige arrangementer PÅ tribunen uten ulykker, har vist seg kyndige til å gjøre dette på en ordentlig måte. Og da bør vi bli møtt med tillit og utvidet ansvar. Jeg mener tiden er moden for å tillate bruk av de samme produktene under kamp, såframt alle sikkerhetstiltak fortsatt er på plass og at kampen ikke blir hindret. Det vil også fjerne grunnlaget for å maskere seg og senke potensielt konfliktnivå mellom supportere og vakter/politi betraktelig.</p>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <p>- Dialogen har vært svært mangelfull, og med en rekke tillitsbrudd slik jeg opplevde det i NSA fra 2013-2019. Så kom jo denne rapporten før sesongen for å skremme brann og politi fra å tillate noe. Det var egentlig bare et spørsmål om tid før det ville smelle. Dessverre er det gjerne slik at NFF har trosset mange advarsler og så gått på en kjempesmell før de kommer tilbake til bordet og faktisk blir enige med oss om noe konkret i utviklende retning.</p>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p><i>- </i>Inntil videre er status at bluss og pyro på tribunen plutselig ble forbudt ifølge DSBs påstander (men ikke ifølge forskriften de henviser til). Da er det all grunn til å tro at det blir brent på de aller fleste arenaer framover. Det betyr naturligvis ikke at folk trenger å være bekymret. De aller, aller fleste supportere er som deg og meg og ønsker ikke at noen skal bli skadet. Ærlig talt så tror jeg paradoksalt nok at rammene rundt kampene tross en lite spennende serieavslutning kan bli ganske så underholdende.</p>
      <p>
        <b>Sarpsborg ved leder i Fossefallet, Kjetil Frøne:</b>
      </p>
      <p><i>- Hva tenker dere om dagens regelverk angående bluss og pyro?</i> <i>Hva ville dere eventuelt ha forandret?</i></p>
      <p>- Vi hadde vært fornøyd om det gamle regelverket fortsatt var gjeldende. Vi har brukt bluss og røyk i 14 år uten farlige hendelser. Og at det lokale politiet i Sarpsborg bruker en rapport som aldri burde vært gjeldende som grunnlag til å ikke gi oss tillatelse er helt tåpelig. Viser bare at det er personer som ikke vet hva de snakker om.</p>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <figure>
        <img src="https://dbstatic.no/71794659.jpg?imageId=71794659&amp;width=1024&amp;height=615"/>
        <figcaption><b>VIl ha gamle regler:</b> Sarpsborg 08-supporterne. Foto: Trond Reidar Teigen / NTB Scanpix Vis mer</figcaption>
      </figure>
      <p>Vi har prøvd med politiet her i byen uten å lykkes. Vi ser også at uvitenheten seirer og at forbundet henviser til sikkerhetsseminaret tidligere i år.</p>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p>- Det har ikke vært et tema hos oss i styret, men vi opplever at medlemmer og andre på tribunen vil bruke bluss ulovlig. Noe vi tenker at helt naturlig når man føler seg urettferdig behandlet på den måten.</p>
      <h3>Tromsø ved Alf Edvard Masternes, leder for Isberget:</h3>
      <p>- Hva tenker dere om dagens regelverk angående bluss og pyro?</p>
      <p>- Isberget supporterklubb har for så vidt forsonet oss med at vi ikke kan bruke nødbluss, selv om det ville vært billigst løsning for oss. Da dette var lovlig hadde vi trygg bruk av dette på indre bane. Vi bestilte pyro etter at de nye reglene kom, og har brukt godt over 20 000 kroner på godkjent pyro som vi beregnet skulle vare i en sesong.</p>
      <p>
        <i>- Hva ville dere eventuelt ha forandret?</i>
      </p>
      <p>- Regelverket har for oss vært greit, selv vi skulle ønske at vi også kunne ha tillatelse til å bruke det på bortebane.</p>
      <figure>
        <img src="https://dbstatic.no/71794677.jpg?imageId=71794677&amp;width=1024&amp;height=615"/>
        <figcaption><b>TROMSØ-SUPPORTERE:</b> Vil ha tillatelse til å blusse på bortebane. Foto: Rune Stoltz Bertinussen / NTB scanpix Vis mer</figcaption>
      </figure>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <p>- Det er mye dobbeltkommunikasjon og «ovenfra og ned»-holdning. Når NFF har brukt foredragsholder med skremselspropaganda om farlig pyro er det ikke bra. Foredragsholder brukte også bilder på skader som en ikke kan få med bruk av den type pyro som norsk supporterallianse importerte for supporterklubbene.</p>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p>- Vi har tillatelse til bruk av pyroteknikk på indre bane og jeg oppfatter at dette fortsatt kan gjøres. Vi har stilt dette spørsmålet til Tromsø IL og avventer svar. Vi forstår irritasjonen dersom dette ikke blir akseptert. Vi annonserer aldri aksjoner.</p>
      <p>
        <b>Mjøndalen ved Mjøndalens supporterklubb 3050s Kenneth Steen:</b>
      </p>
      <p>
        <i>- Hva tenker dere om dagens regelverk angående bluss og pyro?</i>
      </p>
      <p><i>-</i> Dagens regelverk er for rigid.</p>
      <p>
        <i>- Hva ville dere eventuelt ha forandret?</i>
      </p>
      <p>Vi ønsker mer fleksibilitet. Mulighet for pyro på tribunen, ved målfeiringer og etter match. Samt åpne for at bortesupportere kan søke om pyro. Alt dette kan gjøres forsvarlig og på en trygg og kontrollert måte.</p>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <p>- Det er ingen dialog. Den var der for ei tid tilbake. Den siste tida har det vært null interesse fra NFF sin side. Uten dialog kommer ingen noen vei. Da blir det fort «de mot oss», noe de har lagt opp til selv.</p>
      <figure>
        <img src="https://dbstatic.no/71794691.jpg?imageId=71794691&amp;width=1024&amp;height=615"/>
        <figcaption><b>KLAR BESKJED:</b> Mjøndalen-supporterne under eliteseriekampen i fotball mellom Mjøndalen og Strømsgodset på Consto Arena. Foto: Fredrik Hagen / NTB Scanpix Vis mer</figcaption>
      </figure>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p>- Vi hadde en protest mot Odd i Skien. Det var et tekstbanner rettet til NFF. Aktuelt kan det være, men om det skjer kommer an på hva som skjer videre.</p>
      <p>
        <b>Ranheim ved Thomas Mostervik, Formann i Forza Ranheim:</b>
      </p>
      <p>
        <i>- Hva tenker dere om dagens regelverk angående bluss og pyro?</i>
      </p>
      <p>- Det er for uforutsigbart. I tillegg til at NFF taler med mange tunger har for eksempel brannvesenet i den enkelte kommune siste ord, eller nest siste ord. Noen er strenge, andre er ikke.</p>
      <p>
        <i>- Hva ville dere eventuelt ha forandret?</i>
      </p>
      <p>- Forbundet må ta supporterne på alvor og gå i dialog. Lag et regelverk som går an å etterleve. Vi ønsker pyro på tribunen, ikke på banen. Det fungerer nedover i Europa, vi er ikke dummere i dette landet enn at vi kan få det til.</p>
      <p>
        <i>- Hvordan opplever dere dialogen med Norges Fotballforbund i forbindelse med bluss og pyro?</i>
      </p>
      <p>- Opplever tilbakemeldingene fra de i supportermiljøet, som har tatt uriasposten å fronte dette for oss alle, at det er tungt.</p>
      <p>
        <i>- Er det aktuelt for dere med noe protester, boikott eller liknende i tida framover?</i>
      </p>
      <p>- Vi vurderer ikke boikott, men en protest eller markering er under vurdering. Siste serierunde på Lerkendal er aktuell.</p>
    </article>
  </body>
</html>