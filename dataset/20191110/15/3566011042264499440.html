<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546179.html/%D9%88%D8%AC%D9%88%D8%AF---%D9%87%D8%B2%D8%A7%D8%B1-%D8%A8%DB%8C%D9%85%D8%A7%D8%B1-%D8%AF%DB%8C%D8%A7%D8%A8%D8%AA%DB%8C-%D8%AF%D8%B1-%D9%81%D8%B1%DB%8C%D8%AF%D9%88%D9%86%DA%A9%D9%86%D8%A7%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T15:34:00+00:00"/>
    <meta property="og:title" content="وجود ۴ هزار بیمار دیابتی در فریدونکنار"/>
    <meta property="og:description" content="سرپرست شبکه بهداشت و درمان فریدونکنار با اعلام اینکه نزدیک به ۴ هزار بیمار دیابتی در این شهرستان وجود دارد گفت: کم‌توجهی به بیماری دیابت عوارض زیادی دارد."/>
  </head>
  <body>
    <article>
      <h1>وجود ۴ هزار بیمار دیابتی در فریدونکنار</h1>
      <h2>سرپرست شبکه بهداشت فریدونکنار اعلام کرد</h2>
      <address>
        <time datetime="2019-11-10T15:34:00+00:00">10 Nov 2019, 15:34</time>
      </address>
      <p>سرپرست شبکه بهداشت و درمان فریدونکنار با اعلام اینکه نزدیک به ۴ هزار بیمار دیابتی در این شهرستان وجود دارد گفت: کم‌توجهی به بیماری دیابت عوارض زیادی دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سیدمحمد حسن ساتری در گفت‌وگو با خبرنگار <a href="http://www.bloghnews.com/">بلاغ </a>با اشاره به فرارسیدن هفته ملی دیابت، اظهار کرد: بیماری دیابت به صورت معمول یک بیماری موروثی است که اگر در خانواده‌ای این بیماری وجود داشت سایر افراد باید مراقبت‌های لازم را به‌عمل آورند.<br/> <br/>وی خاطرنشان کرد: خانواده‌های دیابتی باید تحت نظر پزشک باشند تا تشخیص زودرس انجام شده و قند آن‌ها کنترل شود.<br/><br/>سرپرست شبکه بهداشت و درمان فریدونکنار تصریح کرد: افزایش قند، مصرف مواد مخدر و چربی در تخریب ارگان‌های حیاتی انسان‌های دارای دیابت موثر است که اگر تشخیص زودرس و کنترل آن انجام شود، بیماران می‌توانند مانند انسان عادی به زندگی خود ادامه دهند.<br/><br/>ساتری یادآور شد: سه هزار و ۷۰۰ نفر بیمار دیابتی شناسایی شده در فریدونکنار وجود دارد که البته این رقم بیشتر است و برخی افراد به دلیل اینکه هنوز خودشان را معرفی نکرده‌اند و مراحل آزمایش آن‌ها انجام نشد شناسایی صورت نگرفت و به همین خاطر در آمار بیماران دیابتی شهرستان قرار نمی‌گیرند.<br/><br/>وی با بیان اینکه پایش بیماران به صورت مداوم انجام می‌شود، ادامه داد: در هر هفته روزهای یکشنبه، سه‌شنبه و پنجشنبه از ساعت ۱۰ تا ۱۲ بیماران دیابتی سطح شهر در کلینیک دیابت بیمارستان امام خمینی(ره) فریدونکنار ویزیت می‌شوند.<br/><br/>سرپرست شبکه بهداشت و درمان فریدونکنار گفت: در روستاها پیگیری بهتری می‌شود که بهورزان روستاها به صورت دائم بیماران را تحت نظر داشته و درصورت نیاز به پزشکان مرکز و پزشکان متخصص ارجاع داده می‌شوند.<br/><br/>ساتری تاکید کرد: توصیه ما به بیماران دیابتی این است که داروهای خود را مرتب مصرف کنند و آزمایشات را هم انجام دهند، همچنین به صورت سالانه باید چشم، قلب و کلیه این بیماران کنترل شود.<br/><br/>وی خاطرنشان کرد: دیابت عوارض زیادی از جمله کوری، سکته قلبی، سکته مغزی، از بین رفتن کلیه‌ها، زخم و در نهایت قطع پاها دارد که اگر بیماران نسبت به کنترل دیابت خود کم‌توجهی کنند این موارد به سراغ آن‌ها می‌آید.<br/><br/>انتهای پیام/<br/> </p>
    </article>
  </body>
</html>