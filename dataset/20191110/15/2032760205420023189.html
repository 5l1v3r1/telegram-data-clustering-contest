<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89199"/>
    <meta property="og:site_name" content="Denník politika"/>
    <meta property="article:published_time" content="2019-11-10T15:35:07+00:00"/>
    <meta property="og:title" content="Koaliční poslanci zastávajú predĺžené predvolebné moratórium, pre opozičných je protiústavné"/>
    <meta property="og:description" content="10.11.2019 (Webnoviny.sk) – Voliči sa riadia podľa programových priorít, a nie podľa prieskumov. Uviedli to v relácii V politike televízie TA3 koaliční poslanci Radovan Baláž (SNS) a Róbert Puci (Smer-SD). Opozičný poslanec Eduard Heger (OĽaNO) hovorí o protiústavnosti zákona o predlžovaní moratória na zverejňovanie volebných prieskumov na 50 dní. Rovnaký názor zastáva Marián Viskupič (SaS)."/>
  </head>
  <body>
    <article>
      <h1>Koaliční poslanci zastávajú predĺžené predvolebné moratórium, pre opozičných je protiústavné</h1>
      <address><time datetime="2019-11-10T15:35:07+00:00">10 Nov 2019, 15:35</time> by <a rel="author">Webnoviny</a></address>
      <p>10.11.2019 (Webnoviny.sk) – Voliči sa riadia podľa programových priorít, a nie podľa prieskumov. Uviedli to v relácii V politike televízie TA3 koaliční poslanci Radovan Baláž (SNS) a Róbert Puci (Smer-SD). Opozičný poslanec Eduard Heger (OĽaNO) hovorí o protiústavnosti zákona o predlžovaní moratória na zverejňovanie volebných prieskumov na 50 dní. Rovnaký názor zastáva Marián Viskupič (SaS).</p>
      <p>Novelu volebného zákona medzičasom vrátila do Národnej rady SR prezidentka Zuzana Čaputová. Nevylúčila ani možnosť, že po prípadnom opakovanom schválení podá podnet na Ústavný súd SR.</p>
      <p><i>„Pani prezidentka je podľa mňa v určitom konflikte záujmov, pretože počas jej kampane boli práve najväčšie odchýlky v prieskumoch. Teraz, keď sme tú tému otvorili, je tu zrazu veľké haló,“</i> povedal Puci.</p>
      <p>Podľa Radovana Baláža má byť prioritou pre voliča program jednotlivých strán. <i>„Voliči sa rozhodujú na základe programov, a nie prieskumov, a o tom by mala byť politická súťaž. Určite nie je normálne, ak v prieskumoch majú strany nameraný určitý výsledok a o pár dní je diametrálne odlišný,“</i> uviedol Baláž.</p>
      <p>Opoziční poslanci oponujú tým, že na novelu doplatia iba občania. <i>„Občan nebude vedieť informácie. Nepomôže to nikomu, je to protiústavné a zbytočné,“ </i>domnieva sa Viskupič.</p>
      <p>Podľa Hegera je to diskriminujúce pre občanov. <i>„Ľudia nebudú mať informácie. Áno, strany si môžu zadať prieskumy, ale na konci dňa ich nebudú vedieť občania. Opatreniami sa dajú prieskumy rozumne regulovať, nie je riešenie ich zakazovať,“</i> uviedol Heger.</p>
      <p>Viac k témam: <a href="https://www.webnoviny.sk/tag/moratorium/"><u>moratórium</u></a><br/>Zdroj: Webnoviny.sk – <a href="https://www.webnoviny.sk/koalicni-poslanci-zastavaju-predlzene-predvolebne-moratorium-pre-opozicnych-je-protiustavne/"><u>Koaliční poslanci zastávajú predĺžené predvolebné moratórium, pre opozičných je protiústavné</u></a> © SITA Všetky práva vyhradené.</p>
    </article>
  </body>
</html>