<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesi-porazili-rusy-a-ovladli-karjalu/1819243?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T15:02:00+00:00"/>
    <meta property="og:title" content="Češi porazili Rusy a ovládli Karjalu"/>
    <meta property="og:description" content="Helsinky - Čeští hokejisté vyhráli podruhé v historii turnaj Karjala. Rozhodla o tom jejich výhra v dnešním utkání v Helsinkách proti Rusku 3:0. Svěřenci Miloše Říhy staršího ztratili na úvodní akci Euro Hockey Tour jen bod, když po Švédech přemohli Finy až v nájezdech."/>
  </head>
  <body>
    <article>
      <h1>Češi porazili Rusy a ovládli Karjalu</h1>
      <address><time datetime="2019-11-10T15:02:00+00:00">10 Nov 2019, 15:02</time> by <a rel="author" href="http://www.ctk.cz/" target="_blank">ČTK</a></address>
      <p>Helsinky - Čeští hokejisté vyhráli podruhé v historii turnaj Karjala. Rozhodla o tom jejich výhra v dnešním utkání v Helsinkách proti Rusku 3:0. Svěřenci Miloše Říhy staršího ztratili na úvodní akci Euro Hockey Tour jen bod, když po Švédech přemohli Finy až v nájezdech.</p>
      <slideshow>
        <figure>
          <img src="https://i3.cn.cz/6/1573410553_P201911100604101.jpg"/>
        </figure>
        <figure>
          <img src="https://i3.cn.cz/6/1573398031_P201911100432501.jpg"/>
        </figure>
        <figure>
          <img src="https://i3.cn.cz/6/1573398049_P201911100432701.jpg"/>
        </figure>
        <figure>
          <img src="https://i3.cn.cz/6/1573398012_P201911100432401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3292">Fotogalerie: Hokejová reprezentace 2019/2020</a>
        </figcaption>
      </slideshow>
      <p>Na dosud jediné prvenství v turnaji dosáhl český tým v roce 2012. Také tehdy výběr trenéra Aloise Hadamczika dokázal uspět ve všech třech zápasech na turnaji.</p>
      <p>Proti Rusům dal vítězný gól v polovině 11. minuty kapitán týmu Jan Kovář. Ve třetí třetině pojistil výhru prvním reprezentačním gólem Lukáš Sedlák, v závěru při power play sborné završil výsledek Andrej Nestrašil. Čisté konto vychytal díky 32 zákrokům Roman Will.</p>
      <p>Rusové mohli při tříbodovém vítězství v kombinaci s příznivým výsledkem závěrečného severského derby mezi Finy a Švédy pomýšlet ještě na celkové prvenství. Tomu také odpovídala jejich počáteční aktivita a už po pár sekundách prověřil Willovu pozornost Karnauchov.</p>
      <p>První výraznější odpověď přinesla sedmá minuta, kdy se Rachůnek obtočil kolem branky, ale ani Samonov se nenechal zahanbit. Chvilku nato zakončoval z prostoru mezi kruhy Kadějkin, Will ale změnu stavu nedopustil.</p>
      <p>Nakonec k ní velkou měrou přispěli sami Rusové. Špatnou rozehrávku Miščenka zachytil ještě uvnitř jejich pásma Řepík, navázal na sebe dva protihráče a místo očekávané střely našel skvěle Kováře, jenž střelou zápěstím z kruhu na bližší tyčku otevřel skóre.</p>
      <p>Šumakov pak pozlobil Willa nečitelným bekhendovým zakončením. Právě on byl také 50 sekund před první přestávkou prvním hříšníkem zápasu a využít toho mohl krátce před sirénou Řepík, bez přípravy ale vypálil nad.</p>
      <p>Vyrovnaná bitva, v níž kralovali oba gólmani, pokračovala i ve druhém dějství. Okulov zkoušel štěstí z úhlu, ani on ale na Willa nevyzrál. Před polovinou zápasu přišla pro Čechy velmi těžká zkouška, protože se museli takřka dvě minuty bránit pouze ve třech proti pěti, neboť po špatném střídání fauloval Kovář.</p>
      <p>Ruská pětice ale hledala jen obtížně cestu k tomu, aby si připravila vyloženou příležitost ke skórování. Největší nebezpečí tak nakonec představovala Ožiganovova rána z kruhu, jenže Will ji vytěsnil.</p>
      <p>Těsné vedení si čeští hokejisté přenesli i do závěrečné části. V její polovině měl trochu smůly Radim Zohorna ve skrumáži při signalizované výhodě, když se mu nepovedlo propasírovat puk do odkryté branky. Co se ale nepodařilo jemu, zvládl v následné přesilovce Sedlák, i když si musel počkat po nepřehledné situaci dlouhé minuty na výrok sudích od videa.</p>
      <p>Rusové hráli pět na tři znovu v 55. minutě, tentokrát jen čtvrt minuty, jenže když už byl Říhův tým ve čtyřech, vyhodil puk do hlediště Moravčík a dvojnásobné oslabení pokračovalo ještě další minutu. Obětavě hrající Češi se skvělým Willem ale odolali a v závěru trefil prázdnou branku Nestrašil.</p>
      <h3>Hlasy po utkání:</h3>
      <p><b>Miloš Říha starší</b> (trenér ČR): <i>"Rusové na začátku dobře bruslili, dostávali nás pod tlak, vytvářeli si šance. My stáli, neplnili, co jsme si řekli, protože jsme nestíhali. S přibývajícím časem jsme se do toho ale dostali. Celkově to bylo ale na vůli, jak se každý z kluků bude obětovat. A oni se obětovali. Uhrát nulu vzadu s Ruskem? Ať hraje v jakékoliv sestavě, je to parádní věc. Navíc vyhrát tenhle turnaj... Švédi měli skvělou sestavu, Finsko taky mělo hodně silné mužstvo. Ano, ceníme si toho strašně moc, že jsme turnaj vyhráli."</i></p>
      <p><b>Jan Kovář</b> (kapitán a střelec prvního gólu): <i>"Byl to těžký zápas. Bylo to vidět na začátku. Prvních deset minut nás tam Rusové motali a neměli jsme moc puk. Potom jsme to zvedli, dali jsme gól, který nám hrozně pomohl. Odehráli jsme dobrý zápas. Potom jsme si říkali po druhé třetině, že musíme najít síly, abychom vydrželi ještě poslední dvacetiminutovku. Na konci bylo samozřejmě hodně oslabení, ale dotáhli jsme to do vítězného konce. Musím pochválit gólmany, na tomto turnaji byli skvělí a máme na čem stavět."</i></p>
      <p><b>Roman Will</b> (brankář ČR): <i>"My jsme to očekávali, že Rusové na nás nastoupí, ale byli jsme na to připravení. A jsem rád, že jsme na to dobře zareagovali. To se může stát, že má tým dobrý pohyb a zamkne vás, to je normální. Jsem rád, že jsme se z toho dostali. Já se snažím soustředit pouze na moji hru, v koutku duše samozřejmě vím, jaké je skóre, ale snažím se na to nedívat."</i></p>
      <h3>Finové zdolali Švédy 2:1 a skončili druzí</h3>
      <p>Úřadující mistři světa získali do 26. minuty dvoubrankový náskok, Švédové už jen zkorigovali výsledek a obsadili poslední místo.</p>
      <p>Finové se ujali vedení ve čtvrté minutě, kdy se obránce Lehtonen šikovně uvolnil a překonal Reideborna. Domácí před 12.443 diváky přečkali dvě oslabení při vyloučeních Nikkiläho a Lindbohma.</p>
      <p>Sami ve 26. minutě při Brodinově trestu udeřili. Po Turunenově přihrávce doklepl puk do odkryté branky Aaltonen. Finové se ubránili i při dalším oslabení a v polovině utkání mohli zvýšit, ale Švédům pomohla po Manninenově střele tyč.</p>
      <p>Vzápětí snížil Alsing, který se po Bertilssonově přihrávce trefil z pravého kruhu. Vzápětí byl blízko vyrovnání Dahlbeck, ale zamířil jen do tyče. Ve 46. minutě Reideborna překonal Suomi, ale po trenérské výzvě švédského kouče Garpenlöva sudí Jeřábek se Šírem nakonec gól neuznali kvůli zákroku na švédského gólmana. Těsný náskok domácí uhájili do konce.</p>
      <h3>ČR - Rusko 3:0 (1:0, 0:0, 2:0)</h3>
      <p>Branky a nahrávka: 11. Jan Kovář (Řepík), 52. Sedlák, 60. Nestrašil. Rozhodčí: Kaukokari, Vikman - Koskela, Niittylä (všichni Fin.). Vyloučení: 8:5. Využití: 1:0. V oslabení: 1:0. Diváci: 2207.</p>
      <p>ČR: Will - Šustr, Jeřábek, Moravčík, Krejčík, M. Doudera, D. Musil, Pyrochta, Galvas - Nestrašil, Jan Kovář, Řepík - H. Zohorna, T. Zohorna, R. Zohorna - Jaškin, Sedlák, T. Rachůnek - M. Stránský, Filippi, R. Pavlík. Trenéři: Miloš Říha st., Miloš Říha ml., Robert Reichel a Karel Mlejnek.</p>
      <p>Rusko: Samonov - Ožiganov, Blažijevskij, Rafikov, Zub, Sergejev, Fazylzjanov, Šaripzjanov, Miščenko - Okulov, P. Karnauchov, Slepyšev - Burdasov, Švec-Rogovoj, Kuzmenko - Sošnikov, K. Semjonov, Šumakov - Kajumov, Alexejev, Kudrjavcev - Kadějkin. Trenéři: Alexej Kudašov, Anvar Gatijatulin, Alexej Žamnov a Alexandr Savčenkov.</p>
      <p>
        <b>Finsko - Švédsko 2:1 (1:0, 1:1, 0:0)</b>
      </p>
      <p>Branky a nahrávky: 4. M. Lehtonen (Haapala, Hietanen), 26. M. Aaltonen (Turunen, Haapala) - 33. Alsing (Bertilsson, Händemark). Rozhodčí: Jeřábek, Šír (oba ČR) - Pekkala, Nikulainen (oba Fin.). Vyloučení: 3:3. Využití: 1:0. Diváci: 12.443.</p>
      <p>
        <b>Konečná tabulka turnaje a průběžná tabulka Euro Hockey Tour:</b>
      </p>
      <ul>
        <li>1. | ČR | 3 | 2 | 1 | 0 | 0 | 9:3 | 8</li>
        <li>2. | Finsko | 3 | 2 | 0 | 1 | 0 | 8:7 | 7</li>
        <li>3. | Rusko | 3 | 0 | 1 | 0 | 2 | 8:11 | 2</li>
        <li>4. | Švédsko | 3 | 0 | 0 | 1 | 2 | 6:10 | 1</li>
      </ul>
    </article>
  </body>
</html>