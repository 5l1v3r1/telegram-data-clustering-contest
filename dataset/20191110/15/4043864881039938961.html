<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231556/"/>
    <meta property="og:site_name" content="Українська правда"/>
    <meta property="article:published_time" content="2019-11-10T15:55:02+00:00"/>
    <meta property="og:title" content="До Зеленського в ОРДЛО ставляться як до Януковича - &quot;погано&quot; і &quot;дуже погано&quot;"/>
    <meta property="og:description" content="Дуже хорошої або хорошої думки про президента України Володимира Зеленського - 19% мешканців окупованого Донбасу (1,9 і 17,2%  відповідно), швидше поганої або дуже поганої - 78,9% (49,6 і 29,3% відповідно)."/>
  </head>
  <body>
    <article>
      <h1>До Зеленського в ОРДЛО ставляться як до Януковича - "погано" і "дуже погано"</h1>
      <address>
        <time datetime="2019-11-10T15:55:02+00:00">10 Nov 2019, 15:55</time>
      </address>
      <p>Дуже хорошої або хорошої думки про президента України Володимира Зеленського - 19% мешканців окупованого Донбасу (1,9 і 17,2%  відповідно), швидше поганої або дуже поганої - 78,9% (49,6 і 29,3% відповідно).</p>
      <p><b>Джерело:</b>  Результати кількісного дослідження громадської думки на окупованих територіях, проведене з 7 по 31 жовтня компанією  "Нью імідж маркетинг груп" та оприлюднене у "<a href="https://dt.ua/internal/test-na-sumisnist-329032_.html">Дзеркалі тижня</a>"  </p>
      <p><b>Деталі:</b>  Загальний показник тих, хто "дуже хорошої думки" про Зеленського - 1,9% (серед тих, хто дивиться українське ТБ - 3,3%; серед тих, хто не дивиться - 1,3%).</p>
      <p>"Швидше хорошої думки" -  17,2% (18,6 і 16,8% відповідно). "Швидше поганої думки" -  49,6% (54,3 і 47,8% відповідно). "Дуже поганої думки" про Зеленського -  29,3% опитаних (23,2 і 31,8% відповідно).</p>
      <p>Показники Зеленського збігаються з оцінкою ставлення до президента-втікача <b>Віктора Януковича</b>, який отримав від співвітчизників підтримку на рівні 19%, не підтримують його 80% опитаних. </p>
      <p><b>Віктора Медведчука</b> вважають авторитетом для себе в ОРДЛО 25% опитаних, "дуже доброї думки" про нього  4,9%, "швидше, доброї" 28,3%. При цьому 56% не довіряють. Лідер Оппоблоку - За життя <b>Юрій Бойко</b> має 34,6% підтримки, "дуже доброї думки" про нього 4,3%, "cвоїм" його не вважають 52%. <b>Сергія Таруту</b> підтримують  6,6%, не підтримують 61,5%. Про <b>Олександра Вілкула </b>"швидше, доброї думки" дотримуються 11%, 0,6% - "дуже доброї", половина опитаних думають про нього "погано" або "дуже погано",  36% взагалі про такого не чули. Про<b> Ріната Ахметова </b>"дуже доброї думки" 3,1% опитаних, "швидше, доброї" - 29,6%, майже 65% - "швидше, поганої" і "дуже поганої" (47,2 і 17%, відповідно). Щодо <b>Бориса Колеснікова </b>58,4% дотримуються "швидше, поганої думки". </p>
      <p>"Швидше, доброї думки" про <b>Леоніда Кучму </b>дотримуються 11,4%, "швидше, погане ставлення" у 43,8%,  "дуже погане" - у 42%.</p>
      <p>До<b> Святослава Вакарчука </b>прихильні понад 11% опитаних, 2,1% з яких ставляться до нього "дуже добре",  9,4% "швидше, добре". "Швидше, поганої думки" про нього 41,8%. І зовсім відмовляють у довірі 33,8%. </p>
      <p>До <b>Юлії Тимошенко</b> "швидше, добре" ставляться 3,4% мешканців ОРДЛО, не довіряють 32,3%,  62,8% хочуть "обгородити її колючим дротом", до <b>Віктора Ющенка</b> - "швидше, погано" або "дуже погано" ставляться 40,8 і 53,2%, відповідно,  "дуже доброї думки" про нього 0,7%, "швидше, доброї"  4%. </p>
      <p>До <b>Петра Порошенка</b> майже 97% сформували "погане" і "дуже погане ставлення (18 і 78,6% відповідно), "дуже доброї думки" - 0,7% опитаних, "швидше, доброї" - 1,4%. </p>
      <figure>
        <img src="https://img.pravda.com/images/doc/0/f/0f9cc4f-screenshot-3-original.jpg"/>
      </figure>
      <p>Про <b>ставлення до Зеленського</b> за останні місяці, яке  "сильно поліпшилося - він робить більше, ніж обіцяв", заявили 2,7%; "трохи поліпшилося" - 7,9%; "не змінилося" - 44,8%; "погіршилося - його дії викликають побоювання" — 22,9%.</p>
      <p>Розчарував Зеленський, через що ставлення до нього "значно погіршилося" 20,5% опитаних. Спостерігаючи за діями Зеленського останніми місяцями, 11% відчули оптимізм, 43% - песимізм. </p>
      <p>Те, що Зеленському вдасться <b>поліпшити соціально-економічні умови</b>, вважають "дуже ймовірним" 1,4% опитаних. 13,3% "припускають таку ймовірність", а 85% вважають "малоймовірним" і "дуже малоймовірним" підвищення соціально-економічного рівня президентом.</p>
      <p>Що Зеленський <b>принесе мир у регіон</b>, вважають "дуже ймовірним" лише 1,7% респондентів. 12,5% думають, що це "ймовірно". Не пов'язують із Зеленським сподівань на мир у регіоні 59%, 26,5% категорично відмовляють українському президентові в цій потенції.</p>
      <p>У здатність Зеленського <b>успішно провести переговори з Росією</b><b> </b>вірять 2,4 і 12,4% опитаних ("дуже ймовірно" і "швидше ймовірно" відповідно). 61,3% у цьому сильно сумніваються, 23,8% вважають успіх у переговорах з Путіним "дуже малоймовірним".</p>
      <p> 23% опитаних вважають "дуже ймовірним", що "обіцянки Володимира Зеленського в питаннях миру та переговорів з РФ розходяться з реальними діями". 48,6% вважають каверзу "швидше ймовірною". У щирість президента майже повірили 17,9%, а абсолютно повірили 10%. </p>
      <p>В ході дослідження було опитано 1606 респондентів, 800 -  у непідконтрольній частині Луганської, 806 - у непідконтрольній частині Донецької областей.</p>
      <p>Для розрахунків вибірки було використано офіційні статистичні дані 2014 р., скориговані з урахуванням наявних демографічних даних ВПО, які залишили непідконтрольні території. Інтерв'ю face-to-face проводилися в домогосподарствах респондентів за структурованою анкетою.</p>
      <p>Погрішність результатів не перевищує 3,2%. </p>
      <p>
        <b>Нагадаємо, </b>
      </p>
      <ul>
        <li>Відповідно до даних опитування, найбільшою довірою у мешканців ОРДЛО користується президент РФ <a href="https://www.pravda.com.ua/news/2019/11/10/7231512/">Володимир Путін</a> - 11,2% опитаних, на другому місці (9,1%) – російський пропагандист Володимир Соловйов. 6,7% назвали російську журналістку-пропагандистку Ольгу Скабєєву, 4,1% - вбитого екслідера донецьких бойовиків Олександра Захарченка, 2,9% - нинішнього ватажка бойовиків ОРДО Дениса Пушиліна. </li>
        <li>Відповідно до даних дослідження, 57,8% жителів тимчасово непідконтрольних Україні територій Донецької та Луганської областей <a href="https://www.pravda.com.ua/news/2019/11/9/7231458/">назвали себе громадянами України</a>, при цьому 41,6% мешканців ОРДЛО мають паспорти ДНР/ЛНР (34,8%) чи Росії (6,8%).</li>
        <li>50,9% мешканців окупованих територій Луганської та Донецької областей вважають, що нинішні території ОРДЛО <a href="https://www.pravda.com.ua/news/2019/11/10/7231553/">мають стати частиною Росії</a>, 13,4% - "частиною Росії, але з особливим статусом".</li>
        <li>На думку мешканців окупованих території Луганської та Донецької областей, за конфлікт на Сході України більшою мірою <a href="https://www.pravda.com.ua/news/2019/11/9/7231472/">відповідальна українська влада</a> після Майдану та місцеві активісти,  а також США, 63,6% опитаних вважають, що відновлювати Донбас мають за кошти України. Також більшість опитаних вважає, що дії Росії в Криму - "законний захист російськомовних громадян". </li>
        <li>Окрім того мешканці ОРДЛО <a href="https://www.pravda.com.ua/news/2019/11/9/7231511/">проти участі українських партій</a> у місцевих виборах і допускають, що на місцевих виборах кандидатами в органи влади можуть бути громадяни інших країн.</li>
      </ul>
      <related>
        <a href="https://www.pravda.com.ua/news/2019/11/10/7231553/"/>
        <a href="https://www.pravda.com.ua/news/2019/11/9/7231511/"/>
        <a href="https://www.pravda.com.ua/news/2019/11/9/7231472/"/>
      </related>
    </article>
  </body>
</html>