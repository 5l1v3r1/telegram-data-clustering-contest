<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Borisov-Dori-i-v-nedelya-se-raboti-usileno-po-izgrazhdaneto-na-AM-Hemus-912647"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-10T15:34:00+00:00"/>
    <meta property="og:title" content="Борисов: Дори и в неделя се работи усилено по изграждането на АМ &quot;Хемус&quot;"/>
    <meta property="og:description" content="Министър-председателят провери строителните дейности по изграждането на магистрала &quot;Хемус&quot; в участък..."/>
  </head>
  <body>
    <article>
      <h1>Борисов: Дори и в неделя се работи усилено по изграждането на АМ "Хемус"</h1>
      <address>
        <time datetime="2019-11-10T15:34:00+00:00">10 Nov 2019, 15:34</time>
      </address>
      <p>Министър-председателят провери строителните дейности по изграждането на магистрала "Хемус" в участъка между пътен възел Белокопитово и Буховци.</p>
      <p>"Дори и в неделя се работи усилено по изграждането на АМ "Хемус" между Белокопитово и Буховци, за което сърдечно благодарих на строителите. Всеки един от тези хора е мой приятел. За да продължи промяната в България, се полагат много усилия. Заедно постигаме добри резултати", написа премиерът в официалната си страница във Фейсбук, където бяха публикувани няколко негови снимки.</p>
      <p>Борисов е по анцуг и си общува приятелски със строителите.</p>
      <p>Участъкът между пътните възли Белокопитово и Буховци, който е дълъг близо 17 км, трябва да е готов през 2021 г. Първата копка беше направена през август 2018 г. Средства за проекта са изцяло от републиканския бюджет.</p>
      <p>По време на строителството на участъка са регистрирани пет археологически обекта. Общата стойност за предварителното и пълното им археологическо проучване е около 1,2 млн. лв. При предварителното проучване се откриват селища от бронзовата, римската епоха и Средновековието.</p>
      <p>Изграждането на магистрала "Хемус" е приоритет за правителството. Заради релефа е предвидено изграждането на редица пътни съоръжения, които ще се свържат с изградения вече пътен възел Белокопитово.</p>
      <p>Преди месец беше открит най-новият участък между Ябланица и пътен възел Боаза с дължина 9,3 км.</p>
      <p> </p>
      <p>  </p>
    </article>
  </body>
</html>