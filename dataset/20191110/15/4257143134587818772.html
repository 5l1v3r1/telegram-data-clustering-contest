<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/10/igazi-europai-gesztust-tett-egymas-fele-harom-balkani-orszag"/>
    <meta property="og:site_name" content="infostart"/>
    <meta property="article:published_time" content="2019-11-10T15:18:00+00:00"/>
    <meta property="og:title" content="Igazi európai gesztust tett egymás felé három balkáni ország"/>
    <meta property="og:description" content="A jövő évtől már útlevél nélkül, csupán a személyi igazolvány felmutatásával utazhatnak egymáshoz Szerbia, Észak-Macedónia és Albánia állampolgárai - egyebek mellett erről állapodott meg a három ország vezetője vasárnap Ohridban."/>
  </head>
  <body>
    <article>
      <h1>Igazi európai gesztust tett egymás felé három balkáni ország</h1>
      <address><time datetime="2019-11-10T15:18:00+00:00">10 Nov 2019, 15:18</time> by <a rel="author">Infostart / MTI</a></address>
      <h3>A jövő évtől már útlevél nélkül, csupán a személyi igazolvány felmutatásával utazhatnak egymáshoz Szerbia, Észak-Macedónia és Albánia állampolgárai - egyebek mellett erről állapodott meg a három ország vezetője vasárnap Ohridban.</h3>
      <p>Aleksandar Vucic szerb elnök, Edi Rama albán és Zoran Zaev észak-macedón miniszterelnök az úgynevezett</p>
      <p>
        <mark>mini schengeni övezet</mark>
      </p>
      <p>létrehozásáról egyeztetett a tóparti városban. Megállapodtak abban, hogy legfeljebb két éven belül jelentősen megkönnyítik az emberek, áruk, szolgáltatások és a pénz forgalmát a térségben. Hozzátette: az a cél, hogy a korábbi összetűzéseket és gyűlöletet felváltsa a normális emberi viszonyok légköre.</p>
      <p>Zoran Zaev szerint ez az első önállóan megindított kezdeményezés a Nyugat-Balkánon. Mint mondta, a kezdeményezést Szerbia, Észak-Macedónia és Albánia indította, de a térség többi országát is szeretnék bekapcsolni.</p>
      <p>A politikusok megállapodtak abban is, hogy olyan intézkedéseket vezetnek be, amelyekkel csökkenthető a teherforgalmat érintő többórás várakozási idő, és egységes munkaengedélyeket vezetnek be, hogy megkönnyítsék a munkavállalást a térség országaiban.</p>
      <blockquote>A tervek között szerepel az is, hogy a három ország honosítás nélkül elismerje a megszerzett okleveleket,</blockquote>
      <p>ezzel is átjárhatóbbá válik a munkaerőpiac. Úgy vélekedtek, hogy az intézkedések bevezetése után a térség a befektetők számára is vonzóbbá válik.</p>
      <p>A találkozón a meghívás ellenére nem vett részt Hashim Thaci koszovói államfő, aki a közösségi médiában tudatta, azért nem ment el Ohridba, mert véleménye szerint az ilyen regionális kezdeményezéseknek mindaddig nincs értelmük, amíg Szerbia és Bosznia-Hercegovina nem ismeri el Koszovó függetlenségét.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>