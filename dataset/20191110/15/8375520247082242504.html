<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/slugi-narodu-gotujut-zakon-pro-vidklikannja-mazhoritarnikiv-639002.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T15:01:23+00:00"/>
    <meta property="og:title" content="«Слуги народу» готують закон про відкликання мажоритарників"/>
    <meta property="og:description" content="Ми обговорюємо можливість відкликання депутата-мажоритарника через висловлювання недовіри з боку виборців – Арахамія"/>
  </head>
  <body>
    <article>
      <h1>«Слуги народу» готують закон про відкликання мажоритарників</h1>
      <address>
        <time datetime="2019-11-10T15:01:23+00:00">10 Nov 2019, 15:01</time>
      </address>
      <h4>Ми обговорюємо можливість відкликання депутата-мажоритарника через висловлювання недовіри з боку виборців – Арахамія</h4>
      <p>Партія «Слуга народу» розробляє законопроєкт про відкликання депутатів-мажоритарників через недовіру виборців.</p>
      <p>Про це заявив глава фракції «Слуги народу» у Верховній Раді Давид Арахамія, повідомляє <a href="https://www.ukrinform.ua/rubric-polytics/2815333-mazoritarnikiv-zmozut-vidklikati-za-nedoviru-viborciv-u-sluzi-narodu-gotuut-zakon.html">«Укрінформ»</a>.</p>
      <p>«Він на стадії напрацювання концепту. Ми обговорюємо можливість відкликання депутата-мажоритарника через висловлювання недовіри з боку виборців», – сказав Арахамія.</p>
      <p>Він навів приклад Польщі, де будь-яка людина, яка каже, що голосувала за певного депутата і не довіряє йому, може почати збір підписів щодо недовіри.</p>
      <p>«Потім повинен бути суттєвий відсоток цих людей, які підтримують це питання і далі якась процедура відкликання. Але зараз ідуть консультації з юристами – чи конституційно це взагалі, чи не конституційно. Тому що будуть марні зусилля, якщо ми щось напрацюємо, проголосуємо, а потім Конституційний суд це поверне як неконституційну норму», – пояснив Арахамія.</p>
      <p>За його словами, наразі немає жодних дедлайнів щодо напрацювання цього законопроєкту.</p>
      <p>Нагадаємо, голова фракції «Слуга народу» Давид <a href="https://glavcom.ua/news/u-sluzi-narodu-prokomentuvali-mozhlivist-rotaciji-v-uryadi--638982.html">Арахамія прокоментував можливість проведення ротації в уряді.</a></p>
      <related>
        <a href="https://glavcom.ua/news/razumkov-zayaviv-pro-noviy-rekord-frakciji-sluga-narodu-638990.html"/>
        <a href="https://glavcom.ua/news/sluga-narodu-bratime-uchast-u-viborah-v-usi-objednani-teritorialni-gromadi-u-grudni-638987.html"/>
        <a href="https://glavcom.ua/news/partiya-sluga-narodu-zminila-ochilnika-638983.html"/>
      </related>
    </article>
  </body>
</html>