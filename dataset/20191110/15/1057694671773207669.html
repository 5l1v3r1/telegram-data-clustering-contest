<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2028971/enosi-isangeleon-ellados-ti-lei-gia-tis-katangelies-peri-prospathias-paremvasis-tou-mariou-salma.html"/>
    <meta property="og:site_name" content="News.gr"/>
    <meta property="article:published_time" content="2019-11-10T15:51:25+00:00"/>
    <meta property="og:title" content="Ένωση Εισαγγελέων: Τι λέει για τις καταγγελίες περί προσπάθειας παρέμβασης του Μάριου Σαλμά"/>
    <meta property="og:description" content="Ολόκληρη η ανακοίνωση της"/>
  </head>
  <body>
    <article>
      <h1>Ένωση Εισαγγελέων: Τι λέει για τις καταγγελίες περί προσπάθειας παρέμβασης του Μάριου Σαλμά</h1>
      <address>
        <time datetime="2019-11-10T15:51:25+00:00">10 Nov 2019, 15:51</time>
      </address>
      <h3>Ολόκληρη η ανακοίνωση της</h3>
      <p>Αποστάσεις κρατά η <a href="https://www.news.gr/tag/enosi-isangeleon-ellados">Ένωση Εισαγγελέων Ελλάδος</a> από τις καταγγελίες της <a href="https://www.news.gr/tag/enosi-dikaston">Ένωσης Δικαστών</a> και Εισαγγελέων για προσπάθεια παρέμβασης, σε δικαστική υπόθεση που ερευνάται από την δικαιοσύνη, από τον βουλευτή της Νέας Δημοκρατίας <a href="https://www.news.gr/tag/marios-salmas">Μάριο Σαλμά</a>.</p>
      <p>Σε ανακοίνωση της η Ένωση κάνει λόγο για «φερόμενη παρέμβαση» σε εισαγγελέα τονίζοντας ότι «πράγματι  ο συγκεκριμένος βουλευτής επικοινώνησε στο υπηρεσιακό τηλέφωνο Εισαγγελέα  και με κόσμιο τρόπο  ζήτησε να πληροφορηθεί την πορεία εκκρεμούς υπόθεσης  με  εγκαλούντα και παριστάμενο προς υποστήριξη της κατηγορίας τον ίδιο, η οποία εκκρεμεί στο Συμβούλιο Πλημμελειοδικών για παρεμπίπτον ζήτημα». Μάλιστα, οι εισαγγελείς επισημαίνουν πως στο στάδιο αυτό της έρευνας γνώση της πορείας της δικογραφίας καθώς και αντίγραφα «μπορούν να λαμβάνουν οι διάδικοι (ύποπτος, κατηγορούμενος και αυτός που παρίσταται προς υποστήριξη της κατηγορίας), προσερχόμενοι είτε οι ίδιοι, είτε ο πληρεξούσιος δικηγόρος τους στο αρμόδιο γραφείο της εισαγγελίας».</p>
      <p>«Καλούμε  τους εκπροσώπους του πολιτικού κόσμου να επιδεικνύουν έμπρακτα, όπως άλλωστε έχουν συνταγματική υποχρέωση, τον ενδεδειγμένο σεβασμό και εμπιστοσύνη στη δικαιοσύνη, να θωρακίζουν την ανεξαρτησία της , να λαμβάνουν ειλικρινή και όχι προσχηματικά μέτρα για την επιτάχυνση και ποιοτική αναβάθμισή της και να μην παρεμβαίνουν με κανένα τρόπο, όπως όταν νομοθετούν με κρυπτοαμνηστευτική στόχευση,  για εκκρεμείς  υποθέσεις» καταλήγει η Ένωση Εισαγγελέων Ελλάδος.</p>
      <p>
        <b>Ολόκληρη η ανακοίνωση της Ένωσης Εισαγγελέων Ελλάδος:</b>
      </p>
      <p>Σχετικά με τη φερόμενη ως "παρέμβαση"  βουλευτή σε εισαγγελέα για εκκρεμή ποινική υπόθεση, το Διοικητικό Συμβούλιο της Ένωσης Εισαγγελέων Ελλάδος διασαφηνίζει ότι πράγματι  ο συγκεκριμένος βουλευτής επικοινώνησε στο υπηρεσιακό τηλέφωνο Εισαγγελέα  και με κόσμιο τρόπο  ζήτησε να πληροφορηθεί την πορεία εκκρεμούς υπόθεσης  με  εγκαλούντα και παριστάμενο προς υποστήριξη της κατηγορίας τον ίδιο, η οποία εκκρεμεί στο Συμβούλιο Πλημμελειοδικών για παρεμπίπτον ζήτημα.</p>
      <p>Υπενθυμίζουμε δε ότι,  κατά τον ΚΠΔ,  γνώση της πορείας της δικογραφίας καθώς και αντίγραφα αυτής, στο στάδιο αυτό, μπορούν να λαμβάνουν οι διάδικοι (ύποπτος, κατηγορούμενος και αυτός που παρίσταται προς υποστήριξη της κατηγορίας), προσερχόμενοι είτε οι ίδιοι, είτε ο πληρεξούσιος δικηγόρος τους στο αρμόδιο γραφείο της εισαγγελίας.</p>
      <p>Όταν δε  οι εκπρόσωποι της νομοθετικής εξουσίας διαχρονικά παραπονούνται δημόσια για καθυστερήσεις στην απονομή της ποινικής δικαιοσύνης,  να γνωρίζουν ότι είναι αυτό είναι το αποτέλεσμα της δικής τους  συμπεριφοράς προς τη δικαιοσύνη, που εκδηλώνεται  με τη μη πλήρωση των οργανικών κενών, την έλλειψη υποδομών, την απουσία γραμματειακής υποστήριξης και τη δημιουργία περαιτέρω άσκοπης  ποινικής  ύλης.</p>
      <p>Καλούμε  τους εκπροσώπους του πολιτικού κόσμου να επιδεικνύουν έμπρακτα, όπως άλλωστε έχουν συνταγματική υποχρέωση, τον ενδεδειγμένο σεβασμό και εμπιστοσύνη στη δικαιοσύνη, να θωρακίζουν την ανεξαρτησία της , να λαμβάνουν ειλικρινή και όχι προσχηματικά μέτρα για την επιτάχυνση και ποιοτική αναβάθμισή της και να μην παρεμβαίνουν με κανένα τρόπο, όπως όταν νομοθετούν με κρυπτοαμνηστευτική στόχευση, για εκκρεμείς υποθέσεις.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2028863/siriza-oute-kouventa-gia-salma-sti-diskoli-sinentefxi-ston-skai.html"/>
        <a href="https://www.news.gr/politikh/article/2028149/siriza-i-paradochi-salma-ektheti-tin-kivernisi-mitsotaki.html"/>
        <a href="https://www.news.gr/politikh/article/2027993/ti-apanta-o-m-salmas-stis-katangelies-oti-epichirise-na-paremvi-se-ekkremi-dikastiki-ipothesi.html"/>
      </related>
    </article>
  </body>
</html>