<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546247.html/%D8%B4%D8%B1%DA%A9%D8%AA-%D8%A8%D8%B1%D9%82-%D8%A8%D8%B1%D9%88%D8%AC%D8%B1%D8%AF-%D8%A8%DB%8C%D8%B4-%D8%A7%D8%B2----%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A7%D8%B2-%D9%85%D8%B4%D8%AA%D8%B1%DA%A9%DB%8C%D9%86-%D8%B7%D9%84%D8%A8-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T15:41:00+00:00"/>
    <meta property="og:title" content="شرکت برق بروجرد بیش از ۴۷ میلیارد تومان از مشترکین طلب دارد"/>
    <meta property="og:description" content="مدیر توزیع برق بروجرد تعداد مشترکین این شرکت را 143 هزار برشمرد و گفت: این شرکت بیش از 47 میلیارد تومان از مشترکین طلب دارد."/>
  </head>
  <body>
    <article>
      <h1>شرکت برق بروجرد بیش از ۴۷ میلیارد تومان از مشترکین طلب دارد</h1>
      <h2>مدیر توزیع برق بروجرد:</h2>
      <address>
        <time datetime="2019-11-10T15:41:00+00:00">10 Nov 2019, 15:41</time>
      </address>
      <p>مدیر توزیع برق بروجرد تعداد مشترکین این شرکت را 143 هزار برشمرد و گفت: این شرکت بیش از 47 میلیارد تومان از مشترکین طلب دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=1435">سفیر افلاک،</a> محمد علی خسروی ظهر امروز در جلسه شورای اداری که در فرمانداری برگزار شد با بیان اینکه شرکت برق بروجرد ۱۴۳ هزار مشترک دارد اظهارداشت:  امسال پروژه‌هایی از جمله اصلاح و بهینه‌سازی شبکه ۲۰ کیلو ولت دهنو مقدسی و بیچون، احداث شبکه کامل برای روستای تنگ محمد حاجی، اصلاح و بهینه سازی منطقه جعفرآباد به طول هشت کیلومتر و اصلاح شبکه ۲۰ کیلومتر سه روستا در دست انجام است.</p>
      <p>وی افزود: برای پروژه‌های مذکور ۱۴ میلیارد و ۳۲۵ میلیون تومان معادل ۳۵ درصد اعتبارات کل استان هزینه شده است.</p>
      <p>مدیر توزیع برق بروجرد از طلب ۴۷ میلیاردی شرکت برق خبر داد و افزود: شرکت برق بروجرد ۴۷ میلیارد و ۸۱۲ میلیون تومان از مشترکین طلب دارد که از این میزان ۱۲ میلیارد و ۸۲۰ میلیون تومان در بخش خانگی، هفت میلیارد و ۹۸۴ میلیون تومان در بخش ادارات و عمومی، پنج میلیارد و ۲۶۶ میلیون تومان مربوط به چاه‌های آب کشاورزی، روستایی و شهری، ۱۵ میلیارد و ۹۵۶ میلیون تومان در بخش صنعت است.</p>
      <p>وی بیان کرد: در بخش صنعت ۵۰ درصد کل طلب شرکت برق استان لرستان مربوط به شهرستان بروجرد است و این در حالیست که پرداخت بهای برق سبب می‌شود تا خدمات بهتری به مشترکین ارائه شود.</p>
      <p>خسروی گفت: امسال ۴۰۰ مورد انشعاب و استفاده از برق به صورت غیر مجاز شناسایی شده که برخورد لازم صورت گرفته است.</p>
      <p>وی هرس درختان و شاخه‌ها را تا قبل از فصل زمستان ضروری دانست و افزود: ضروری است تا بخشداران و شهرداری‌ها برای هرس درختان تا قبل از بارش برف اقدام کنند تا در صورت بارش سنگین برف مشکلی رخ ندهد.</p>
      <p>مدیر توزیع برق بروجرد تصریح کرد: در شهرستان بروجرد تاکنون ۱۵ واحد مسکونی اقدام به نصب نیروگاه‌های خورشیدی پنج کیلو وات کرده‌اند که این اقدام با هزینه ای بالغ بر ۴۰ میلیون تومان برای هر کدام انجام شده اما درآمد ماهیانه از این نیروگاه حدود یک میلیون و ۲۰۰ هزار تومان است.</p>
      <p>وی با اشاره به حذف قبوض کاغذی گفت: تاکنون ۹۸ درصد مشترکین شرکت برق شماره همراه خود را اعلام کرده‌اند وهزینه قبوض به صورت پیامک برای آنها ارسال می‌شود.</p>
      <p>انتهای پیام/</p>
    </article>
  </body>
</html>