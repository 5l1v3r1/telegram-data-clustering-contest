<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740994"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T15:25:00+00:00"/>
    <meta property="og:title" content="เริ่มแล้วแอ่วยี่เป็งเจียงใหม่ ฮ่วมใจ๋ฮักษาฮีตฮอยล้านนา"/>
    <meta property="og:description" content="จังหวัดเชียงใหม่เริ่มแล้ว”ลอยกระทง”ประเพณีเดือนยี่เป็ง ไนท์ซาฟารี จัดลอยกระทงชมสัตว์ป่า สนุกเริงร่า"/>
  </head>
  <body>
    <article>
      <h1>เริ่มแล้วแอ่วยี่เป็งเจียงใหม่ ฮ่วมใจ๋ฮักษาฮีตฮอยล้านนา</h1>
      <address>
        <time datetime="2019-11-10T15:25:00+00:00">10 Nov 2019, 15:25</time>
      </address>
      <p>
        <b>จังหวัดเชียงใหม่เริ่มแล้ว”ลอยกระทง”ประเพณีเดือนยี่เป็ง ไนท์ซาฟารี จัดลอยกระทงชมสัตว์ป่า สนุกเริงร่า</b>
      </p>
      <p>เมื่อเวลา 19.00 น.วันที่ 10 พ.ย.  ที่บริเวณลานเอนกประสงค์ข่วงประตูท่าแพ อ.เมือง จ.เชียงใหม่ นายเจริญฤทธิ์ สงวนสัตย์ ผวจ.เชียงใหม่  พร้อมข้าราชการหลายหน่วยงานในจังหวัดเชียงใหม่ ได้เดินทางมาเป็นประธานในพิธีเปิดงาน ประเพณีเดือนยี่เป็งเชียงใหม่ โดยใช้ชื่องานว่า"แอ่วยี่เป็งเจียงใหม่ ฮ่วมใจ๋ฮักษาฮีตฮอยล้านนา ปลอดประทัดยักษ์ ไร้แอลกอฮอล์" ขบวนแห่โคมไฟยี่เป็ง"ตามประทีปโคมไฟในงานบุญตั้งธรรมหลวง" โดยขบวนจะเริ่มจากข่วงประตูท่าแพ ไปจนถึงบริเวณศูนย์การค้าพันธุ์ทิพย์พลาซ่า</p>
      <figure>
        <img src="https://www.dailynews.co.th/admin/upload/20191110/news_wORArWBmaT223745_533.jpg?v=20191111039?v=7604"/>
      </figure>
      <p>ส่วนที่เชียงใหม่ไนท์ซาฟารี นายอนุชา ดำรงมณี กรรมการบริหาร ปฏิบัติหน้าที่แทนผอ.สำนักงานพัฒนาพิงคนคร ได้เปิดกิจกรรม"ลอยกระทงชมสัตว์ป่า สนุกเริงร่า ยี่เป็งเชียงใหม่" โดยเป็นกิจกรรมที่สืบสานประเพณียี่เป็งเชียงใหม่ ประเพณีอันดีงามของชาวล้านนา และเพื่อเผยแพร่ประเพณีอันงดงามให้เป็นที่รู้จักแก่ชาวไทยและชาวต่างชาติ โดยการจุดผางประทีป ซึ่งจะจัดขึ้นปีละ 1 ครั้ง เท่านั้น เพื่อเป็นสิริมงคลและถวายเป็นพุทธบูชา รวมทั้งบูชาสักการะสิ่งศักดิ์สิทธ์โดยรอบเชียงใหม่ไนท์ซาฟารี จำนวนกว่า 2,000 ดวง ณ บริเวณรูปปั้นสัตว์ป่าหิมพานต์นอกจากนี้ยังให้นักท่องเที่ยวตกแต่งกระทงขนมปัง ที่แจกฟรีให้กับนักท่องเที่ยวทุกคนได้ร่วมลอยกระทงบริเวณทะเลสาบสวอนเลค โดยกระทงขนมปังเมื่อลอยไปก็จะเป็นอาหารของปลาจำนวนมากเป็นการอนุกรักษ์สิ่งแวดล้อม</p>
      <figure>
        <img src="https://www.dailynews.co.th/admin/upload/20191110/news_qhIHuteLiC223754_533.jpg?v=20191111039?v=1985"/>
      </figure>
      <p> <br/>สำหรับกิจกรรมในวันพรุ่งนี้จะมีพิธีบวงสรวงศาลพระภูมิ เจดีย์ขาว ขอขมาแม่น้ำปิง ณ สำนักงานเทศบาล ท่าน้ำศรีโขง อ.เมืองเชียงใหม่ การประกวดกระทงฝีมือใบตอง-ดอกไม้สด ณ สำนักงานเทศบาล การปล่อยกระทงสายสืบสานล้านนา ณ ลำน้ำปิงหน้าสำนักงานเทศบาล ประกวดกระทงลอยน้ำ และกิจกรรมลอยกระทงตลอดสองฝากฝั่งริมแม่น้ำปิง </p>
      <figure>
        <img src="https://www.dailynews.co.th/admin/upload/20191110/news_eQwUbePOwp223803_533.jpg?v=20191111039?v=9178"/>
      </figure>
    </article>
  </body>
</html>