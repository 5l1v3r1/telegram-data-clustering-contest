<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://firenze.repubblica.it/cronaca/2019/11/10/news/autostrada_chiusa_catturati_16_caprioli_a_pistoia-240769813/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T15:04:00+00:00"/>
    <meta property="og:title" content="Autostrada chiusa, catturati 16 caprioli a Pistoia"/>
    <meta property="og:description" content="L'operazione di bonifica si è svolta in tempi più rapidi del previsto e la A11 è stata interrotta per poco più di tre ore."/>
  </head>
  <body>
    <article>
      <h1>Autostrada chiusa, catturati 16 caprioli a Pistoia</h1>
      <h2>L'operazione di bonifica si è svolta in tempi più rapidi del previsto e la A11 è stata interrotta per poco più di tre ore. Coldiretti rilancia però l'allarme sicurezza stradale e danni alle coltivazioni</h2>
      <address>
        <time datetime="2019-11-10T15:04:00+00:00">10 Nov 2019, 15:04</time>
      </address>
      <p>E’ di 16 caprioli catturati il bilancio dell'intervento di “bonifica” di animali selvatici, in particolare ungulati, che stamani, domenica 10 novembre, ha comportato la chiusura di un tratto di circa 25 km sull'autostrada A11 Firenze-Pisa Nord tra Prato Ovest e Montecatini Terme. Gli animali sono stati catturati nell'area a fianco del casello autostradale di Pistoia e saranno liberati sulle colline pistoiesi. L'operazione è durata circa un'ora e 20 minuti, l'autostrada A11 è rimasta chiusa dalle 6 fino a poco dopo le 9, in largo anticipo rispetto al previsto perché la riapertura del tratto autostradale era inizialmente fissata per le 12.<br/> <br/>Gli animali sono stati catturati con delle reti, quindi sono stati bendati e poi collocati in appositi contenitori chiusi.Tutte le operazioni si sono svolte alla presenza di personale dell'Asl e di veterinari. Ai caprioli catturati sono stati apposti dei bollini identificativi, poi sono stati caricati su due camion dell'Asl Toscana Centro e del Comune di Pistoia che li hanno trasportati nell'area protetta dell'Acquerino, nel Pistoiese, per essere liberati.<br/> <br/>"E' andato tutto molto bene - commenta in una nota l'assessore toscano all'agricoltura Marco Remaschi - e questo significa che è possibile gestire in modo sostenibile e con un lavoro di squadra, un problema, come quello della presenza di ungulati nelle nostre campagne, che si presenta con sempre maggiore frequenza”.<br/> <br/>Intanto Coldiretti rilancia l’allarme: "La chiusura dell'autostrada A1 Firenze-Pisa Nord per la presenza eccessiva di animali selvatici è la conferma di una emergenza nazionale che in Italia causa diecimila incidenti stradali all'anno con 13 morti nei primi nove mesi del 2019 secondo l'Asap, mentre nelle campagne sono stimati danni in almeno 200 milioni alle colture, senza contare i rischi per la salute provocati dalla diffusione di malattie di animali che razzolano sempre più spesso tra i rifiuti delle città".</p>
    </article>
  </body>
</html>