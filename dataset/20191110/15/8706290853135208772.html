<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683372/ti-dimiourgia-mikris-sengken-proothoun-servia-voreia-makedonia-ka"/>
    <meta property="og:site_name" content="enikos.gr"/>
    <meta property="article:published_time" content="2019-11-10T15:17:00+00:00"/>
    <meta property="og:title" content="Τη δημιουργία &quot;μικρής Σένγκεν&quot; προωθούν Σερβία, Βόρεια Μακεδονία και Αλβανία"/>
    <meta property="og:description" content="Σημαντικές αποφάσεις ελήφθησαν στη δεύτερη τριμερή σύνοδο κορυφής Σερβίας - Βόρειας Μακεδονίας - Αλβανίας..."/>
  </head>
  <body>
    <article>
      <h1>Τη δημιουργία "μικρής Σένγκεν" προωθούν Σερβία, Βόρεια Μακεδονία και Αλβανία</h1>
      <address>
        <time datetime="2019-11-10T15:17:00+00:00">10 Nov 2019, 15:17</time>
      </address>
      <p>Σημαντικές αποφάσεις ελήφθησαν στη δεύτερη τριμερή σύνοδο κορυφής Σερβίας - Βόρειας Μακεδονίας - Αλβανίας που πραγματοποιείται στην Οχρίδα. Κατά την χθεσινοβραδινή συνάντηση του προέδρου της Σερβίας <a href="https://www.enikos.gr/international/656812/proedros-servias-i-synantisi-ton-parision-gia-to-kosovo-anavlithi%CE%91%CE%BB%CE%B5%CE%BE%CE%AC%CE%BD%CF%84%CE%B1%CF%81%20%CE%92%CE%BF%CF%8D%CF%84%CF%83%CE%B9%CF%84%CF%82">Αλεξάνταρ Βούτσιτς</a> και των πρωθυπουργών της Βόρειας Μακεδονίας και της Αλβανίας Ζόραν Ζάεφ και Έντι Ράμα συμφωνήθηκε η ελεύθερη διακίνηση των πολιτών μεταξύ των τριών αυτών χωρών, η επίσπευση των ελέγχων στα σύνορα για τα ευπαθή εμπορεύματα και η δημιουργία ενιαίου συστήματος στην έκδοση αδειών εργασίας.</p>
      <p>Όπως εξήγησε ο Βούτσιτς σε συνέντευξή του στην δημόσια τηλεόραση της Σερβίας (RTS), οι πολίτες θα μπορούν να ταξιδεύουν στις τρεις αυτές χώρες μόνο με την αστυνομική ταυτότητα και με απλοποιημένες διαδικασίες.</p>
      <p>Για τα εμπορεύματα συμφωνήθηκε να λειτουργούν στα σύνορα, σε 24ωρη βάση, οι υπηρεσίες κτηνιατρικού και φυτοϋγειονομικού ελέγχου, ώστε να μειωθεί σημαντικά ο χρόνος αναμονής των φορτηγών.</p>
      <p>Συμφωνήθηκε, επίσης, ότι η άδεια εργασίας που θα εκδίδεται σε μία από τις τρεις χώρες θα ισχύει και στις άλλες δύο, χωρίς να γίνεται καμία επιπρόσθετη ενέργεια από τον κάτοχο της.</p>
      <p>Ο πρόεδρος της Σερβίας ανέφερε ότι οι ηγεσίες των τριών χωρών είναι αποφασισμένες να προχωρήσουν με γοργούς ρυθμούς στην δημιουργία της αποκαλούμενης «μικρής Σένγκεν» και παραμένει ανοιχτή η πρόσκληση για να συμμετάσχουν και άλλες χώρες των Δυτικών Βαλκανίων.</p>
      <p>Ο Βούτσιτς επισήμανε ότι η πρωτοβουλία αυτή έχει την υποστήριξη των ΗΠΑ και αναμένεται να υποστηριχθεί και από τον πρόεδρο της Γαλλίας Εμανουέλ Μακρόν, ο οποίος μέχρι στιγμής δεν έχει εκφράσει την άποψη του.</p>
      <p>Στη δεύτερη σύνοδο της «μικρής Σένγκεν» έστειλαν αντιπροσώπους η Βοσνία-Ερζεγοβίνη και το Μαυροβούνιο, ενώ αρνήθηκε να συμμετάσχει ο πρόεδρος του Κοσόβου Χάσιμ Θάτσι, δηλώνοντας με ανάρτηση του στο Facebook ότι καμία περιφερειακή συμμαχία δεν μπορεί να υποκαταστήσει την πλήρη ένταξη στους ευρώ-ατλαντικούς θεσμούς.</p>
      <p>Πηγή πληροφοριών: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/683156/minyma-apo-ti-merkel-kai-tin-proedro-tis-komision-prepei-na-krati%0A%20%20%20%20%0A"/>
        <a href="http://www.enikos.gr/international/681574/seismos-48-richter-stin-alvania-tora%0A%20%20%20%20%0A"/>
        <a href="http://www.enikos.gr/international/681124/dilosi-vomva-tou-igeti-tis-axiomatikis-antipolitefsis-sta-skopia-%0A%20%20%20%20%0A"/>
        <a href="http://www.enikos.gr/international/680698/ektakti-synodo-koryfis-ton-dytikon-valkanion-zita-o-pentarofski%0A%20%20%20%20%0A"/>
        <a href="http://www.enikos.gr/international/680624/zaef-aisthanthika-os-prosopiko-pligma-tin-anavoli-enarxis-entaxia%0A%20%20%20%20%0A"/>
        <a href="http://www.enikos.gr/international/680117/afti-einai-i-sexi-serva-tragoudistria-pou-odigithike-sti-fylaki-e%0A%20%20%20%20%0A"/>
        <a href="http://www.enikos.gr/international/679885/i-amerikaniki-gerousia-anapse-to-prasino-fos-gia-tin-entaxi-tis-v%0A%20%20%20%20%0A"/>
        <a href="http://www.enikos.gr/international/679440/o-kyvos-errifthi-sti-voreia-makedonia-stis-12-apriliou-tha-diexac%0A%20%20%20%20%0A"/>
        <a href="http://www.enikos.gr/international/679132/proores-ekloges-anakoinose-o-zaef-eimaste-thymata-enos-evropaikou%0A%20%20%20%20%0A"/>
      </related>
    </article>
  </body>
</html>