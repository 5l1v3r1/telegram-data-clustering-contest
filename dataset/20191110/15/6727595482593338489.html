<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ayodhya-verdict-protest-in-jnu-abvp-opposes-it-with-slogans433.html?utm_source=doolnews&amp;utm_medium=related"/>
    <meta property="og:site_name" content="DoolNews"/>
    <meta property="article:published_time" content="2019-11-10T15:28:00+00:00"/>
    <meta property="og:title" content="അയോധ്യാ വിധിക്കെതിരെ ജെ.എന്‍.യുവില്‍ വിദ്യാര്‍ഥി പ്രതിഷേധം; 'ജയ് ശ്രീറാം' വിളിച്ച് രോഷാകുലരായി എ.ബി.വി.പി"/>
    <meta property="og:description" content="ABVP Ayodhya Verdict Fraternity Movement JNU Supreme Court India ന്യൂദല്‍ഹി: അയോധ്യാ വിധിക്കെതിരെ ദല്‍ഹിയിലെ ജവഹര്‍ലാല്‍ നെഹ്‌റു സര്‍വകലാശാലയില്‍ വിദ്യാര്‍ഥി പ്രതിഷേധം. ന"/>
  </head>
  <body>
    <article>
      <h1>അയോധ്യാ വിധിക്കെതിരെ ജെ.എന്‍.യുവില്‍ വിദ്യാര്‍ഥി പ്രതിഷേധം; 'ജയ് ശ്രീറാം' വിളിച്ച് രോഷാകുലരായി എ.ബി.വി.പി</h1>
      <address><time datetime="2019-11-10T15:28:00+00:00">10 Nov 2019, 15:28</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യാ വിധിക്കെതിരെ ദല്‍ഹിയിലെ ജവഹര്‍ലാല്‍ നെഹ്‌റു സര്‍വകലാശാലയില്‍ വിദ്യാര്‍ഥി പ്രതിഷേധം. നൂറോളം വിദ്യാര്‍ഥികള്‍ നടത്തിയ പ്രതിഷേധത്തെ കാമ്പസില്‍ എ.ബി.വി.പി ‘ജയ് ശ്രീറാം’ മുദ്രാവാക്യം വിളിച്ച് എതിര്‍ത്തു.</p>
      <p>ഇടതുപക്ഷ വിദ്യാര്‍ഥി സംഘടനകളും എന്‍.എസ്.യു.ഐയും ജെ.എന്‍.യു വിദ്യാര്‍ഥി യൂണിയനും മാറിനിന്നപ്പോള്‍, ഫ്രറ്റേണിറ്റി, വൈ.എഫ്.ഡി.എ, ബിര്‍സ അംബേദ്കര്‍ ഫുലേ സ്റ്റുഡന്‍സ് അസോസിയേഷന്‍ എന്നിവര്‍ പ്രതിഷേധിക്കുകയായിരുന്നു. ജാമിയ മില്ലിയ ഇസ്‌ലാമിയയില്‍ നിന്നുള്ള ചില വിദ്യാര്‍ഥികളും പ്രതിഷേധത്തില്‍ പങ്കെടുത്തിരുന്നു.</p>
      <p>എന്നാല്‍ മുപ്പതോളം വരുന്ന എ.ബി.വി.പി പ്രവര്‍ത്തകര്‍ ‘ജയ് ശ്രീറാം’, ‘മന്ദിര്‍ വഹിന്‍ ബനായേംഗേ’ എന്നീ മുദ്രാവാക്യങ്ങള്‍ വിളിച്ച് അതിനെ എതിര്‍ത്തു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ഇതു ഭൂമിയുടെ പേരിലുള്ള പ്രശ്‌നമല്ലെന്നും വിശ്വാസത്തിന്റെ പ്രശ്‌നമാണെന്നും ജെ.എന്‍.യു വിദ്യാര്‍ഥി യൂണിയന്‍ കൗണ്‍സിലറും ഫ്രറ്റേണിറ്റി നേതാവുമായ അഫ്രീന്‍ ഫാത്തിമ പ്രതിഷേധത്തിനിടെ പറഞ്ഞതാണ് എ.ബി.വി.പി പ്രവര്‍ത്തകരെ രോഷാകുലരാക്കിയത്. അവര്‍ പ്രതിഷേധസ്ഥലത്തിന് അടുത്തെത്തുകയും മുദ്രാവാക്യം വിളിക്കുകയുമായിരുന്നു.</p>
      <related>
        <a href="https://www.doolnews.com/shoaib-daniyal-opinion-on-ayodhya-verdict-454.html?utm_source=doolnews&amp;utm_medium=related"/>
      </related>
      <p>അയോധ്യ തര്‍ക്കഭൂമി മൂന്നായി വിഭജിച്ചുകൊണ്ടുള്ള അലഹബാദ് ഹൈക്കോടതി വിധി തള്ളിക്കൊണ്ടായിരുന്നു സുപ്രീം കോടതി ഇന്നലെ വിധി പുറപ്പെടുവിച്ചത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>തര്‍ക്കഭൂമി ഉപാധികളോടെ ഹിന്ദുക്കള്‍ക്ക് വിട്ടു നല്‍കണമെന്നും മുസ്ലീങ്ങള്‍ക്ക് ആരാധനയ്ക്ക് പകരം ഭൂമി നൽകണമെന്നും കോടതി പറഞ്ഞു. ഭൂമി കൈകാര്യം ചെയ്യാനായി പ്രത്യേക ട്രസ്റ്റ് മൂന്നു മാസത്തിനുള്ളില്‍ രൂപീകരിക്കും.</p>
      <p>കേന്ദ്രസര്‍ക്കാരോ സംസ്ഥാന സര്‍ക്കാരോ സുന്നി വഖഫ് ബോര്‍ഡിന് അഞ്ച് ഏക്കര്‍ ഭൂമി നല്‍കണമെന്നും കോടതി പറഞ്ഞിരുന്നു.</p>
      <figure>
        <iframe src="https://www.youtube.com/embed/9OUbs66OduM" width="500" height="281" data-service="Youtube" scrolling="no"/>
      </figure>
    </article>
  </body>
</html>