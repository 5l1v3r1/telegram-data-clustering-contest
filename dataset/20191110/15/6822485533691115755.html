<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819134.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T15:58:00+00:00"/>
    <meta property="og:title" content="کارخانه احیا مستقیم مگامدول چادرملو افتتاح شد"/>
    <meta property="og:description" content="به گزارش ایسنا ، این کارخانه که در زمینی به وسعت 16 هکتار احداث شده، سالانه یک میلیون و 550 هزار تن فولاد اسفنجی در سال تولید می‌کند."/>
  </head>
  <body>
    <article>
      <h1>کارخانه احیا مستقیم مگامدول چادرملو افتتاح شد</h1>
      <address>
        <time datetime="2019-11-10T15:58:00+00:00">10 Nov 2019, 15:58</time>
      </address>
      <p>کارخانه احیا مستقیم مگامدول چادرملو در مجتمع صنعتی چادرملو واقع در شهرستان اردکان یزد با حضور رئیس جمهور افتتاح شد.</p>
      <p>به گزارش ایسنا ، این کارخانه که در زمینی به وسعت 16 هکتار احداث شده، سالانه یک میلیون و 550 هزار تن فولاد اسفنجی در سال تولید می‌کند.</p>
      <p>محصول تولیدی این کارخانه فولاد اسفنجی گرم و سرد است که به عنوان ماده اولیه در صنایع ذوب و ریخته‌گری استفاده می‌شود.</p>
      <p>عملیات اجرایی این پروژه در اسفندماه سال 91 آغاز شد. حجم سرمایه‌گذاری در این پروژه 83 میلیون یورو و 4350 میلیارد ریال بوده است.</p>
      <p>حجت‌الاسلام والمسلمین  حسن روحانی بعد از افتتاح این کارخانه و پرده‌برداری از لوح یادبود آن در سخنان کوتاهی تأکید کرد: در ایام پر خیر و برکت میلاد با سعادت پیامبر اکرم(ص) و امام صادق(ع) خوشحالیم که امروز این طرح عظیم ملی را در اردکان و چادرملو افتتاح می‌کنیم.</p>
      <p>رئیس جمهور با قدردانی از همه کسانی که در اجرای این پروژه ملی همکاری داشته‌اند، در جمع کارکنان این کارخانه اعم از مهندسین، مدیران و کارگران حضور یافت و با آنان به گفتگو نشست و عکس یادگاری گرفت.</p>
      <p>روحانی همچنین از بخش‌های مختلف این کارخانه بزرگ ملی بازدید کرد.</p>
    </article>
  </body>
</html>