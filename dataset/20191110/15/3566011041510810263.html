<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546223.html/-----%D8%AF%D8%A7%D9%86%D8%B4-%D8%A2%D9%85%D9%88%D8%B2-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C-%D8%A8%D9%87-%D8%A7%D8%B1%D8%AF%D9%88%DB%8C-%D8%B1%D8%A7%D9%87%DB%8C%D8%A7%D9%86-%D9%86%D9%88%D8%B1-%D8%A7%D8%B9%D8%B2%D8%A7%D9%85-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T15:39:00+00:00"/>
    <meta property="og:title" content="۴۳۰۰ دانش آموز خراسان شمالی به اردوی راهیان نور اعزام می‌شوند"/>
    <meta property="og:description" content="مسئول بسیج دانش آموزی خراسان شمالی از پیش بینی اعزام چهار هزار و 300 دانش آموز دختر و پسر در سال تحصیلی جاری خبر داد و گفت: اولین اعزام از روز 18 آبان ماه در شهرستان اسفراین با 230 دانش آموز دختر انجام شد."/>
  </head>
  <body>
    <article>
      <h1>۴۳۰۰ دانش آموز خراسان شمالی به اردوی راهیان نور اعزام می‌شوند</h1>
      <h2>مسئول بسیج دانش آموزی خراسان شمالی:</h2>
      <address>
        <time datetime="2019-11-10T15:39:00+00:00">10 Nov 2019, 15:39</time>
      </address>
      <p>مسئول بسیج دانش آموزی خراسان شمالی از پیش بینی اعزام چهار هزار و 300 دانش آموز دختر و پسر در سال تحصیلی جاری خبر داد و گفت: اولین اعزام از روز 18 آبان ماه در شهرستان اسفراین با 230 دانش آموز دختر انجام شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسن پورمحمدی، مسئول بسیج دانش آموزی خراسان شمالی در گفتگو با خبرنگار <a href="http://atraknews.com/.atraknews.com">عصراترک</a> هدف از اعزام دانش آموزان به اردوهای راهیان نور را آشنایی نسل جدید با دفاع مقدس، ایثارگری های شهدا، جانبازان و رزمندگان خواند و اظهار کرد: در این اردوها فرهنگ دفاع و ارزشهای انقلاب به نسل جدید منتقل می شود و ارتباطی بین نسل جدید و نسل دفاع مقدس برقرار خواهد شد .</p>
      <p>وی همچنین با بیان اینکه در بیانیه گام دوم انقلاب مقام معظم رهبری تاکید خاصی بر نوجوانان و جوانان کرده اند، گفت: دانش آموزان ابتدا باید با ارزشها و دستاوردهای انقلاب آشنا شوند تا بتوانند از ارزشهای دفاع مقدس پاسداری کنند و در مقابل دشمنی های جمهوری اسلامی ایران ایستادگی داشته باشند.</p>
      <p>این مقام مسئول از پیش بینی اعزام چهار هزار و 300 دانش آموز دختر و پسر در سال تحصیلی جاری خبر داد و گفت: اولین اعزام از روز گذشته 18 آبان ماه در شهرستان اسفراین با 230 دانش آموز دختر و پنج دستگاه اتوبوس انجام شد.</p>
      <p>پورمحمدی خاطر نشان کرد: اعزام دانش آموزان دختر که 50 درصد از کل جمعیت دانش آموزان اعزامی به مناطق عملیاتی جنوب را به خود اختصاص می دهد تا 20 اذرماه در 9 مرحله ادامه دارد.</p>
      <p>مسئول بسیج دانش آموزی خراسان شمالی عنوان کرد: همچنین اعزام دانش آموزان پسر خراسان شمالی از اول بهمن ماه آغاز و تا 20 اسفند ماه ادامه خواهد داشت.</p>
      <p>وی با بیان اینکه اردو مدت 6 روز طول می کشد، یادآور شد: کاروان‌های دانش آموزی از مناطق عملیاتی فتح المبین، فکه، طلائیه، شلمچه و اروند بازدید می‌کنند.</p>
      <p>پورمحمدی عنوان داشت: در هر اتوبوس یک راوی و یک طلبه برای پاسخ به سوالات دانش آموزان حضور دارند، علاوه بر این در مسیر رفت و برگشت زیارت حضرت معصومه و مسجد مقدس جمکران برای دانش آموزان پیش بینی شده است.</p>
      <p>انتهای پیام/ </p>
    </article>
  </body>
</html>