<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/17-sesizari-de-incidente-electorale-cele-mai-multe-lipsa-unor-stampile-sau-sfatuirea-alegatorilor-18562407"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T09:59:19+00:00"/>
    <meta property="og:title" content="17 sesizări de incidente electorale. Cele mai multe: lipsa unor ştampile sau sfătuirea alegătorilor"/>
    <meta property="og:description" content="La nivel naţional, au fost înregistrate 17 sesizări de posibile incidente electorale, cele mai multe vizând lipsa unor ştampile sau sfătuirea alegătorilor cu ce candidat să voteze, anunţă Monica Dajbog, reprezentant MAI. 5 sesizări nu sunt confirmate, altele sunt în curs de verificare. "/>
  </head>
  <body>
    <article>
      <h1>17 sesizări de incidente electorale. Cele mai multe: lipsa unor ştampile sau sfătuirea alegătorilor</h1>
      <address>
        <time datetime="2019-11-10T09:59:19+00:00">10 Nov 2019, 09:59</time>
      </address>
      <p>La nivel naţional, au fost înregistrate 17 sesizări de posibile incidente electorale, cele mai multe vizând lipsa unor ştampile sau sfătuirea alegătorilor cu ce candidat să voteze, anunţă Monica Dajbog, reprezentant MAI. 5 sesizări nu sunt confirmate, altele sunt în curs de verificare. </p>
      <p>„De la deschiderea secţiilor de vot şi până la această oră, la nivel naţional au fost înregistrate 17 sesizări de posibile incidente electorale care au legătură cu desfăşurarea alegerilor. Până în prezent nu au fost înregistrate situaţii grave care să afecteze ordinea publică sau desfăşurarea în bune condiţii a procesului electoral”, a declarat Monica Dajbog, purtătorul de cuvânt al MAI.</p>
      <p>Până acum, cinci sesizări nu s-au confirmat. A fost aplicată o singură amendă, în jud Olt, în valoare de 500 de lei pentru apelarea abuzivă a numărului unic de urgenţe 112.</p>
      <p>Restul sesizărilor sunt în curs de verificare.</p>
      <p>„În general, sesizările au fost despre lipsa unor ştampile sau sfătuirea alegătorilor la sediul secţiei cu ce candidat să voteze şi continuarea propagandei electorale”, a mai punctat Monica Dajbog.</p>
      <p>Sfătuirea alegătorilor la sediul secţiilor de votare să voteze sau să nu voteze un anumit candidat se pedepseşte cu amendă cuprinsă între 1.500 şi 4.500 de lei. Cu aceeaşi amendă se pedepseşte comercializarea şi consumul băuturilor alcoolice până la ora 21 în spaţiul de protecţie al secţiei de votare 21.00.</p>
      <p>Oferirea sau darea de bani, de bunuri ori de alte foloase în scopul determinării alegătorului să voteze sau să nu voteze un anumit candidat se pedepseşte cu închisoare de la 6 luni la 3 ani şi interzicerea exercitării unor drepturi.</p>
      <p>Persoanele care votează de două sau de mai multe ori, votează fără a avea acest drept, introduc în urnă mai multe buletine de vot decât au dreptul, utilizează un act de identitate nul ori fals sau un buletin de vot fals riscă o pedeapsă cu închisoarea de la 6 luni la 3 ani sau amendă şi interzicerea exercitării unor drepturi.</p>
    </article>
  </body>
</html>