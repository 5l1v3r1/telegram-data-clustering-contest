<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546046.html/%D8%AE%D8%A7%D9%86%D9%88%D8%A7%D8%AF%D9%87-%D9%87%D8%A7-%D9%85%D9%87%D8%A7%D8%B1%D8%AA-%D9%87%D8%A7%DB%8C-%D8%B2%D9%86%D8%AF%DA%AF%DB%8C-%D8%B1%D8%A7-%D8%AC%D8%AF%DB%8C-%D8%A8%DA%AF%DB%8C%D8%B1%D9%86%D8%AF--%D8%A7%D8%B1%D8%AC%D8%A7%D8%B9-%D8%A8%DB%8C%D8%B4-%D8%A7%D8%B2-450-%D9%BE%D8%B1%D9%88%D9%86%D8%AF%D9%87-%D8%B7%D9%84%D8%A7%D9%82-%D8%B7%DB%8C-2-%D8%B3%D8%A7%D9%84-%DA%AF%D8%B0%D8%B4%D8%AA%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T09:42:00+00:00"/>
    <meta property="og:title" content="خانواده‌ها مهارت‌های زندگی را جدی بگیرند/ ارجاع بیش از 450 پرونده طلاق طی 2 سال گذشته"/>
    <meta property="og:description" content="مسئول اورژانس اجتماعی میاندورود گفت: خانواده‌ها باید به فرزندانشان در زمان رشد مهارت‌های زندگی را آموزش دهند تا در زمان ازدواج دچار مشکل نشوند."/>
  </head>
  <body>
    <article>
      <h1>خانواده‌ها مهارت‌های زندگی را جدی بگیرند/ ارجاع بیش از 450 پرونده طلاق طی 2 سال گذشته</h1>
      <h2>مسئول اورژانس اجتماعی میاندورود:</h2>
      <address>
        <time datetime="2019-11-10T09:42:00+00:00">10 Nov 2019, 09:42</time>
      </address>
      <p>مسئول اورژانس اجتماعی میاندورود گفت: خانواده‌ها باید به فرزندانشان در زمان رشد مهارت‌های زندگی را آموزش دهند تا در زمان ازدواج دچار مشکل نشوند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سمانه خوشمکان در گفت‌وگو با خبرنگار <a href="http://www.bloghnews.com/">بلاغ</a> با بیان اینکه اورژانس اجتماعی در میاندورود از سال 96 آغاز به کار کرده است، اظهار کرد: اورژانس اجتماعی در حوزه طلاق و مداخله در بحران فعالیت می‌کند و چهار حوزه سیار، 123، مداخله در بحران و پایگاه خدمات اجتماعی شامل می‌شود.<br/><br/>وی با بیان اینکه پایگاه خدمات اجتماعی ما در محله شهید آهنگری سورک در منطقه آسیب قرار دارد، بیان کرد: تمام طلاق‌های دادگاه به اورژانس اجتماعی ارجاع داده می‌شود که بعد از غربال‌گری یک سری به مراکز مشاوره که طرح کاهش طلاق دارند فرستاده می‌شود و یک سری را ما در اورژانس پیگیری می‌کنیم.<br/><br/>مسئول اورژانس اجتماعی میاندورود با اشاره به اینکه واحد مداخله در بحران ما در حوزه اختلافات خانوادگی، خودکشی، همسرآزاری، کودک آزاری، اختلال هویت جنسی، فرار فرزندان، کودک کار و خیابان فعالیت می‌کند، خاطرنشان کرد: هرگونه گزارش خودکشی، همسرآزاری و ... که مردم منطقه در تماس با تلفن 123 ارائه می‌کنند در صورت نیاز ارزیابی و تیم سیار فرستاده می‌شود و بازهم ارزیابی‌هایی انجام می‌دهند و اگر نیاز باشد به تیم مداخله در بحران برای کار روانشناسی و مددکاری ارجاع داده می‌شود.<br/><br/>خوشمکان با بیان اینکه فعالیت خدمات سیار ما چهار هزار مورد بوده است، تصریح کرد: آگاه سازی، پخش بروشور و پوستر، کلاس‌های آموزشی در حوزه‌های مختلف برای حل بحران و پیشگیری از جمله این اقدامات بوده است.<br/><br/>وی از ارجاع حدود 460 پرونده طلاق در دو سال گذشته به اورژانس اجتماعی میاندورود خبر داد و گفت: چون اغلب طلاق‌ها توافقی است مداخله برای اینکه به سازش ختم شود خیلی سخت است، آنها تمام موانع که برای طلاق لازم است را پشت سر گذاشتند و به ما رسیدند با این حال در سال جاری 20 درصد پرونده‌ها به سازش ختم شد.<br/><br/>خوشمکان با بیان اینکه بیشترین طلاق به‌دلیل اعتیاد و دخالت اطرافیان است، افزود: اما با این حال بیشتر به‌دلیل اینکه بسیاری از این افراد مهارت لازم برای زندگی مشترک را ندارند رو به اعتیاد می‌آورند و این دلیلی می‌شود برای طلاق.<br/><br/>وی تاکید کرد: خانواده‌ها باید به فرزندانشان در زمان رشد مهارت‌های زندگی را آموزش دهند تا در زمان ازدواج دچار مشکل نشوند.<br/><br/>این مسئول اورژانس اجتماعی بیان کرد: تمام آسیب‌های اجتماعی چند بعدی است و اگر همه سازمان‌ها و نهادها و مسئولان محلی پای کار بیایند می‌توان تاثیرگذاری بیشتری داشت.<br/><br/>خوشمکان با بیان اینکه حدود 10 درصد گزارش‌های مداخله در بحران مربوط به کودک آزاری است، تصریح کرد: موارد کودک آزاری ما شامل ترک تحصیل، تنبیه جسمی، جنسی، عاطفی و غفلت است.<br/><br/>وی درباره خدمات اورژانس اجتماعی برای کاهش آسیب‌های اجتماعی، گفت: برای کاهش آسیب‌های اجتماعی آموزش در حوزه پیش از ازدواج در مدارس انجام می‌شود، مهارت فرزندپروری برای متقاضیان طلاق، آموزش درباره آسیب‌های شبکه اجتماعی، آموزش خانواده به صورت روتین انجام می‌شود.<br/><br/>خوشمکان با تاکید بر اینکه پیشگیری از آسیب‌های اجتماعی فقط کار بهزیستی نیست، افزود: زنانی که از همسرانشان جدا می‌شوند حمایت لازم از سوی نهادهای مختلف انجام شود تا آسیب اجتماعی و ناهنجاری‌ها افزایش پیدا نکند.<br/><br/>مسئول اورژانس اجتماعی با بیان اینکه در دو سال گذشته حدود یک هزار و 200 تماس با سامانه 123 داشتیم، خاطرنشان کرد: از شوراها، دهیاران و مدیران مدارس تقاضا می‌شود که از این مرکز بازدید داشته باشند تا از شرایط آن مطلع شوند تا بتوانند در محل خود به مردم اطلاع‌رسانی مناسبی داشته باشند.<br/><br/>انتهای پیام/</p>
    </article>
  </body>
</html>