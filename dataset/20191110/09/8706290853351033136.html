<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/683325/neo-forologiko-ta-mystika-gia-na-kalypsete-to-30-ton-ilektronikon"/>
    <meta property="og:site_name" content="enikos.gr"/>
    <meta property="article:published_time" content="2019-11-10T09:02:00+00:00"/>
    <meta property="og:title" content="Νέο φορολογικό: Τα μυστικά για να καλύψετε το 30% των ηλεκτρονικών δαπανών"/>
    <meta property="og:description" content="Κάθε φυσικό πρόσωπο που είναι μισθωτός, συνταξιούχος, αυτοαπασχολούμενος και ιδιοκτήτης εκμισθούμενων ακινήτων πρέπει από το 2020 να εξοφλεί με πλαστικό χρήμα..."/>
  </head>
  <body>
    <article>
      <h1>Νέο φορολογικό: Τα μυστικά για να καλύψετε το 30% των ηλεκτρονικών δαπανών</h1>
      <address>
        <time datetime="2019-11-10T09:02:00+00:00">10 Nov 2019, 09:02</time>
      </address>
      <p>Κάθε φυσικό πρόσωπο που είναι μισθωτός, συνταξιούχος, αυτοαπασχολούμενος και ιδιοκτήτης εκμισθούμενων ακινήτων πρέπει από το 2020 να εξοφλεί με πλαστικό χρήμα ή με άλλα ηλεκτρονικά μέσα πληρωμής <a href="http://www.enikos.gr/economy/682839/bainoun-koftes-ston-kryfo-foro-gia-tis-e-apodeixeis-poioi-exairou">δαπάνες </a>αγοράς αγαθών και παροχής υπηρεσιών συνολικής αξίας έως 30% του συνολικού ετήσιου ατομικού πραγματικού εισοδήματός του.</p>
      <p>Σε περίπτωση μη κάλυψης του απαιτούμενου ποσοστού, το ακάλυπτο ποσό θα φορολογείται με συντελεστή 22%. Για φορολογούμενους που ανήκουν σε ορισμένες ευπαθείς κοινωνικές ομάδες, όπως οι ηλικιωμένοι, οι ανάπηροι και μακροχρονίως νοσηλευόμενοι, καθώς και για ορισμένες άλλες ομάδες πολιτών θα ισχύει εξαίρεση από την υποχρέωση εξόφλησης δαπανών έως 30% του ετήσιου εισοδήματος με κάρτες ή άλλα ηλεκτρονικά μέσα πληρωμής. Για τις περιπτώσεις των φορολογουμένων αυτών δεν θα ισχύει καν η υποχρέωση συλλογής και διακράτησης αποδείξεων λιανικών συναλλαγών αξίας έως 30% του ετήσιου εισοδήματος. Σύμφωνα, ειδικότερα, με τις διατάξεις του άρθρου 7 του <a href="http://www.enikos.gr/economy/683219/to-40-exodon-anakainisis-tha-epistrefetai-meso-eforias-pos-tha-ef">φορολογικού </a>νομοσχεδίου:</p>
      <p><b>1</b> Κάθε μισθωτός, συνταξιούχος, κατά κύριο επάγγελμα αγρότης, αυτοαπασχολούμενος και φορολογούμενος με εισοδήματα από ενοίκια ακινήτων θα πρέπει να πραγματοποιήσει εντός του έτους 2020 δαπάνες για αγορές αγαθών και παροχή υπηρεσιών, συνολικού ύψους ίσου με το 30% του ετήσιου ατομικού πραγματικού εισοδήματός του. Οι δαπάνες αυτές για να αναγνωριστούν θα πρέπει να εξοφληθούν με πιστωτικές ή χρεωστικές κάρτες ή με άλλα ηλεκτρονικά μέσα πληρωμής (προπληρωμένες κάρτες, πληρωμές μέσω e-banking κ.λπ.). Στο εισόδημα που θα λαμβάνεται υπ’ όψιν για τον υπολογισμό του 30% δεν θα περιλαμβάνεται η ειδική εισφορά αλληλεγγύης.</p>
      <p><b>2</b> Από την κάλυψη του ποσοστού 30% εξαιρούνται οι έχοντες εισοδήματα άνω των 66.667 ευρώ. Για τους φορολογούμενους αυτούς θα προβλέπεται ανώτατο όριο 20.000 ευρώ στο ποσό των δαπανών που θα πρέπει να πραγματοποιούν με ηλεκτρονικά μέσα πληρωμής. Δηλαδή όσοι φορολογούμενοι έχουν ετήσιο πραγματικό εισόδημα άνω των 66.667 ευρώ θα αρκεί να καλύψουν ποσό δαπανών 20.000 ευρώ, το οποίο αντιστοιχεί σε ποσοστά χαμηλότερα του 30%.</p>
      <p><b>3</b> Από την υποχρέωση να έχουν καλύψει το πολύ υψηλό ποσοστό του 30% του ετήσιου πραγματικού εισοδήματος με δαπάνες για αγορές αγαθών και παροχή υπηρεσιών εξοφληθείσες με ηλεκτρονικά μέσα πληρωμής θα εξαιρεθούν επίσης και όσοι φορολογούμενοι θα έχουν πραγματοποιήσει το 2020 δαπάνες για πληρωμές φόρου εισοδήματος φυσικών προσώπων και ΕΝΦΙΑ, για τοκοχρεολυτικές δόσεις δανείων και για ενοίκια, οι οποίες υπερβαίνουν αθροιστικά το 60% του ετήσιου πραγματικού εισοδήματος. Οι φορολογούμενοι αυτοί θα πρέπει να καλύψουν ποσοστό 20% του ετήσιου πραγματικού εισοδήματος με δαπάνες για αγορές αγαθών και παροχή υπηρεσιών εξοφληθείσες με ηλεκτρονικά μέσα πληρωμής. Προϋπόθεση όμως για να ισχύσει αυτό το μειωμένο ποσοστό είναι οι δαπάνες για φόρους, δάνεια και ενοίκια να έχουν εξοφληθεί με ηλεκτρονικά μέσα πληρωμής.</p>
      <p><b>4</b> Σε κάθε φορολογούμενο του οποίου έχει κατασχεθεί ο τραπεζικός λογαριασμός, το απαιτούμενο όριο δαπανών θα περιορίζεται στις 5.000 ευρώ.</p>
      <p><b>5</b> Σε κάθε περίπτωση φορολογουμένου ο οποίος δεν θα έχει καταφέρει να πραγματοποιήσει το απαιτούμενο συνολικό ποσό δαπανών, το «ακάλυπτο» ποσό θα φορολογείται με 22%. Π.χ. σε περίπτωση που το ετήσιο ατομικό εισόδημα ανέρχεται σε 10.000 ευρώ, το απαιτούμενο ποσό δαπανών έτους 2020 ανέρχεται σε 3.000 ευρώ (30% των 10.000 ευρώ). Αν ο φορολογούμενος που έχει αυτό το εισόδημα πραγματοποιήσει συνολικό ποσό δαπανών 1.000 ευρώ, τότε θα χρεωθεί με επιπλέον φόρο 22% επί της «ακάλυπτης» διαφοράς των 2.000 ευρώ, δηλαδή θα κληθεί να καταβάλει επιπλέον φόρο 440 ευρώ (2.000 ευρώ Χ 22%).</p>
      <p><b>6</b> Στις δαπάνες που θα λαμβάνονται υπόψη για την κάλυψη του ποσοστού αυτού περιλαμβάνονται τα περισσότερα από τα καθημερινά, μηνιαία και ετήσια έξοδα κάθε νοικοκυριού, όπως οι δαπάνες για αγορές τροφίμων, ποτών, ρούχων, παπουτσιών, κλινοσκεπασμάτων, χαρτικών ειδών, τσιγάρων, ειδών υγιεινής και καθαριότητος, για αγορές ηλεκτρικών, ηλεκτρονικών συσκευών, επίπλων και άλλων διαρκών ειδών οικιακής χρήσης, καθώς και τα έξοδα για πληρωμές λογαριασμών ΔΕΚΟ και κοινοχρήστων, για δίδακτρα, ιατρικές επισκέψεις, ιατρικές εξετάσεις, νοσήλια και ασφάλιστρα. Εξαιρούνται οι πληρωμές για ενοίκια, δάνεια, φόρους και τέλη υπέρ του Δημοσίου, καθώς και οι δαπάνες για αγορές ακινήτων, αυτοκινήτων, δικύκλων, σκαφών, αεροπλάνων, αεροσκαφών, αποταμιευτικών και επενδυτικών προϊόντων (μετοχών, ομολόγων κ.λπ.).</p>
      <p>Πηγή πληροφοριών: Ελεύθερος Τύπος</p>
      <related>
        <h4>σχετικά άρθρα</h4>
        <a href="http://www.enikos.gr/economy/683219/to-40-exodon-anakainisis-tha-epistrefetai-meso-eforias-pos-tha-ef%0A%20%20%20%20%0A"/>
        <a href="http://www.enikos.gr/economy/682346/plafon-20000-evro-gia-tis-e-apodeixeis-ti-allazei-apo-tin-protoch%0A%20%20%20%20%0A"/>
        <a href="http://www.enikos.gr/economy/682150/oles-oi-allages-sti-forologia-akiniton-kai-tis-antikeimenikes-axi%0A%20%20%20%20%0A"/>
        <a href="http://www.enikos.gr/economy/681788/poso-tha-meiothoun-oi-foroi-apo-to-2020%0A%20%20%20%20%0A"/>
        <a href="http://www.enikos.gr/economy/681705/forologika-esoda-stin-8i-thesi-tis-ee-i-ellada-ti-deichnoun-stoic%0A%20%20%20%20%0A"/>
        <a href="http://www.enikos.gr/economy/680999/afxithike-i-forologiki-symmorfosi-poioi-foroi-plironontai-egkairo%0A%20%20%20%20%0A"/>
        <a href="http://www.enikos.gr/economy/680969/epicheirisi-anastilosis-gia-tous-idioktites-akiniton-epta-dora-se%0A%20%20%20%20%0A"/>
        <a href="http://www.enikos.gr/economy/680592/vroutsis-meioseis-stous-forous-apo-ton-ianouario-afxiseis-stis-sy%0A%20%20%20%20%0A"/>
        <a href="http://www.enikos.gr/economy/680503/sta-4474-dis-evro-to-protogenes-pleonasma-sto-9mino-poioi-foroi-e%0A%20%20%20%20%0A"/>
      </related>
    </article>
  </body>
</html>