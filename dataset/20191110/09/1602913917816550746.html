<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/boc-la-urne-emotionat-de-mesajul-transmis-de-disapora-ne-dorim-o-tara-ca-afara-18562341"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T09:40:38+00:00"/>
    <meta property="og:title" content="Boc la urne, emoţionat de mesajul transmis de disapora: Ne dorim o ţară ca afară"/>
    <meta property="og:description" content="Primarul din Cluj-Napoca, Emil Boc a mers la urne, declarându-se emoţionat de mesajul transmis de diaspora: „Românii, oriunde se află, tratează cu maximă importanţă aceste alegeri şi au înţeles faptul că deciziile politice majore se iau prin vot”."/>
  </head>
  <body>
    <article>
      <h1>Boc la urne, emoţionat de mesajul transmis de disapora: Ne dorim o ţară ca afară</h1>
      <address><time datetime="2019-11-10T09:40:38+00:00">10 Nov 2019, 09:40</time> by <a rel="author" href="https://www.zf.ro/autor/vasile-magradean" target="_blank">Vasile Magradean</a></address>
      <p>Primarul din Cluj-Napoca, Emil Boc a mers la urne, declarându-se emoţionat de mesajul transmis de diaspora: „Românii, oriunde se află, tratează cu maximă importanţă aceste alegeri şi au înţeles faptul că deciziile politice majore se iau prin vot”.</p>
      <p>Emil Boc a declarat, duminică, după vot, că românii îşi doresc o ţară ca afară, adică o Românie normală.</p>
      <p>„La fel ca în ultimii 30 de ani am venit şi de această dată la vot şi sper să o facă aşa cum au demonstrat-o deja la primele ore ale dimineţii cât mai mulţi români. Am votat cu acel candidat care a demonstrat că poate reprezenta România cu profesionalism şi demnitate în Europa şi în lume. M-am uitat la mesajul pe care iarăşi românii din diaspora l-au transmis. Este un lucru extrem de emoţionant să vezi că de la nuntă mergi direct la vot, că în Norvegia ninge şi mergi la vot, că în Dubai e cald şi mergi la vot, adică românii oriunde se află tratează cu maximă importanţă aceste alegeri şi au înţeles faptul că deciziile politice majore se iau prin vot. De fapt ce ne dorim cu toţii? Ne dorim o ţară ca afară, adică o Românie normală şi în consecinţă am votat pentru acel candidat care poate în următorii ani se pună în practică cel mai important proiect politic cred eu al României, acel proiect politic prin care nimeni din această ţară să nu mai fi forţat, obligat să îşi părăsească oraşul, regiunea sau ţara pentru motive economice”, a spus Boc.</p>
      <p>Primarul crede că acest lucru îl poate realiza candidatul care are un parteneriat cu Guvernul şi care poate să impună acele politici în infrastructură, în educaţie, în sănătate, în calitatea vieţii astfel încât românii să rămână acasă, iar cei care au plecat să se întoarcă.</p>
      <p>„De departe, este cel mai important proiect politic pentru următorii ani pe care consider că trebuie să îl implementăm şi în consecinţă am dat un vot în această direcţie”, a spus Emil Boc.</p>
      <p>Edilul din Cluj-Napoca a votat la secţia de votare nr. 52 din Cluj-Napoca, la care a votat şi ministrul Agriculturii, Adrian Oros, pe liste suplimentare.</p>
    </article>
  </body>
</html>