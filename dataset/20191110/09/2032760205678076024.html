<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89143"/>
    <meta property="og:site_name" content="Denník politika"/>
    <meta property="article:published_time" content="2019-11-10T09:35:05+00:00"/>
    <meta property="og:title" content="Budúcoročné zvýšenie prídavkov na deti je nedostatočné, odkazujú odborári ministerstvu"/>
    <meta property="og:description" content="10.11.2019 (Webnoviny.sk) – Zvýšenie prídavku na dieťa o 61 centov a príplatku k prídavku na dieťa o 29 centov od začiatku budúceho roka považuje Konfederácia odborových zväzov SR za nedostatočné. Ako odkázali odborári ministerstvu práce a sociálnych vecí počas pripomienkového konania k návrhu na zvýšenie prídavku na dieťa, opakovane poukazujú na potrebu zmeniť stanovený spôsob zvyšovania súm životného minima. Od zvyšovania životného minima totiž následne závisí aj nárast súm prídavku a príplatku k prídavku na dieťa."/>
  </head>
  <body>
    <article>
      <h1>Budúcoročné zvýšenie prídavkov na deti je nedostatočné, odkazujú odborári ministerstvu</h1>
      <address><time datetime="2019-11-10T09:35:05+00:00">10 Nov 2019, 09:35</time> by <a rel="author">Webnoviny</a></address>
      <p>10.11.2019 (Webnoviny.sk) – Zvýšenie prídavku na dieťa o 61 centov a príplatku k prídavku na dieťa o 29 centov od začiatku budúceho roka považuje Konfederácia odborových zväzov SR za nedostatočné. Ako odkázali odborári ministerstvu práce a sociálnych vecí počas pripomienkového konania k návrhu na zvýšenie prídavku na dieťa, opakovane poukazujú na potrebu zmeniť stanovený spôsob zvyšovania súm životného minima. Od zvyšovania životného minima totiž následne závisí aj nárast súm prídavku a príplatku k prídavku na dieťa.</p>
      <h3>Príjmy alebo náklady</h3>
      <p><i>„Valorizácia súm životného minima by sa mala uskutočňovať buď na základe priemernej mesačnej mzdy v hospodárstve Slovenskej republiky alebo na základe minimálnej mzdy ustanovenej v Slovenskej republike,“</i> tvrdia odborári.</p>
      <p>Životné minimum sa každoročne upravuje k 1. júlu o koeficient rastu čistých peňažných príjmov podľa údajov Štatistického úradu SR alebo o koeficient rastu životných nákladov nízkopríjmových domácností podľa toho, ktorý z týchto údajov je nižší.</p>
      <p>Rozhodujúcim obdobím, za ktoré sa zisťuje rast životných nákladov nízkopríjmových domácností, je obdobie od apríla minulého roka do apríla tohto roka. Životné náklady nízkopríjmových domácností za rozhodujúce obdobie podľa štatistikov išli nahor o 2,5 %.</p>
      <p>Čisté peňažné príjmy na jednu osobu za prvý štvrťrok tohto roka v porovnaní s prvým štvrťrokom vlaňajška stúpli o 5,8 %. Sumy životného minima preto od začiatku júla tohto roka vzrástli o 2,5 %.</p>
      <h3>Stovky tisíc z rozpočtu</h3>
      <p>Príspevok štátu na nákup školských potrieb pre prvákov základných škôl (ZŠ) by sa mal od začiatku budúceho roka zvýšiť zo súčasných 100 eur na 102,50 eura. Dôvodom je nárast súm životného minima, ktoré od začiatku júla tohto roka stúpli takisto o 2,5 %.</p>
      <p>Z rovnakého dôvodu sa má od začiatku budúceho roka zvýšiť aj prídavok na dieťa, a to o 61 centov na 24,95 eura a príplatok k prídavku na dieťa o 29 centov na 11,70 eura. Vyplýva to z návrhu opatrenia rezortu práce a sociálnych vecí, ku ktorému sa skončilo pripomienkové konanie.</p>
      <p>V budúcom roku sa prídavok na dieťa zvýši pre priemerne mesačne 1 milión 86 tisíc detí. Zvýšenie príplatku k prídavku na dieťa sa bude vzťahovať na takmer 2,6 tisíca detí a vyšší príspevok na nákup školských potrieb by mali dostať rodičia 59,3 tisíca prvákov na základných školách.</p>
      <p>Zvýšenie všetkých troch dávok si má v budúcom roku zo štátneho rozpočtu vyžiadať 365 tisíc eur. Podľa zákona o prídavku na dieťa sa prídavok na dieťa, príplatok k prídavku na dieťa a príspevok štátu na nákup školských potrieb pre prvákov ZŠ zvyšujú k 1. januáru kalendárneho roka v rovnakej miere, v akej k 1. júlu predošlého roka išlo nahor životné minimum. Príplatok k prídavku na dieťa dostávajú nepracujúci dôchodcovia ako rodičia nezaopatrených detí.</p>
      <p>Viac k témam: <a href="https://www.webnoviny.sk/tag/pridavok-na-dieta/"><u>prídavok na dieťa</u></a>, <a href="https://www.webnoviny.sk/tag/socialne-davky/"><u>sociálne dávky</u></a><br/>Zdroj: Webnoviny.sk – <a href="https://www.webnoviny.sk/buducorocne-zvysenie-pridavkov-na-deti-je-nedostatocne-odkazuju-odborari-ministerstvu/"><u>Budúcoročné zvýšenie prídavkov na deti je nedostatočné, odkazujú odborári ministerstvu</u></a> © SITA Všetky práva vyhradené.</p>
    </article>
  </body>
</html>