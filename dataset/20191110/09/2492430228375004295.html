<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188340/Grond-in-Verzet-politiek-maakt-alleen-maar-ruzie-en-luistert-niet"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-10T09:33:29+00:00"/>
    <meta property="og:title" content="Grond in Verzet: politiek maakt alleen maar ruzie en luistert niet"/>
    <meta property="og:description" content="Het kabinet doet veel te weinig om de bouwsector tegemoet te komen. Sinds de demonstratie op het Malieveld van anderhalf week geleden is de nood alleen maar verder gestegen, schrijft organisatie Grond in Verzet in een brandbrief aan het kabinet."/>
  </head>
  <body>
    <article>
      <h1>Grond in Verzet: politiek maakt alleen maar ruzie en luistert niet</h1>
      <address>
        <time datetime="2019-11-10T09:33:29+00:00">10 Nov 2019, 09:33</time>
      </address>
      <h4>Het kabinet doet veel te weinig om de bouwsector tegemoet te komen. Sinds de demonstratie op het Malieveld van anderhalf week geleden is de nood alleen maar verder gestegen, schrijft organisatie Grond in Verzet in een brandbrief aan het kabinet.</h4>
      <p>Door de aangescherpte regels voor stikstof en PFAS liggen veel bouwprojecten stil. Onder anderen Arnold Tuytel uit Oud-Alblas van Grond in Verzet verwijt de politiek alleen maar ruzie te maken, waardoor er nauwelijks concrete maatregelen worden genomen. Tot wanhoop van Tuytel.</p>
      <p>"Ondertussen raakt de pijplijn van werk bij de meeste aannemers en grondverzetters razendsnel leeg", aldus de actievoerders.</p>
      <p>"Aannemers beginnen onder de kostprijs te werken, de woningbouw en infra en waterwerk lopen hopeloze achterstanden op, zand raakt op, binnenvaart en vrachtwagens hebben minder te vervoeren, waterwegen worden niet meer uitgebaggerd en nieuwe projecten zijn er nauwelijks."</p>
      <p>De bouwers bieden dinsdag een manifest aan aan de Tweede Kamer. Ook gaan ze in gesprek met premier Rutte en minister Van Veldhoven.</p>
    </article>
  </body>
</html>