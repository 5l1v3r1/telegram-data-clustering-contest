<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/rumanija-izbira-prezident.html"/>
    <meta property="og:site_name" content="bTV Новините"/>
    <meta property="article:published_time" content="2019-11-10T09:02:00+00:00"/>
    <meta property="og:title" content="Румъния избира президент"/>
    <meta property="og:description" content="Социологическите проучвания сочат, че настоящият десноцентристки президент Клаус Йоханис води с около 40%"/>
  </head>
  <body>
    <article>
      <h1>Румъния избира президент</h1>
      <h2>Социологическите проучвания сочат, че настоящият десноцентристки президент Клаус Йоханис води с около 40%</h2>
      <address><time datetime="2019-11-10T09:02:00+00:00">10 Nov 2019, 09:02</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Румъния избира президент през следващите пет години. Социологическите проучвания сочат, че настоящият десноцентристки президент Клаус Йоханис води с около 40%, следван от левия кандидат - 55-годишната Виорика Дънчила, която до миналия месец беше премиер на страната, с 15-22%.</p>
      <p>14 души претендират за най-високия пост в държавата.</p>
      <p>Социалдемократическото правителство на Дънчила беше принудено да се оттегли след вот на недоверие в парламента миналия месец.</p>
      <figure>
        <img src="https://img.bg.sof.cmestatic.com/media/images/640x/Nov2019/2112019122.jpg"/>
        <figcaption>Снимка: EPA</figcaption>
      </figure>
      <p>Клаус Йоханис е бивш лидер на Национално-либералната партия, която в понеделник сформира правителство, оглавявано от премиера Лудовик Орбан.</p>
      <p>Ако никой от кандидатите не събере над 50%, следващият тур ще бъде на 24 ноември. </p>
      <p>Други кандидати, които имат шанс да достигнат до втори кръг в надпреварата, са независимият Мирча Дякону, бивш актьор и директор на букурещки театър, както и Дан Барна, който оглавява третата по големина партия в страната - десноцентристкия Съюз за спасение на Румъния.</p>
      <p>Около 18,2 милиона души имат право на глас, включително румънците, живеещи в чужбина.</p>
    </article>
  </body>
</html>