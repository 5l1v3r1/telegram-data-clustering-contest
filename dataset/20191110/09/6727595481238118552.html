<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ayodhya-verdict-international-media-coverage132.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T09:16:00+00:00"/>
    <meta property="og:title" content="അയോധ്യാ വിധി അന്താരാഷ്ട്ര മാധ്യമങ്ങള്‍ റിപ്പോര്‍ട്ട് ചെയ്തത് ഇങ്ങനെ; 'തര്‍ക്കഭൂമി ഹിന്ദുക്കള്‍ക്ക് വിട്ടുകൊടുത്ത് ഇന്ത്യന്‍ കോടതി'"/>
    <meta property="og:description" content="Ayodhya Verdict B.B.C Newyork Times Washington Post India ന്യൂദല്‍ഹി: അയോധ്യകേസില്‍ ഹിന്ദുക്കള്‍ക്ക് അനുകൂല വിധിയുമായി എന്ന തലക്കെട്ടില്‍ വാര്‍ത്തകള്‍ നല്‍കി അന്താരാഷ്ട്ര"/>
  </head>
  <body>
    <article>
      <h1>അയോധ്യാ വിധി അന്താരാഷ്ട്ര മാധ്യമങ്ങള്‍ റിപ്പോര്‍ട്ട് ചെയ്തത് ഇങ്ങനെ; 'തര്‍ക്കഭൂമി ഹിന്ദുക്കള്‍ക്ക് വിട്ടുകൊടുത്ത് ഇന്ത്യന്‍ കോടതി'</h1>
      <address><time datetime="2019-11-10T09:16:00+00:00">10 Nov 2019, 09:16</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യകേസില്‍ ഹിന്ദുക്കള്‍ക്ക് അനുകൂല വിധിയുമായി എന്ന തലക്കെട്ടില്‍ വാര്‍ത്തകള്‍ നല്‍കി അന്താരാഷ്ട്രമാധ്യമങ്ങള്‍. തര്‍ക്കഭൂമി ഉപാധികളോടെ ഹിന്ദുക്കള്‍ക്ക് വിട്ടു നല്‍കണമെന്നും മുസ്ലീങ്ങള്‍ക്ക് ആരാധനയ്ക്ക് പകരം ഭൂമി നല്‍കണമെന്നുമായിരുന്നു കോടതി വിധി.</p>
      <related>
        <a href="https://www.doolnews.com/ayodhya-verdict-ex-sc-judge-asok-ganguly-raises-questions-about-evidence-that-land-belonged-to-ram-lalla.html?utm_source=doolnews&amp;utm_medium=related"/>
      </related>
      <p>‘അയോധ്യ വിധി: വിശുദ്ധ ഭൂമി ഹിന്ദുക്കള്‍ക്ക് നല്‍കി ഇന്ത്യന്‍ പരമോന്നത കോടതി’ എന്നായിരുന്നു <a href="https://www.bbc.com/news/world-asia-india-50355775">ബി.ബി.സി</a> വാര്‍ത്തയുടെ തലക്കെട്ട്. അയോധ്യ വിധിയില്‍ അമിത വൈകാരിക പ്രകടനങ്ങള്‍ പാടില്ലെന്ന കര്‍ശന നിര്‍ദ്ദേശം നിലനില്‍ക്കെ തന്നെ താന്‍ ജയ് ശ്രീറാം വിളികള്‍ കേട്ടിരുന്നുവെന്ന് കോടതിയില്‍ വിധി റിപ്പോര്‍ട്ട് ചെയ്യാനെത്തിയ തങ്ങളുടെ പ്രതിനിധി പറഞ്ഞുവെന്നും ബി.ബി.സി വാര്‍ത്തയില്‍ പറയുന്നു.</p>
      <figure>
        <img src="https://www.doolnews.com/assets/2019/11/bbc.jpg"/>
      </figure>
      <p>1992 ല്‍ ബാബ്‌റി മസജിദ് ഹിന്ദു തീവ്രവാദികളാണ് പൊളിച്ചതെന്നും അതിനുശേഷമുണ്ടായ കലാപത്തില്‍ 2000 ത്തിനടുത്ത് ആളുകള്‍ കൊല്ലപ്പെട്ടിരുന്നുവെന്നും ബി.ബി.സി വാര്‍ത്തയില്‍ റിപ്പോര്‍ട്ട് ചെയ്യുന്നുണ്ട്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>‘തര്‍ക്കഭൂമിയില്‍ ഹിന്ദുക്ഷേത്രത്തിന് അനുകൂലമായി ഇന്ത്യന്‍ കോടതി വിധി’യെന്നായിരുന്നു <a href="https://www.washingtonpost.com/world/asia_pacific/indias-court-set-to-deliver-verdict-on-temple-dispute/2019/11/08/d918bfc4-0287-11ea-8341-cc3dce52e7de_story.html">ദി വാഷിംഗ്ടണ്‍ പോസ്റ്റിന്റെ</a> തലക്കെട്ട്. ഉചിതമായ സ്ഥലത്ത് മസ്ജിദ് നിര്‍മ്മിക്കാനായി മുസ്‌ലിങ്ങള്‍ക്ക് അഞ്ചേക്കര്‍ ഭൂമി അഞ്ചംഗ കോടതി ബെഞ്ച് അനുവദിച്ചെന്നും രാമന്റെ പേരിലുള്ള ക്ഷേത്രം തര്‍ക്കഭൂമിയില്‍ നിര്‍മ്മിക്കാന്‍ ട്രസ്റ്റിന് അനുവാദം നല്‍കിയെന്നും വാഷിംഗ്ടണ്‍ പോസ്റ്റിന്റെ വാര്‍ത്തയില്‍ പറയുന്നു.</p>
      <figure>
        <img src="https://www.doolnews.com/assets/2019/11/wp.jpg"/>
      </figure>
      <p>‘മുസ്‌ലിങ്ങള്‍ തര്‍ക്കിച്ച ഭൂമിയില്‍ ഹിന്ദുക്കള്‍ക്ക് വിജയം’ എന്ന തലക്കെട്ടിലാണ് <a href="https://www.theguardian.com/world/2019/nov/09/ayodhya-verdict-hindus-win-possession-of-site-disputed-by-muslims">ദി ഗാര്‍ഡിയന്‍</a> അയോധ്യവിധി റിപ്പോര്‍ട്ട് ചെയ്തത്. ഹിന്ദുദൈവമായ രാമന്റെ ജന്മസ്ഥലമെന്ന വിശ്വാസപ്രകാരം ഭൂമി ഹിന്ദുക്കള്‍ക്ക് അവകാശപ്പെട്ടതാണെന്ന് കോടതി നിരീക്ഷിച്ചു. എന്നാല്‍ 16-ാം നൂറ്റാണ്ട് മുതല്‍ ആ ഭൂമിയില്‍ പള്ളിയുണ്ടായിരുന്നെന്നും ഒഴിഞ്ഞ ഭൂമിയിലായിരുന്നില്ലെന്ന പള്ളി നിര്‍മ്മാണമെന്നും കോടതി വിധിയില്‍ പറയുന്നുണ്ടെന്നും ഗാര്‍ഡിയന്‍ റിപ്പോര്‍ട്ട് ചെയ്യുന്നു.</p>
      <figure>
        <img src="https://www.doolnews.com/assets/2019/11/gurdian.jpg"/>
      </figure>
      <p>‘അയോധ്യാ തര്‍ക്കഭൂമിയില്‍ ഹിന്ദുക്കളുടെ താല്‍പ്പര്യത്തിനൊപ്പം നിന്ന് ഇന്ത്യന്‍ കോടതി’ എന്ന തലക്കെട്ടിലാണ് <a href="https://www.nytimes.com/2019/11/08/world/asia/ayodhya-supreme-court-india.html">ന്യൂയോര്‍ക്ക് ടൈംസ് </a>വാര്‍ത്ത നല്‍കിയത്. മുസ്‌ലിങ്ങള്‍ കൂടി അവകാശവാദമുന്നയിച്ച ഭൂമിയില്‍ ഹിന്ദുക്കള്‍ക്ക് ഉടമസ്ഥാവകാശം നല്‍കി ഇന്ത്യന്‍ പരമോന്നത കോടതിയുടെ വിധിയെന്നാണ് ന്യൂയോര്‍ക്ക് ടൈംസിന്റെ റിപ്പോര്‍ട്ടിനുള്ളില്‍ വിശദീകരിക്കുന്നത്.</p>
      <figure>
        <img src="https://www.doolnews.com/assets/2019/11/kjnkjhkjnj.jpg"/>
      </figure>
      <p>30 വര്‍ഷം മുന്‍പ് ആക്രമണകാരികളായ ആള്‍ക്കൂട്ടം തകര്‍ത്ത പള്ളി നിലനിന്ന സ്ഥലത്ത് ക്ഷേത്രനിര്‍മ്മാണത്തിന് അനുമതി നല്‍കുന്നതാണ് വിധിയെന്ന് കൂടി ന്യൂയോര്‍ക്ക് ടൈംസ് റിപ്പോര്‍ട്ടില്‍ പറയുന്നുണ്ട്.</p>
      <figure>
        <img src="https://www.doolnews.com/assets/2019/11/cnn.jpg"/>
      </figure>
      <p>‘തര്‍ക്കഭൂമിയില്‍ നിര്‍മ്മാണം നടത്താന്‍ ഹിന്ദുക്കള്‍ക്ക് അനുമതി’ എന്ന തലക്കെട്ടിലാണ് <a href="https://edition.cnn.com/2019/11/08/asia/ayodhya-dispute-india-ruling-intl-hnk/index.html">സി.എന്‍.എന്‍</a> വാര്‍ത്ത റിപ്പോര്‍ട്ട് ചെയ്തത്. 1992 ല്‍ തീവ്ര വലതുപക്ഷക്കാര്‍ തകര്‍ത്ത പള്ളി നിലനിന്നിരുന്ന സ്ഥലത്ത് രാമക്ഷേത്രം നിര്‍മ്മിക്കാന്‍ കോടതി അനുമതി കൊടുത്തുവെന്നും സി.എന്‍.എന് വാര്‍ത്തക്കുള്ളില്‍ പറയുന്നു.</p>
      <figure>
        <img src="https://www.doolnews.com/assets/2019/11/kjhihjk.jpg"/>
      </figure>
      <p>‘തര്‍ക്കഭൂമി ഹിന്ദുക്കള്‍ക്ക് നല്‍കി ഇന്ത്യന്‍ പരമോന്നത കോടതി വിധി’യെന്നാണ് <a href="https://www.aljazeera.com/news/2019/11/babri-mosque-case-indian-top-court-disputed-site-hindus-191109052713446.html">അല്‍ ജസീറ</a> റിപ്പോര്‍ട്ട് ചെയ്തത്.</p>
      <figure>
        <img src="https://www.doolnews.com/assets/2019/11/kjjknkj.jpg"/>
      </figure>
      <p>‘അയോധ്യാ ഭൂമി ഹിന്ദുക്കള്‍ക്ക്, മുസ്ലീങ്ങള്‍ക്ക് പകരം ഭൂമി’ എന്ന തലക്കെട്ടിലാണ് <a href="https://gulfnews.com/world/asia/india/hindus-to-get-ayodhya-land-alternate-land-to-be-given-to-muslims-indias-supreme-court-1.1573275189435">ഗള്‍ഫ് ന്യൂസ്</a> വാര്‍ത്ത റിപ്പോര്‍ട്ട് ചെയ്തത്.</p>
      <p>അയോധ്യ തര്‍ക്കഭൂമി മൂന്നായി വിഭജിച്ചുകൊണ്ടുള്ള അലഹബാദ് ഹൈക്കോടതി വിധി തള്ളിക്കൊണ്ടായിരുന്നു സുപ്രീം കോടതി ഇന്നലെ വിധി പുറപ്പെടുവിച്ചത്.</p>
      <related>
        <a href="https://www.doolnews.com/ayodhya-verdict-sunni-board-says-won-t-go-for-review001.html?utm_source=doolnews&amp;utm_medium=related"/>
      </related>
      <p>തര്‍ക്കഭൂമി ഉപാധികളോടെ ഹിന്ദുക്കള്‍ക്ക് വിട്ടു നല്‍കണമെന്നും മുസ്ലീങ്ങള്‍ക്ക് ആരാധനയ്ക്ക് പകരം ഭൂമി നല്‍കുമെന്നും കോടതി പറയുകയായിരുന്നു. ഭൂമി കൈകാര്യം ചെയ്യാനായി പ്രത്യേക ട്രസ്റ്റ് മൂന്നു മാസത്തിനുള്ളില്‍ രൂപീകരിക്കും.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>കേന്ദ്രസര്‍ക്കാരോ സംസ്ഥാന സര്‍ക്കാരോ സുന്നി വഖഫ് ബോര്‍ഡിന് അഞ്ച് ഏക്കര്‍ ഭൂമി നല്‍കണമെന്നും കോടതി പറഞ്ഞിരുന്നു.</p>
      <p>എല്ലാവരുടേയും വിശ്വാസവും ആരാധനയും അംഗീകരിക്കണമെന്നും കോടതിക്ക് തുല്യത കാണിക്കേണ്ടതുണ്ടെന്നും വിധിന്യായത്തിനിടെ ബെഞ്ച് വ്യക്തമാക്കിയിരുന്നു.</p>
      <p>
        <b>WATCH THIS VIDEO:</b>
      </p>
      <figure>
        <iframe src="https://www.youtube.com/embed/9OUbs66OduM" width="560" height="315" data-service="Youtube" scrolling="no"/>
      </figure>
    </article>
  </body>
</html>