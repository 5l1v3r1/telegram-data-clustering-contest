<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/10/radev-za-10-noemvri-poehme-po-nov-pyt-no-platihme-visoka-cena.429121"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T09:19:00+00:00"/>
    <meta property="og:title" content="Радев за 10 ноември: Поехме по нов път, но платихме висока цена"/>
    <meta property="og:description" content="Бедността и корупцията продължава да гони младите хора | Dnes.bg"/>
  </head>
  <body>
    <article>
      <h1>Радев за 10 ноември: Поехме по нов път, но платихме висока цена</h1>
      <h2>Бедността и корупцията продължава да гони младите хора</h2>
      <address><time datetime="2019-11-10T09:19:00+00:00">10 Nov 2019, 09:19</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Преди 30 години България пое с ентусиазъм по нов път. Надеждата за по-добър живот обаче се сблъска с дълбоки обществено-икономически сътресения, за които българите платиха висока цена. Грабителската приватизация, пренаписването на историята, обезличаването на българската култура и традиции са част от явленията, които ни тласнаха към материална и духовна бедност. Това написа президентът Румен Радев в профила си във Facebook, по повод 10 ноември.</p>
      <related>
        <a href="https://www.dnes.bg/obshtestvo/2019/11/10/30-godini-sled-10-noemvri-30-te-kultovi-frazi-na-prehoda.428901"/>
      </related>
      <p>"Осъзнахме, че промяната е труден процес, а не еднократен акт. Резултатите от дългия път към демокрация и пазарна икономика все още будят повече тревога, отколкото успокоение. България направи своя важен геополитически избор, но не успя да изгради трайни основи за върховенство на закона, разделение на властите и свобода на словото. Затова и днес политическите констатации продължават да се разминават с реалността на мнозинството граждани. Бедността, безнаказаните корупция и престъпност и ниското качество на обществените услуги продължават да прогонват младите и отнемат от бъдещето ни", се казва още в изказването на президента.</p>
      <p>"През последните години израснаха поколения, които не се вълнуват от стари идеологеми. Нашите деца изискват да говорим за бъдещето. Да погледнем в утрешния ден с техните очи. Ако искаме България да се превърне в нормална европейска държава – с висок стандарт, качество на живот и сигурност, трябва да гарантираме необратимост на демократичните процеси, върховенство на закона, прозрачност и ефективност на институциите, изграждане на нова политическа култура и формиране на свободно и овластено гражданско общество", посочи държавният глава.</p>
      <p>"Реалната промяна, която да осмисли живота и да даде перспектива на всеки български гражданин, зависи от всички нас. Отстояването на демокрацията изисква ежедневна воля срещу всеки опит за подмяна. Изисква да отхвърлим апатията и отчуждението, които откъсват хората от собствената им държава и оставят малцина да решават на тъмно нейното бъдеще. Няма сила, която да устои на сплотения около каузата да възроди държавата си и да отстоява достойнството си български народ", написа още Радев</p>
    </article>
  </body>
</html>