<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191110_04709495"/>
    <meta property="og:site_name" content="De Standaard"/>
    <meta property="article:published_time" content="2019-11-10T09:50:00+00:00"/>
    <meta property="og:title" content="Deze winkels en pretparken zijn open op Wapenstilstand"/>
    <meta property="og:description" content="Maandag is het Wapenstilstand. Voor de meesten onder ons een vrije dag en dus een lang weekend. Hou er wel rekening mee dat banken, postkantoren, gemeenteh..."/>
  </head>
  <body>
    <article>
      <h1>Deze winkels en pretparken zijn open op Wapenstilstand</h1>
      <address>
        <time datetime="2019-11-10T09:50:00+00:00">10 Nov 2019, 09:50</time>
      </address>
      <p>
        <b>Maandag is het Wapenstilstand. Voor de meesten onder ons een vrije dag en dus een lang weekend. Hou er wel rekening mee dat banken, postkantoren, gemeentehuizen en de meeste winkels dan gesloten zijn. Het openbaar vervoer rijdt volgens zondagsregeling.</b>
      </p>
      <p>Op 11 november, Wapenstilstand, zullen <b>postkantoren </b>en <b>banken </b>gesloten zijn. Er is ook geen postbedeling. Febelfin, de Belgische federatie van de financiële sector, meldt dat klanten wel nog steeds terecht kunnen in de selfbanks, aan de betaalterminals en de biljettenverdelers.</p>
      <p><b>NMBS</b>, <b>De Lijn </b>en <b>MIVB </b>hanteren de zondagdienstregeling. Dat betekent dat heel wat bussen en trams volgens een aangepaste regeling rijden. Door een staking in Vlaams-Brabant rijden niet alle bussen.</p>
      <p><b>Gemeente- en stadhuizen </b>zijn dicht.</p>
      <p>Ook de <b>lokale politie </b>werkt volgens de weekendregeling. Dat wil zeggen dat de administratieve diensten gesloten zijn. Noodnummers blijven uiteraard wel 24/24 uur bereikbaar.</p>
      <p><b>Huisdokters </b>en <b>ziekenhuizen </b>werken volgens de zondagsregeling. Dat wil zeggen dat wanneer je een huisarts nodig hebt, je je tot de huisartsenwachtpost zult moeten wenden of tot de dokter van wacht. In ziekenhuizen worden enkel dringende operaties uitgevoerd en wordt volgens zondagsregeling gewerkt.</p>
      <p>De meeste <b>supermarkten </b>zijn maandag dicht, al zullen veel kleinere winkels wel open zijn; zeker in de voormiddag. Maar grote warenhuizen zoals Carrefour, Aldi, Lidl en Makro blijven maandag gesloten.</p>
      <p><b>Winkelen </b>kan, maar zeker niet overal. Maasmechelen Village is open, maar de meeste kleding- en schoenwinkels zijn dicht. Ook veel meubel- en ander zaken zijn gesloten.</p>
      <p>De meeste <b>pretparken </b>zijn hun ‘winterslaap’ begonnen. Plopsaland is wel open. Ook de dierenparken Planckendael en Pairi Daiza en de Zoo van Antwerpen zijn open.</p>
      <p>Let op: ook vrijdag 15 november (koningsdag) is voor sommigen een feestdag. Veel overheidsdiensten zijn die dag gesloten. Winkels zijn dan wel open. Ook de banken zijn gewoon open. Postkantoren zijn dicht.</p>
    </article>
  </body>
</html>