<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/10/elezioni-presidenziali-romania-iohannis/"/>
    <meta property="og:site_name" content="Il Post"/>
    <meta property="article:published_time" content="2019-11-10T09:36:02+00:00"/>
    <meta property="og:title" content="Oggi si vota per le elezioni presidenziali in Romania"/>
    <meta property="og:description" content="Il capo di stato uscente Klaus Iohannis, centrista, è il grande favorito dopo un apprezzato primo mandato"/>
  </head>
  <body>
    <article>
      <h1>Oggi si vota per le elezioni presidenziali in Romania</h1>
      <h2>Il capo di stato uscente Klaus Iohannis, centrista, è il grande favorito dopo un apprezzato primo mandato</h2>
      <address>
        <time datetime="2019-11-10T09:36:02+00:00">10 Nov 2019, 09:36</time>
      </address>
      <p>Domenica in Romania <a href="https://www.reuters.com/article/us-romania-election-president-idUSKBN1XK00H?utm_campaign=trueAnthem%3A+Trending+Content&amp;utm_medium=trueAnthem&amp;utm_source=twitter">si vota</a> per il primo turno delle elezioni presidenziali, con il capo di stato uscente Klaus Iohannis, centrista e apprezzato nei primi cinque anni del suo mandato dall’Unione Europea, grande favorito per la vittoria. I sondaggi lo danno circa al 40 per cento, risultato che non gli basterebbe a vincere al primo turno: secondo gli analisti, però, non dovrebbe avere difficoltà a vincere l’eventuale ballottaggio, che si terrebbe il 24 novembre.</p>
      <p>Iohannis ha 60 anni, è del Partito Liberale, alle precedenti elezioni si era presentato come candidato anticorruzione e durante il suo mandato ha mantenuto questa immagine, schierandosi contro alcune criticate riforme del codice penale e contro gli estremismi religiosi che hanno portato a un referendum sui matrimoni gay poi fallito, e guadagnandosi in questo modo gli apprezzamenti interni e della comunità internazionale. In Romania il presidente non ha poteri esecutivi, ma ha potere di veto sulle leggi e nomina diverse importanti cariche pubbliche, a partire dal primo ministro. Nelle ultime settimane in Romania c’è stata una <a href="https://www.ilpost.it/2019/10/03/romania-crisi-politica/">crisi politica</a>, risolta con la <a href="https://www.ilpost.it/2019/11/04/romania-governo-orban-fiducia/">nomina</a> di Ludovic Orban come primo ministro di un governo di minoranza, formato dallo stesso partito di Iohannis.</p>
      <p>I principali sfidanti di Iohannis sono Viorica Dancila dei Socialdemocratici, prima ministra fino alla crisi di inizio mese, e Dan Barna di un partito di opposizione di centrodestra, che si contenderanno il secondo posto e l’accesso al ballottaggio.</p>
    </article>
  </body>
</html>