<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119128-vucic-do-nove-godine-u-albaniju-i-severnu-makedoniju-samo-s-licnom-kartom?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-10T09:30:04+00:00"/>
    <meta property="og:title" content="Vučić o dogovoru sa Zaevom i Ramom: Ništa bolje nismo smislili na Balkanu prethodnih 30 godina"/>
    <meta property="og:description" content="Predsednik Srbije Aleksandar Vučić izjavio je danas povodom dogovora sa premijerima Severne Makedonije i Albanije, Zoranom Zaevom i Edijem Ramom, o takozvanom &quot;malom Šengenu&quot;, da &quot;ništa bolje nismo smislili na Balkanu prethodnih 30 godina&quot;. Navodeći da je ponosan na taj dogovor, Vučić je ocenio da se radi o &quot;ogromnim&quot; promenama koje, kako je naveo, &quot;mnogi ljudi u ovom trenutku i ne razumeju&quot;. &quot;Ovde nema nijedne stvari koja može bilo kome da smeta. Ovo su krupne promene, i znam da to baš i nije popularno u mojoj zemlji, ali se ne sekiram. Nema tu nikakvih Jugoslavija, ima samo boljeg i kvalitetnijeg života za gradjane. Možda ovo nama neko uništi, ali će to svakako biti budućnost&quot;, kazao je Vučić u Ohridu.Upitan da li bi prihvatio neku alternativu za punopravno članstvo u EU, Vučić je rekao da su Srbija i ostale zemlje regiona na evropskom putu, ali i da ne zavisi sve od njih samih. &quot;Svi hoćemo da budemo deo EU, to se nije promenilo, ali ne zavisi sve samo od nas. Nemamo drugi put osim evropskog ali najvažniji…"/>
  </head>
  <body>
    <article>
      <h1>Vučić o dogovoru sa Zaevom i Ramom: Ništa bolje nismo smislili na Balkanu prethodnih 30 godina</h1>
      <address>
        <time datetime="2019-11-10T09:30:04+00:00">10 Nov 2019, 09:30</time>
      </address>
      <p><b>Predsednik Srbije Aleksandar Vučić izjavio je danas povodom dogovora sa premijerima Severne Makedonije i Albanije, Zoranom Zaevom i Edijem Ramom, o takozvanom "malom Šengenu", da "ništa bolje nismo smislili na Balkanu prethodnih 30 godina". </b><br/><br/>Navodeći da je ponosan na taj dogovor, Vučić je ocenio da se radi o "ogromnim" promenama koje, kako je naveo, "mnogi ljudi u ovom trenutku i ne razumeju". <br/><br/>"Ovde nema nijedne stvari koja može bilo kome da smeta. Ovo su krupne promene, i znam da to baš i nije popularno u mojoj zemlji, ali se ne sekiram. Nema tu nikakvih Jugoslavija, ima samo boljeg i kvalitetnijeg života za gradjane. Možda ovo nama neko uništi, ali će to svakako biti budućnost", kazao je Vučić u Ohridu.<br/><br/>Upitan da li bi prihvatio neku alternativu za punopravno članstvo u EU, Vučić je rekao da su Srbija i ostale zemlje regiona na evropskom putu, ali i da ne zavisi sve od njih samih. <br/><br/>"Svi hoćemo da budemo deo EU, to se nije promenilo, ali ne zavisi sve samo od nas. Nemamo drugi put osim evropskog ali najvažniji put za nas je život naših gradjana. Mi smo na evropskom putu ali imamo oči, uši i umemo da živimo realan život. Ono što tražimo od EU je samo da kažu šta hoće sa nama, ništa više", kazao je predsednik Srbije.<br/><br/>Najavio je da će prekosutra na tu temu razgovarati u Parizu sa francuskim predsednikom Emanuelom Makronom. <br/><br/>"Uz dozvolu Zaeva i Rame, pitaću Makrona ono što je važno za njih kao i za mene, moliću za podršku na našem evropskom putu i za ovaj projekat jer ništa bolje nismo smislili na Balkanu prethodnih 30 godina, dobili tu podršku ili ne", rekao je Vučić. <b>Do Nove godine u Albaniju i Severnu Makedoniju samo s ličnom kartom</b> Predsednik Srbije Aleksandar Vučić izjavio je da su razgovori sa  predsednikom Vlade Severne Makedonije Zoranom Zaevim i premijerom Albanije Edijem Ramom bili "veoma dobri" i da će prvi vidljivi dogovor biti lakši prolaz preko graničnog prelaza Preševo, a  putovanje u Severnu Makedoniju i Albaniju samo sa ličnom kartom može se očekivati do Nove godine. <br/>To su tektonske promene koje će uticati na privlačenje direktnih stranih investicija, jer ulagači žele stabilnost i veliko tržište, rekao je Vučić.<br/><br/>Kako je istakao, Preševo je za Srbiju treći najvažniji prelaz, posle Batrovaca i Gradine, i odluka da fitosanitarna inspekcija radi 24 sata dnevno trostruko će ubrzati prolaz kamionima sa robom na obe strane i smanjiti operativne troškove.<br/><br/>On je najavio da će uz male izmene zakona za sve tri zemlje moći da važi ista radna dozvola, a da će se uskladiti i priznanje kvalifikacija, što će, kako je dodao "nama koristiti jer imamo problema sa radnom snagom, a istovremeno će kreirati strahovito dobar investicioni ambijent jer šaljemo poruku stabilnosti i slobode kretanja na prostoru gde živi 12 miliona ljudi".<br/><br/>Namera je, kako je rekao Vučić, da "ako udjete na aerodrom u Beogradu, da vam ne trebaju posebna dokumenta za Albaniju, niko vas neće pitati za papire, da bude što manje papira, što manje problema na granicama. Kad sletite u Skoplje, mi vas više ne pitamo kako ste tamo došli, možete u Beograd ili Tiranu, to je neka vrsta "mini šengena".<br/><br/>On je najavio da će tri zemlje moći da zajedno kreiraju turističke rute, da neko može da obidje Beograd, Kopaonik, Zlatibor i Ohrid ili Drač, u jednom mahu, što je, dodao je, posebno atraktivno  za azijske turiste.<br/><br/>Predsednik Srbije očekuje pritiske zbog ovakvih odluka, iako su to bili proklamovani ciljevi "Berlinske  konferencije", i sada "radimo sve što je tražila EU, samo sami."<br/><br/>Očekuje, kaže, da će napadi biti najrazličitiji i iz regiona uz različita politička opravdanja, kao i napade iznutra, ali dodaje "da ga je baš briga šta će ko da kaže jer zna da je to dobro za ljude u Srbiji".<br/><br/>Zahvalio je Amerikancima za podršku ovom projektu, a podršku će kaže zatražiti i od francuskog predsednika Emanuela Makrona.<br/><br/>Trojni sastanak u Ohridu nastavlja se danas, a razgovorima će se pridružiti i predsedavajući Saveta ministara Bosne i Hercegovine Denis Zvizdić i ministarka ekonomije Crne Gore Dragica Sekulić.  <br/><br/>Uoči sastanka čelnika Zapadnog Balkana Zaev, Vučić i Rama utvrdili su "deklaraciju sa spiskom prioriteta i mera za unapredjenje regionalne saradnje".<br/><br/>Osnova deklaracije je saradnja, zajedničko angažovanje i eliminisanje svih prepreka slobodnom kretanju ljudi, roba, usluga i kapitala kao doprinos gradjanima svih zemalja u regionu u postizanju zajedničkog krajnjeg cilja punopravnog članstva u EU", saopšteno je u Skoplju.</p>
    </article>
  </body>
</html>