<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/na-prodaj-bondovo-lunarno-vozilo-226714"/>
    <meta property="og:site_name" content="Slovenske novice"/>
    <meta property="article:published_time" content="2019-11-10T09:22:00+00:00"/>
    <meta property="og:title" content="Na prodaj Bondovo lunarno vozilo"/>
    <meta property="og:description" content="Zbiratelji spominkov iz filmskih klasik in velikih uspešnic, pripravite denarnice! Avkcijska hiša Profiles in History namreč pripravlja dražbo, na kateri bo moč kupiti pisane rekvizite in najrazl..."/>
  </head>
  <body>
    <article>
      <h1>Na prodaj Bondovo lunarno vozilo</h1>
      <h2>Konec meseca bo dražba ikone in legende Hollywooda. Na voljo tudi očala Harryja Potterja in čelada Dartha Vaderja.</h2>
      <address><time datetime="2019-11-10T09:22:00+00:00">10 Nov 2019, 09:22</time> by <a rel="author">E. B.</a></address>
      <p>Zbiratelji spominkov iz filmskih klasik in velikih uspešnic, pripravite denarnice! Avkcijska hiša Profiles in History namreč pripravlja dražbo, na kateri bo moč kupiti pisane rekvizite in najrazličnejšo opremo s prizorišč snemanja hollywoodskih ikoničnih del.<br/><br/>Med najbolj zaželenimi zakladi je čelada Dartha Vaderja z masko, ki so jo uporabili pri snemanju epizode Imperij vrača udarec; nosil jo je britanski igralec <b>David Prowse</b>, iztržila pa bi lahko od 200.000 do 400.000 evrov, kar bi bil rekordni znesek za spominek franšize Vojna zvezd.</p>
      <blockquote>10<br/>milijonov je pričakovani izkupiček odmevne dražbe.</blockquote>
      <p>Veliko pozornosti bo nedvomno pritegnil tudi Harry Potter, na prodaj bodo namreč očala, ki jih je nosil <b>Daniel Radcliffe </b>v prvem filmu, Kamen modrosti, zaslužila naj bi okoli 27.000 evrov. Kar nekaj zanimanja je za oblačila Rose in Jacka iz Titanika, ki sta ju upodobila <b>Kate Winslet </b>in <b>Leonardo DiCaprio</b>, še veliko več pa za kostum Dorothy iz Čarovnika iz Oza: obleko je sicer nosila dvojnica <b>Judy Garland </b>in ne zvezdnica sama, a se lahko končni znesek prav tako povzpne na pol milijona, se nadejajo dražbeniki.<br/><br/>Poslastica dogodka pa bo verjetno lunarno vozilo Moon Buggy, ki ga je v filmu o Jamesu Bondu Diamanti so večni iz leta 1971 upravljal legendarni <b>Sean Connery</b>, ko je iz vesoljskega centra bežal v puščavo, zaslužilo naj bi namreč krepko čez pol milijona. Skupno bo na dražbi na voljo približno 1000 predmetov, skupaj naj bi iztržili 10 milijonov. </p>
    </article>
  </body>
</html>