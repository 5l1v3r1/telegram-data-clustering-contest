<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/mineva-deset-let-od-tragicne-himalajske-nesrece-to"/>
    <meta property="og:site_name" content="Primorske novice"/>
    <meta property="article:published_time" content="2019-11-10T09:02:35+00:00"/>
    <meta property="og:title" content="Mineva deset let od tragične himalajske nesreče Tomaža Humarja"/>
    <meta property="og:description" content="Mineva deset let od tragične nesreče vrhunskega slovenskega alpinista Tomaža Humarja. Njegova življenjska pot se je končala v objemu gora v Nepalu ob sestopu s himalajskega vršaca Langtang Lirung (7227 m/morjem). Natančnega datuma smrti Humarja ni bilo mogoče opredeliti, je pa kot verjetni datum obveljal 10. november 2009."/>
  </head>
  <body>
    <article>
      <h1>Mineva deset let od tragične himalajske nesreče Tomaža Humarja</h1>
      <address><time datetime="2019-11-10T09:02:35+00:00">10 Nov 2019, 09:02</time> by <a rel="author">STA</a></address>
      <p>
        <b>Mineva deset let od tragične nesreče vrhunskega slovenskega alpinista Tomaža Humarja. Njegova življenjska pot se je končala v objemu gora v Nepalu ob sestopu s himalajskega vršaca Langtang Lirung (7227 m/morjem). Natančnega datuma smrti Humarja ni bilo mogoče opredeliti, je pa kot verjetni datum obveljal 10. november 2009.</b>
      </p>
      <figure>
        <img src="https://static.primorske.si/foto/highres/gnweb/719055_258-humar.jpg"/>
        <figcaption>Mineva deset let od tragične nesreče vrhunskega slovenskega alpinista Tomaža Humarja.  Foto: www.russianclimb.com</figcaption>
      </figure>
      <p><b>LJUBLJANA</b> &gt; Rojen 18. februarja 1969 v Ljubljani, živel v Kamniku, oče dveh otrok. Zaposlen je bil na Carinski upravi v Ljubljani. Od leta 1987 je bil član Alpinističnega odseka Kamnik. Opravil je več kot 1500 vzponov, od tega 70 prvenstvenih doma in po svetu. Leta 1996 je prejel nagrado zlati cepin za vzpon na Ama Dablam.</p>
      <h3>“Plezal je zato, ker je zares zadihal šele na 5000 metrih”</h3>
      <p>"Ni plezal zaradi slave ali alpinističnih nagrad, čeprav jih je dobil veliko in čeprav ga je po preplezani južni steni Daulagirija leta 1999 poznal praktično ves svet. Plezal je zato, ker je zares zadihal šele na 5000 metrih. V dolini ni imel obstanka - srce, razum in noge so ga, kar je vedel zase, vlekli gor, v stene. Kot je govoril, je plezal zato, ker je bil samo v steni zares blizu Njemu," je možno prebrati na spletni strani, posvečeni Humarju, humar.com.</p>
      <p>Najtežjo steno v svoji karieri, Daulagiri, je preplezal solo, v alpskem stilu. Po uspešni vrnitvi je pri gradnji hiše padel vzvratno v odprtino za stopnice in si močno poškodoval obe nogi. V naslednjih mesecih, ki jih je preživel po bolnišnicah in zdraviliščih, je bil nekajkrat na robu preživetja. Zdravniki so bili prepričani, da ne bo nikoli več hodil.</p>
      <p>Utrpel je zlom desne stegnenice in zdrobljeno levo peto. Po vrsti operacij, skupno jih je imel deset, se je maja 2001 izkazalo, da bo kljub vsemu še lahko uporabljal noge, čeprav je bila desna malce krajša in je bil levi gleženj delno nemobilen. Okreval je ... in plezal naprej.</p>
      <h3>Z Golo goro se je spogledoval že dolgo</h3>
      <p>Gozdni Joža, kot se je sam poimenoval že v mladosti, se je postavil znova na noge. Nato ga je "poklicala" Gola gora, kot imenujejo Nanga Parbat. Z njeno južno, Rupalsko, steno, ki velja za najvišjo na svetu, se je spogledoval dolgo, preden se je odločil, da se je zares loti.</p>
      <p>Prvič se je nanjo skušal povzpeti leta 2003, a ga je narava ustavila še pred začetkom: kombinacija slabega vremena in črevesne bolezni, ki je napadla celotno odpravo, mu je onemogočila, da bi vstopil v steno. Vrnil se je dve leti pozneje; zagrizel se je vanjo, a ga je stena na 6000 metrih ukleščila in mu ni pustila ne naprej, ne nazaj. Vsem pričakovanjem in dotedanjim izkušnjam navkljub se je reševalni helikopter pakistanske vojske dvignil na omenjeno višino in Humar je bil rešen.</p>
      <p>Reševalna akcija je bila edinstvena, saj so Humarja rešili z vrvjo, na kateri je visel vse do pristanka v baznem taboru. Akcija, ki je bila takrat pospremljena s prenosom prek interneta in veliko medijsko pozornostjo, je razdvojila slovensko javnost. Humar se je od takrat v gore odpravljal popolnoma sam in daleč od soja žarometov.</p>
      <p>Za njegov zadnji vzpon, na Langtang Lirung, niso vedeli niti njegovi najbližji znanci. "Jagat, ta je moj zadnji," je v torek, 10. novembra 2009, sporočil šerpi Jagatu Limbuju, poleg njega edinemu članu odprave. To so bile zadnje besede, ki jih je poslal v svet. Helikopter s švicarskimi reševalci ga je našel v soboto, 14. novembra, zjutraj. Ni mu bilo več pomoči.</p>
      <p>Na željo svojcev in prijateljev je ostal v Himalaji.</p>
    </article>
  </body>
</html>