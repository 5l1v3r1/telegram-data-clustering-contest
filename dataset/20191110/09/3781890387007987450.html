<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740959"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T09:52:00+00:00"/>
    <meta property="og:title" content="&quot;พงศกร&quot;ซิ่งคว้าแชมป์วีลแชร์โลกพร้อมตั๋วลุยพาราลิมปิก"/>
    <meta property="og:description" content="'พงศกร แปยอ' สุดยอด ซิ่งแซงแชมป์เก่าผงาดคว้าแชมป์โลกวีลแชร์สุดยิ่งใหญ่ พร้อมคว้าตั๋วลุยพาราลิมปิกเกมส์ 2020 'บิ๊กนิดหน่อย' จุตินันท์ ภิรมย์ภักดี ประมุขพาราไทย เชื่ิอไทยการันตรีเหรียญในโตเกียวเกมส์ 2020"/>
  </head>
  <body>
    <article>
      <h1>"พงศกร"ซิ่งคว้าแชมป์วีลแชร์โลกพร้อมตั๋วลุยพาราลิมปิก</h1>
      <address>
        <time datetime="2019-11-10T09:52:00+00:00">10 Nov 2019, 09:52</time>
      </address>
      <slideshow>
        <figure>
          <img src="https://www.dailynews.co.th/admin/upload/20191110/news_gDpdwfxBmy170305_533.jpg?v=20191110193"/>
        </figure>
        <figure>
          <img src="https://www.dailynews.co.th/admin/upload/20191110/news_TvwPXuJQqH170306_533.jpg?v=20191110193"/>
        </figure>
      </slideshow>
      <p>
        <b>"พงศกร แปยอ" สุดยอด ซิ่งแซงแชมป์เก่าผงาดคว้าแชมป์โลกวีลแชร์สุดยิ่งใหญ่ พร้อมคว้าตั๋วลุยพาราลิมปิกเกมส์ 2020 "บิ๊กนิดหน่อย" จุตินันท์ ภิรมย์ภักดี ประมุขพาราไทย เชื่ิอไทยการันตรีเหรียญในโตเกียวเกมส์ 2020</b>
      </p>
      <p>การแข่งกรีฑาคนพิการชิงแชมป์โลก รายการ "เวิลด์ พารา แอธเลติกส์ แชมเปี้ยนชิพ 2019" ที่กรุงดูไบ ประเทศสหรัฐอาหรับเอมิเรตส์ เมื่อคืนวันที่ 9 พ.ย.ที่ผ่านมา "เจ้ากร" พงศกร แปยอ นักวีลแชร์เรสซิ่งทีมชาติไทย ดีกรี 2 เหรียญทองพาราลิมปิกเกมส์ 2016 และ พิเชษฐ์ กรุงเกตุ นักวีลแชร์เรสซิ่งจอมเก๋าทีมชาติไทย ลงล่าเหรียญทองในรายการ วีลแชร์ 400 ม. ชาย ที 53 รอบชิงชนะเลิศ โดยต้องดวลกับนักวีลแชร์เรสซิ่งชั้นนำของโลก อาทิ เบรนต์ ลากาตอส นักวีลแชร์เรซซิ่งเจ้าสถิติโลกรายการนี้ จากแคนดา<br/><br/>สำหรับการแข่งขัน ผลปรากฎว่า "กร" พงศกร แปยอ โชว์ฟอร์มได้สุดยอด ซิ่งวีลแชร์คู่ใจออกนำแบบม้วนเดียวจบ เข้าเส้นชัยได้เป็นคนแรก ด้วยเวลา 48.08 วินาที โดยเบียดเอาชนะ เบรนต์ ลากาตอส นักวีลแชร์เรซซิ่งเจ้าสถิติโลก ที่ซิ่งเข้าเส้นชัยมาเป็นอันดับ 2 ด้วยเวลา 48.33 วินาที ไปแบบสะใจแฟนๆ พร้อมคว้าแชมป์โลกมาครองได้สำเร็จ และคว้าสิทธิ์เข้าร่วมการแข่งขันพาราลิมปิกเกมส์ 2020 ที่กรุงโตเกียว ประเทศญี่ปุ่น แน่นอนแล้ว ส่วนอันดับ 3 เป็นของ เชา เจา จากจีน เวลา 49.52 วินาทิ<br/><br/>นอกจากนี้ "พงศกร ยังสามารถทำผลงานคว้าอีก 1 เหรียญทองแดง ในรายการ วีลแชร์ 100 ม. ชาย ที 53 ให้กับทีมกรีฑาคนพิการทีมชาติไทยได้อีก 1 รายการ หลังเข้าเส้นชัยเป็นอันดับ 3 ด้วยเวลา 14.97 วินาที ส่วนเหรียญทองเป็นของ เบรนต์ ลากาตอส นักวีลแชร์เรซซิ่งแคนนาดา 14.59 วินาที<br/><br/>"บิ๊กนิดหน่อย" จุตินันท์ ภิรมย์ภักดี ประธานคณะกรรมการพาราลิมปิกแห่งประเทศไทย กล่าวว่า ยินดีที่พงศกร แปยอ คว้าสิทธิ์ได้ไปแข่งขันในพาราลิมปิกโตเกียวเพิ่มให้ทัพนักกีฬาไทยได้สำเร็จ ซึ่ง พงศกร ก็จะเป็นความหวังของประเทศไทยในการคว้าเหรียญรางวัลในปีหน้าอย่างแน่นอน หลังจากที่ทำสำเร็จที่บราซิล ในปี 2016 อย่างไรก็ดีกับทีมวีลแชร์ทีมชาติไทย รวมถึงนักกีฬากรีฑาของไทย ในรายการนี้ ยังมีโปรแกรมลุ้นเหรียญรางวัลอีกหลายรายการ อาทิ วีลแชร์ 15,00 ม. ชาย ที 54, วีลแชร์ 5,000 ม. ชาย ที54 ซึ่งมีนักกีฬาความหวังจาก ประวัติ วะโฮรัมย์, เรวัต ต๋านะ 2 นักวีลแชร์เรซซิ่งจอมเก๋าทีมชาติไทย.</p>
      <figure>
        <img src="https://www.dailynews.co.th/admin/upload/20191110/news_TvwPXuJQqH170306_533.jpg?v=20191110193?v=3811"/>
      </figure>
      <p> </p>
    </article>
  </body>
</html>