<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/596605/mpartselona-thelta-41-eftyxos-exei-ton-mesi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T09:12:00+00:00"/>
    <meta property="og:title" content="Μπαρτσελόνα - Θέλτα 4-1: Ευτυχώς, έχει τον Μέσι"/>
    <meta property="og:description" content="Άλλο ένα ματς που εξελίχθηκε σε προσωπική «ραψωδία» για τον Λιονέλ Μέσι, ο οποίος με ένα πέναλτι και δύο απευθείας φάουλ... σαν πέναλτι έδωσε τη νίκη στην..."/>
  </head>
  <body>
    <article>
      <h1>Μπαρτσελόνα - Θέλτα 4-1: Ευτυχώς, έχει τον Μέσι</h1>
      <address><time datetime="2019-11-10T09:12:00+00:00">10 Nov 2019, 09:12</time> by <a rel="author">Sigmalivesports</a></address>
      <p>Άλλο ένα ματς που εξελίχθηκε σε προσωπική «ραψωδία» για τον Λιονέλ Μέσι, ο οποίος με ένα πέναλτι και δύο απευθείας φάουλ... σαν πέναλτι έδωσε τη νίκη στην Μπαρτσελόνα με 4-1 επί της Θέλτα και την έστειλε ξανά στην κορυφή της La Liga. Σκόραρε και ο Μπουσκέτς.<br/> <br/>Χωρίς αυτόν θα έμενε στην μετριότητα. Χωρίς αυτόν θα έχανε ξανά βαθμό, βαθμούς ή άλλο ένα κομμάτι της πίστης του κόσμου στο φετινό εγχείρημα. Ευτυχώς όμως, ο Λιονέλ Μέσι υπάρχει και μετατρέπει ακόμα και τα πιο «άνοστα» Καταλανικά βράδια σε λόγους για να ανοίξεις την τηλεόραση σου.<br/> <br/>Ο Αργεντίνος μάγος/σταρ/άσος, όπως το βλέπει ο καθένας, μεγαλούργησε εκ νέου, και με επιβλητικό χατ-τρικ με ένα πέναλτι και δύο (κάτι σαν) πέναλτι για τον ίδιο, «έσπρωξε» την Μπαρτσελόνα στην επικράτηση επί της Θέλτα με 4-1, και συνάμα στην  επιστροφή της στις νίκες και την κορυφή της La Liga εκεί όπου συγκατοικεί με την Ρεάλ Μαδρίτης στους 25 βαθμούς.<br/> <br/>Σε ένα ματς που οι «μπλαουγκράνα» έψαχναν πάση θυσία όχι μόνο τη νίκη αλλά και την θετική εμφάνιση για να εκτονώσουν τη δυσφορία που επικρατεί το τελευταίο διάστημα, η εικόνα της στα πρώτα λεπτά του ματς θύμιζε «ρέπλικα» εκείνων με Σλάβια Πράγας και Λεβάντε. Το «δώρο» της Θέλτα και του Αϊντού στο 23' έγινε γκολ από την άσπρη βούλα με σκόρερ τον Λίο Μέσι, όμως ούτε το εύκολο προβάδισμα άλλαξε το συνολικό πρόσωπο των παικτών του υπ' ατμόν Ερνέστο Βαλβέρδε. Σαν να μην έφτανε αυτό, η Θέλτα, στο ντεμπούτο του άλλοτε τεχνικού του Ολυμπιακού Όσκαρ Γκαρσία στον πάγκο της, έδειξε διάθεση και σφυγμό και με εντυπωσιακή εκτέλεση φάουλ του Ολάσα στο 42' έφερε στα ίσια το ματς και... στα άκρα την γκρίνια στις εξέδρες του Καμπ Νόου.<br/> <br/>Όμως, η ιδιότυπη ποδοσφαιρική περσόνα που λέγεται Λίονελ Μέσι έβαλε μπροστά την ασύγκριτη δυναμική της και «έκλεψε» για ακόμα μια φορά την παράσταση. Πρώτα, στις καθυστερήσεις του α' ημιχρόνου και έπειτα στο 48', με δύο αριστοτεχνικές εκτελέσεις φάουλ σαν σε «ριπλέι», συνέθεσε το πρώτο χατ-τρικ που συμβαίνει φέτος στο πρωτάθλημα και έφτασε τα 51 γκολ από εκτελέσεις φάουλ, πλησιάζοντας επικίνδυνα τον πρώτο Κριστιάνο Ρονάλντο από τους εν ενεργεία παίκτες που έχει 54 εύστοχα. Μάλιστα, αυτό ήταν και το πρώτο χατ-τρικ από στημένες φάσεις μετά το 2012, με προηγούμενο «θύτη»... τον ίδιο!<br/> <br/>Τις διαστάσεις θριάμβου προσέδωσε ο Σέρχιο Μπουσκέτς με έναν «κεραυνό» έξω από την περιοχή που άφησε άναυδο τον Ρούμπεν Μπλάνκο στο 85', με τον πολύπειρο Ισπανό μέσο να περνά ως αλλαγή στο πρώτο ημίχρονο στη θέση του τραυματία Σεμέδο, να φτάνει τις 550 συμμετοχές με την Μπαρτσελόνα και να χρίζεται έτσι ο 5ος παίκτης με τις περισσότερες συμμετοχές στην ιστορία του συλλόγου, μετά τους Τσάβι, Μέσι, Ινιέστα και Πουγιόλ.<br/> <br/>Μπαρτσελόνα (Βαλβέρδε): Τερ Στέγκεν, Σεμέντο, Πικέ, Ουμτιτί, Φίρπο, Σέρχι Ρομπέρτο, Ντε Γιονγκ, Αρτούρ, Μέσι, Γκριεζμάν, Φατί<br/> <br/>Θέλτα (Γκαρσία): Μπλάνκο, Ολάσα, Αραούχο, Αϊντού, Μάγιο, Μπελτράν, Σείχ, Λομπότκα, Χούνκα, Άσπας, Σίστο.<br/> <br/>Πηγή: gazzetta.gr</p>
    </article>
  </body>
</html>