<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/katathesi-maniadaki-ston-areio-pago-o-skoteinos-rolos-toy-fbi-kai-oi-pieseis-gia-tin-enochopoiisi-loverdoy/"/>
    <meta property="og:site_name" content="europost.gr"/>
    <meta property="article:published_time" content="2019-11-10T09:15:37+00:00"/>
    <meta property="og:title" content="Κατάθεση Μανιαδάκη στον Άρειο Πάγο: Ο σκοτεινός ρόλος του FBI και οι πιέσεις για την ενοχοποίηση Λοβέρδου"/>
    <meta property="og:description" content="Οτι του ασκήθηκαν πιέσεις και από το FBI προκειμένου να εμπλέξει στην υπόθεση της Novartis και πολιτικά πρόσωπα και συγκεκριμένα τον Ανδρέα Λοβέρδο, φέρεται να αναφέρει στην κατάθεσή του στον Αρειο Πάγο ο Νίκος Μανιαδάκης"/>
  </head>
  <body>
    <article>
      <h1>Κατάθεση Μανιαδάκη στον Άρειο Πάγο: Ο σκοτεινός ρόλος του FBI και οι πιέσεις για την ενοχοποίηση Λοβέρδου</h1>
      <address>
        <time datetime="2019-11-10T09:15:37+00:00">10 Nov 2019, 09:15</time>
      </address>
      <p>Οτι του ασκήθηκαν πιέσεις και από το FBI προκειμένου να εμπλέξει στην υπόθεση της Novartis και πολιτικά πρόσωπα και συγκεκριμένα τον Ανδρέα Λοβέρδο, φέρεται να αναφέρει στην κατάθεσή του στον Αρειο Πάγο ο Νίκος Μανιαδάκης σύμφωνα με ρεπορτάζ της Real.</p>
      <p>Συγκεκριμένα, κατά την κατάθεσή του ο κ. Μανιαδάκης είπε αρχικά:</p>
      <p>Ο κ. Μανιαδάκης υποστήριξε ότι οι πιέσεις αυτές του ασκήθηκαν κατά τη διάρκεια των συναντήσεων τους στην Αμερική, που οργανώθηκαν κατόπιν προτροπής των εισαγγελέων διαφθοράς το 2018 όταν στην Ελλάδα μαινόταν ο πόλεμος για την παραπομπή πολιτικών και ενώ ο ίδιος ήταν προστατευόμενος μάρτυρας</p>
      <p>«Εχω συναντηθεί με τις Αμερικανικές Αρχές σε δύο περιπτώσεις, κατόπιν προτροπής των Εισαγγελέων Διαφθοράς. Η κυρία Τουλουπάκη με προέτρεψε να ενταχθώ στο πρόγραμμα καθώς υπήρχε συνεργασία ανάμεσα στις δύο χώρες. Ο κ. Ντζούρας (σ.σ. επίκουρος εισαγγελέας Διαφθοράς) μου οργάνωσε συνέντευξη με υπάλληλο του FBI. Στις 29 Αυγούστου του 2018 στη συνάντηση με τους Αμερικανούς μου ασκήθηκαν έντονες πιέσεις και εκβιαστηκά, προκειμένου να δώσω στοιχεία για πολιτικούς και συγκεκριμένα για τον κ. Λοβέρδο».</p>
      <p>«Επαναλάμβαναν τα ίδια λόγια με τους εισαγγελείς διαφθοράς λέγοντάς μου ότι έχουν στοιχεία για έναν πολιτικό καθώς και δική μου εμπλοκή στη δωροδοκία του και ότι αν δεν ομολογήσω θα στραφούν και θα μου ασκήσουν δίωξη. Παρά την κατατρομοκράτησή μου αυτή, τους δήλωσα ότι δεν έχω τέτοια στοιχεία και δεν πρόκειται να καταθέσω τίποτα για κανέναν οτιδήποτε και αν μου συμβεί. Κατάλαβα ότι όλα αυτά ήταν ψέματα καθώς ουδεμία σχέση είχα με τον κ. Λοβέρδο», φέρεται να υποστήριξε στην κατάθεσή του στον Αρειο Πάγο ο κ.Μανιαδάκης.</p>
      <p>Λοβέρδος: Κάθε μέρα θα αποκαλύπτονται στοιχεία συνταρακτικά<br/>Μιλώντας στον ΣΚΑΙ ο Ανδρέας Λοβέρδος επισήμανε ότι κάθε μέρα τα γεγονότα που θα αποκαλύπτονται θα είναι συνταρακτικά. «Και θα θεμελιώνουν την κατάχρηση εξουσίας. Γι’ αυτό ακριβώς δεν θέλουν να αρχίσει η Προανακριτική Επιτροπή. Γι’ αυτό ακριβώς δεν θέλουν να έρθουν οι μάρτυρες, μεταξύ των οποίων και ο κ. Μανιαδάκης. Γιατί θα συντριβούν στην απόπειρα μιας πολιτικής σκευωρίας, που στόχο είχε και κάποιοι να βγάλουν λεφτά».</p>
    </article>
  </body>
</html>