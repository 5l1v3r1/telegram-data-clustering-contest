<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/10/probe-continues-over-rifle-smuggling-cochin-airport.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-10T09:59:00+00:00"/>
    <meta property="og:title" content="തോക്ക് കടത്തിയത് റൈഫിൾ അസോസിയേഷനായെന്ന് റമീസ്: അല്ലെന്ന് അധികൃതർ"/>
    <meta property="og:description" content="കൊച്ചി∙ നെടുമ്പാശേരി വിമാനത്താവളം വഴി തോക്ക് കടത്താന്‍ ശ്രമിച്ചതില്‍ ദുരൂഹത. പാലക്കാട് റൈഫിള്‍ അസോസിയേഷനായാണ് തോക്കെത്തിച്ചതെന്നായിരുന്നു പിടിയിലായ.Rifle Smuggling. Rifle. Cochin Airport. Malayalam News. Manorama Online. Latest News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>തോക്ക് കടത്തിയത് റൈഫിൾ അസോസിയേഷനായെന്ന് റമീസ്: അല്ലെന്ന് അധികൃതർ</h1>
      <address><time datetime="2019-11-10T09:59:00+00:00">10 Nov 2019, 09:59</time> by <a rel="author">മനോരമ ലേഖകൻ</a></address>
      <p>കൊച്ചി∙ നെടുമ്പാശേരി വിമാനത്താവളം വഴി തോക്ക് കടത്താന്‍ ശ്രമിച്ചതില്‍ ദുരൂഹത. പാലക്കാട് റൈഫിള്‍ അസോസിയേഷനായാണ് തോക്കെത്തിച്ചതെന്നായിരുന്നു പിടിയിലായ മലപ്പുറം സ്വദേശി കെ.ടി. റമീസ് കസ്റ്റംസ് അധികൃതരോട് പറഞ്ഞത്. എന്നാൽ വിദേശത്തു നിന്ന് തോക്കെത്തിക്കാന്‍ ആരെയും ചുമതലപ്പെടുത്തിയിട്ടില്ലെന്ന് പാലക്കാട് റൈഫിള്‍ അസോസിയേഷന്‍ സെക്രട്ടറി  വി.നവീന്‍ മനോരമ ന്യൂസിനോട് പറഞ്ഞു.</p>
      <p>പലഭാഗങ്ങളായി വേര്‍പെടുത്തി രണ്ട് ബാഗുകളിലായാണ് ആറു റൈഫിളുകള്‍ കൊണ്ടുവന്നത്. ഒപ്പം സ്പെയര്‍ പാര്‍ട്ട്സുകളും ഉണ്ടായിരുന്നു. ഇത് ഗ്രീന്‍ ചാനല്‍ വഴി പുറത്തെത്തിക്കാനായിരുന്നു റമീസിന്റെ ശ്രമം. കസ്റ്റംസ് പിടികൂടിയപ്പോള്‍ പാലക്കാട് റൈഫിള്‍ ക്ലബിനുവേണ്ടിയാണ്  ഇവ കൊണ്ടുവന്നതെന്നായിരുന്നു വിശദീകരണം. എന്നാല്‍ മതിയായ രേഖകള്‍ ഹാജരാക്കാന്‍ ഇയാള്‍ക്കു സാധിച്ചില്ല. തുടര്‍ന്ന്  റൈഫിളുകള്‍ കസ്റ്റഡിയെടുത്ത കസ്റ്റംസ് അവ ബാലിസ്റ്റിക് പരിശോധനയ്ക്ക് അയച്ചു. ഷൂട്ടിങ് ക്ലബുകളില്‍ ഉപയോഗിക്കുന്ന റൈഫിളുകളാണോ ഇവയെന്ന് പരിശോധിക്കുകയാണ് ലക്ഷ്യം. പരിശോധനാഫലം ലഭിക്കുന്ന മുറയ്ക്ക് റൈഫിള്‍ എത്തിച്ച റമീസിനെ വീണ്ടും വിളിച്ചുവരുത്തും. എന്നാല്‍ വിദേശത്തു നിന്നു റൈഫിളുകള്‍ എത്തിക്കാന്‍ പാലക്കാട് റൈഫിള്‍ അസോസിയേഷന്‍  ആരെയും ചുമതലപ്പെടുത്തിയിട്ടില്ലെന്നും റൈഫിള്‍ അസോസിയേഷന്റെ പേരു ദുരുപയോഗം ചെയ്തത് അന്വേഷിക്കണമെന്നും സെക്രട്ടറി വി. നവീന്‍ പറഞ്ഞു.</p>
      <p>റൈഫിള്‍ അസോസിയേഷന്‍ അംഗങ്ങള്‍ക്ക് വിദേശത്തു നിന്നു നിയമാനുസൃതമായ മാര്‍ഗത്തില്‍ അവ എത്തിക്കാം. ഇത് മല്‍സരങ്ങള്‍ക്ക് ഉപയോഗിക്കുന്നതാവണമെന്ന് ഉറപ്പുവരുത്തേണ്ടതുണ്ട്. എന്നാല്‍ ഒന്നില്‍കൂടുതല്‍ റൈഫിളുകള്‍ ഇത്തരത്തില്‍ എത്തിക്കാന്‍ നിയമം അനുവദിക്കുന്നില്ല.  കസ്റ്റംസം പിടിച്ചെടുത്ത റൈഫിളുകള്‍ കായികമല്‍സരങ്ങള്‍ക്ക് ഉപയോഗിക്കുന്നതാണോ എന്നതും ബാലിസ്റ്റിക് പരിശോധനയില്‍ വ്യക്തമാകും. </p>
      <p><b>English Summary</b> : Probe continues over rifle smuggling through cochin airport</p>
    </article>
  </body>
</html>