<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/10/trendfordulo-az-ingatlanpiacon-robbantott-a-videk"/>
    <meta property="og:site_name" content="infostart"/>
    <meta property="article:published_time" content="2019-11-10T09:11:00+00:00"/>
    <meta property="og:title" content="Trendforduló az ingatlanpiacon: robbantott a vidék"/>
    <meta property="og:description" content="Folytatódott az elmúlt hónapok tendenciája: egyre látványosabbá válik a vidéki városok és kistelepülések dominanciája az ingatlanpiacon. A Központi Statisztikai Hivatal legfrissebb elemzéséből kiderült, hogy míg pár éve a teljes forgalom harmadát a főváros adta, mostanra ez 20 százalék alá esett vissza."/>
  </head>
  <body>
    <article>
      <h1>Trendforduló az ingatlanpiacon: robbantott a vidék</h1>
      <address><time datetime="2019-11-10T09:11:00+00:00">10 Nov 2019, 09:11</time> by <a rel="author">InfoRádió</a></address>
      <h3>Folytatódott az elmúlt hónapok tendenciája: egyre látványosabbá válik a vidéki városok és kistelepülések dominanciája az ingatlanpiacon. A Központi Statisztikai Hivatal legfrissebb elemzéséből kiderült, hogy míg pár éve a teljes forgalom harmadát a főváros adta, mostanra ez 20 százalék alá esett vissza.</h3>
      <p>Látványos különbség figyelhető meg a forgalomban – fogalmazott az InfoRádióban Valkó Dávid, az OTP Ingatlanpont vezető elemzője:</p>
      <blockquote>Budapesten csökken, az olcsóbb vidéki régiókban nő az adásvételek száma,</blockquote>
      <p>miközben pár éve az országos forgalom harmadát adta a főváros, mára ez 20 százalék alá esett.</p>
      <p>Ugyanakkor az árnövekedés továbbra is nagyon látványos Budapesten, 2019 első félévében 20 százalék körüli volt a drágulás az egy évvel korábbihoz viszonyítva, jóval magasabb, mint a kisebb településeken, ahol ez csak néhány százalékot jelentett.</p>
      <p>Nagyon népszerű az agglomeráció, hiszen a drágább nagyvárosokból, megyeszékhelyekről előszeretettel költöznek az emberek az olcsóbb régiókba, ennek megfelelően Budapest kijjebb fekvő kerületeiben, valamint a főváros körüli agglomerációban is megfigyelhető jelentősebb árnövekedés – ismertette Valkó Dávid.</p>
      <p>Érdekesség, ami a mostani számokból még nem tűnik ki, de megelőlegezhető:</p>
      <blockquote>látványos árnövekedés, valamint jelentős forgalomnövekedés jön a falusi csokra jogosult településeken.</blockquote>
      <p>Az új építésű és panellakások, ahogyan az elmúlt években, továbbra is viszik a prímet keresettségben, utóbbiak például 20 százalékkal drágultak egy év alatt a fővárosban: immár több mint félmillió forint egy szokványos panellakás négyzetméterára, ami azt jelenti, hogy csupán 20 százalékkal maradnak el az összbudapesti átlagártól, ez néhány éve még 30 százalék volt. De hasonlóan az új építésű lakások is nagyon keresettek – tette hozzá Valkó Dávid.</p>
      <p>
        <i>Nyitókép: Pexels</i>
      </p>
      <p>
        <b>Kapcsolódó hang</b>
      </p>
      <p>Trendforduló az ingatlanpiacon – Valkó Dávid, OTP Ingatlanpont</p>
      <figure>
        <audio src="https://infostart.hu/audio/00004/00004f5cb.mp3"/>
      </figure>
      <p> </p>
    </article>
  </body>
</html>