<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ve-spanelsku-zacaly-predcasne-parlamentni-volby/1819241?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T09:20:00+00:00"/>
    <meta property="og:title" content="Ve Španělsku začaly předčasné parlamentní volby"/>
    <meta property="og:description" content="Madrid - Ve Španělsku se dnes ráno otevřely volební místnosti k předčasným parlamentním volbám. Volby se v této jihoevropské zemi konají letos už podruhé a počtvrté za poslední čtyři roky. Podle odhadů socialisté dnes opět vyhrají, ale stejně jako v dubnu nezískají dost poslaneckých křesel pro sestavení jednobarevné vlády a budou muset hledat podporu u dalších stran."/>
  </head>
  <body>
    <article>
      <h1>Ve Španělsku začaly předčasné parlamentní volby</h1>
      <address><time datetime="2019-11-10T09:20:00+00:00">10 Nov 2019, 09:20</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Ve Španělsku se dnes ráno otevřely volební místnosti k předčasným parlamentním volbám. Volby se v této jihoevropské zemi konají letos už podruhé a počtvrté za poslední čtyři roky. Podle odhadů socialisté dnes opět vyhrají, ale stejně jako v dubnu nezískají dost poslaneckých křesel pro sestavení jednobarevné vlády a budou muset hledat podporu u dalších stran.</p>
      <p>Volební místnosti dnes budou otevřeny do 20:00 SEČ, na Kanárských ostrovech o hodinu déle. První předběžné výsledky začnou být zveřejňovány na oficiálních stránkách volební komise po 21:00 SEČ.</p>
      <p>Nynější volby se konají proto, že vítězi dubnových voleb, socialistům v čele s premiérem Pedrem Sánchezem, se nepodařilo dohodnout s ostatními stranami na podpoře ve stanovené lhůtě, která vypršela v září.  </p>
      <figure>
        <img src="https://i3.cn.cz/3/1573374558_P201911100189701.jpg"/>
      </figure>
      <p>Podle posledních průzkumů je pravděpodobné, že většinu 176 křesel ve 350členném Kongresu poslanců nezíská ani blok velkých levicových stran (socialisté a aliance Unidas Podemos), ani blok větších pravicových stran. Hrozba dalších voleb ale může přinést nečekané politické dohody či přimět některou ze stran umožnit důvěru novému premiérovi zdržením se hlasování.</p>
      <p>Hlavním tématem kampaně před nynějšími volbami bylo Katalánsko, kde se v polovině října zintenzivnily protesty kvůli verdiktu španělského nejvyššího soudu nad katalánskými separatistickými politiky. Devět z nich dostalo tresty vězení od devíti do 13 let za uspořádání neústavního referenda o nezávislosti z roku 2017.</p>
      <p>Z protestů v Katalánsku budou ve volbách zřejmě těžit hlavně pravicové strany - lidovci i krajně pravicová strana Vox, jimž oběma některé průzkumy tento týden odhadovaly skoro až dvojnásobek křesel oproti dubnovým volbám. Naopak velký propad očekávají prognózy pro středopravou stranu Ciudadanos (Občané).</p>
      <p>Premiér Sanchéz v závěrečné řeči na konci předvolební kampaně v pátek prohlásil, že existují "pouze dvě možnosti". "Hlasujte pro socialisty, abychom měli vládu, nebo hlasujte pro jakoukoliv jinou stranu, abyste možnost Španělska mít progresivní vládu zablokovali," zdůraznil.</p>
    </article>
  </body>
</html>