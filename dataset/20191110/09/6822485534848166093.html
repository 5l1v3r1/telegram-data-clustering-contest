<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819030.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T09:15:00+00:00"/>
    <meta property="og:title" content="نیروهای امنیتی بولیوی کاخ ریاست جمهوری را ترک کردند"/>
    <meta property="og:description" content="به گزارش ایسنا، به نقل از خبرگزاری آسوشیتدپرس، افزایش شکاف در رده‌های پلیس بولیوی، تهدید جدیدی علیه ریاست جمهوری اوو مورالس است که پس از انتخابات ۲۰ اکتبر مدعی پیروزی شد اما از آن زمان با اعتراضاتی مواجه است که جان سه تن را گرفته و بیش از صدها زخمی بر جای گذاشته است."/>
  </head>
  <body>
    <article>
      <h1>نیروهای امنیتی بولیوی کاخ ریاست جمهوری را ترک کردند</h1>
      <address>
        <time datetime="2019-11-10T09:15:00+00:00">10 Nov 2019, 09:15</time>
      </address>
      <p>یگان‌های پلیس مستقر در اطراف کاخ ریاست جمهوری بولیوی، پست‌هایشان را ترک کرده‌اند و فشار بر اوو مورالس که تلاش دارد از ناآرامی سراسری کاسته و معترضان به نتایج انتخابات را آرام کند، افزایش یافته است.</p>
      <p>به گزارش ایسنا، به نقل از خبرگزاری آسوشیتدپرس، افزایش شکاف در رده‌های پلیس بولیوی، تهدید جدیدی علیه ریاست جمهوری اوو مورالس است که پس از انتخابات ۲۰ اکتبر مدعی پیروزی شد اما از آن زمان با اعتراضاتی مواجه است که جان سه تن را گرفته و بیش از صدها زخمی بر جای گذاشته است.</p>
      <p>سازمان کشورهای آمریکایی بررسی شمارش آرای انتخابات را بر عهده دارد و انتظار می‌رود یافته‌های آن‌ها دوشنبه یا سه‌شنبه اعلام شود. مخالفان می‌گویند که این نتایج را نخواهند پذیرفت زیرا در مورد چگونگی وقوع این روند مورد مشورت قرار نگرفته‌اند.    </p>
      <figure>
        <img src="https://cdn.isna.ir/d/2019/11/10/3/61482067.jpg"/>
      </figure>
      <p>یگان‌های پلیس بولیوی از روز جمعه در برخی از شهرهای این کشور آمریکای لاتین دست به تجمع در خیابان‌ها زدند و معترضان ضد دولتی آن‌ها را تشویق می‌کردند. پلیس در چند شهر بولیوی به جمع معترضان به نتیجه انتخابات ریاست جمهوری پیوسته است. بر اساس گزارش‌های منتشر شده، ماموران پلیس با به تن داشتن لباس خدمت در جمع تظاهرکنندگان در سوکره، لاپاز و دیگر شهرهای بزرگ بولیوی حضور پیدا کرده‌اند.</p>
      <p>خاویر زابالتا، وزیر دفاع بولیوی با کم‌اهمیت دانستن اعتراضات پلیس، تاکید کرد "شورش پلیس تنها در چند منطقه" رخ داده است. وزیر دفاع بولیوی خواهان برقراری آرامش شده و از ماموران پلیس خواسته است به وظیفه خود نسبت به قانون اساسی عمل کنند. او حضور پلیس در میان تظاهرکنندگان را "شورش" نامیده و گفت ارتش می‌تواند برای سرکوب ماموران پلیس وارد عمل شود. همچنین ژنرال ویلیام کالیمان، رئیس ارتش بولیوی شنبه گفت ارتش برنامه‌ای برای مداخله در کار دولت ندارد.</p>
      <figure>
        <img src="https://cdn.isna.ir/d/2019/11/10/3/61482069.jpg"/>
      </figure>
      <p>لیست درخواست‌ افسران پلیس معترض، شامل شرایط کاری بهتر، استعفای فرمانده‌شان و تضمین این می‌شود که از آن‌ها به عنوان "ابزار سیاسی هیچ دولتی" استفاده نشود. ترک پست نیروهای پلیس در اطراف کاخ ریاست جمهوری بولیوی، تحولی بدیمن برای مورالس است.</p>
      <p>رئیس‌جمهوری بولیوی در آن زمان در کاخ نبود و مقام‌های آنجا هم تخلیه شدند و تنها یک گارد نظامی ریاست جمهوری باقی ماند. معترضان در آرامش به سمت درهای این ساختمان رفتند اما بعدا محوطه را ترک کردند. اوو مورالس اندکی بعد در کنفرانسی خبری در یک فرودگاه نظامی از جناح‌های سیاسی بولیوی خواست تا مذاکره کنند. او گفت، چهار حزبی که بیشترین آراء را در انتخابات اخیر به دست آورده‌اند، باید با "دستور کار باز به منظور تسکین بولیوی" پای میز مذاکره بنشینند.</p>
      <p>اما کارلوس مسا، رهبر حزب اصلی اپوزیسیون که رئیس‌جمهوری سابق بولیوی است، فورا این پیشنهاد را رد کرد. او گفت: «چیزی برای مذاکره با اوو مورالس که حقایق را باور نمی‌کند، ندارم.»</p>
      <figure>
        <img src="https://cdn.isna.ir/d/2019/11/10/3/61482070.jpg"/>
      </figure>
      <p>اوو مورالس گرچه پیشنهاد مذاکره داد اما مخالفانش را هم به تلاش برای براندازی دولت مشروع بولیوی متهم کرد. او همچنین از پاپ، مدافعان حقوق بشر و سازمان‌های بین‌المللی خواست تا "به شکایت ما علیه گروه‌های ضد دموکرات که کودتایی در بولیوی به راه انداخته‌اند" ملحق شوند.</p>
      <p>اتحادیه اروپا هم شنبه با صدور بیانیه‌ای با تاکید بر اینکه معترضان باید اعتراضاتشان را مسالمت‌آمیز نگه دارند، اعلام کرد راهکار "تنها از طریق مذاکرات مسالمت‌آمیز محقق" می‌شود. کارلوس مسا، رقیب اصلی مورالس با رد بازشماری آراء به وسیله سازمان کشورهای آمریکایی از مجلس این کشور خواسته است تا زمینه برگزاری انتخابات مجدد را فراهم کند.  </p>
    </article>
  </body>
</html>