<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/uae-calls-for-iran-talks-with-world-powers-region"/>
    <meta property="og:site_name" content="euronews"/>
    <meta property="article:published_time" content="2019-11-10T09:18:12+00:00"/>
    <meta property="og:title" content="وزیر خارجه امارات: ایران به میز مذاکره بازگردد و اقتصادش را زنده کند"/>
    <meta property="og:description" content="«بر این باورم که راه برای توافق با ایران وجود دارد، توافقی که در آن همه طرف‌ها حضور داشته باشند. اما این راه طولانی است و صبر و تلاش زیادی می‌طلبد.»"/>
  </head>
  <body>
    <article>
      <h1>وزیر خارجه امارات: ایران به میز مذاکره بازگردد و اقتصادش را زنده کند</h1>
      <address><time datetime="2019-11-10T09:18:12+00:00">10 Nov 2019, 09:18</time> by <a rel="author">یورونیوز فارسی </a></address>
      <p>انور قرقاش، وزیر خارجه امارات عربی متحده روز یکشنبه در یک سخرانی در ابوظبی، پایتخت این کشور از ایران خواست تا به میز مذاکره با «قدرت‌های جهانی و کشورهای منطقه» بازگردد. وی تاکید کرد که ایران با حل مشکلاتش با جهان «اقتصادش را زنده کند.»</p>
      <p>تنش میان ایران و کشورهای حاشیه خلیج فارس به‌ویژه از زمانی که چند کشتی در ساحل امارات هدف <a href="https://farsi.euronews.com/2019/05/12/eua-denies-reports-of-explosions-at-fujairah-port">«عملیات خرابکارانه»</a> قرار گرفتند افزایش یافت. این تنش‌ها پس از حمله به تاسیسات نفتی آرامکو بیش از پیش شدت گرفت.</p>
      <p>آمریکا و برخی کشورهای منطقه ایران را به دست داشتن در این حملات متهم می‌کنند.</p>
      <p>آقای قرقاش با اشاره به اختلافات میان ایران، غرب و کشورهای حاشیه خلیج فارس گفت: «تشدید این تنش‌ها به سود هیچ‌کس نیست و ما قویا بر این باوریم که می‌توان در یک اتاق نشست و با دیپلماسی جمعی به موفقیت رسید.»</p>
      <p>وی همچنین هشدار داد که بین جنگ و «توافق هسته‌ای ناقص» نباید «گزینه بد» را انتخاب کرد.</p>
      <p>وزیر خارجه امارات همچنین گفت که «توافق جدید» نه تنها باید شامل برنامه هسته‌ای باشد بلکه باید فعالیت‌های موشکی و «دخالت ایران در منطقه» را نیز فرا بگیرد.</p>
      <p>تهران همواره هرگونه مذاکره درباره برنامه موشکی خود را رد کرده است.</p>
      <p>آقای قرقاش در بخش دیگری از سخنانش گفت: «بر این باورم که راه برای توافق با ایران وجود دارد، توافقی که در آن همه طرف‌ها حضور داشته باشند. اما این راه طولانی است و صبر و تلاش زیادی می‌طلبد.»</p>
    </article>
  </body>
</html>