<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819028.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T09:05:00+00:00"/>
    <meta property="og:title" content="حشدالشعبی: به رهنمودهای مرجعیت دینی پایبندیم"/>
    <meta property="og:description" content="به گزارش ایسنا، به نقل از سایت شبکه سومریه نیوز، حشد شعبی عراق در بیانیه‌ای در واکنش به اظهارات اخیر مرجعیت دینی این کشور نوشت: فرزندان شما در حشد شعبی شدیدا متعهد به تمامی رهنمودهای مرجعیت دینی هستند و از مطالبات به حقی که ملتمان به خاطرش به خیابان‌ها آمده‌اند، حمایت می‌کنند."/>
  </head>
  <body>
    <article>
      <h1>حشدالشعبی: به رهنمودهای مرجعیت دینی پایبندیم</h1>
      <address>
        <time datetime="2019-11-10T09:05:00+00:00">10 Nov 2019, 09:05</time>
      </address>
      <p>حشد شعبی عراق در بیانیه‌ای اعلام کرد این نیروها به تمامی رهنمودهای مرجعیت دینی پایبند بوده و از مطالبات قانونی ملت عراق حمایت می‌کنند.</p>
      <p>به گزارش ایسنا، به نقل از سایت شبکه سومریه نیوز، حشد شعبی عراق در بیانیه‌ای در واکنش به اظهارات اخیر مرجعیت دینی این کشور نوشت: فرزندان شما در حشد شعبی شدیدا متعهد به تمامی رهنمودهای مرجعیت دینی هستند و از مطالبات به حقی که ملتمان به خاطرش به خیابان‌ها آمده‌اند، حمایت می‌کنند.</p>
      <p>در این بیانیه آمده است: با توجه زیاد نصایح پدرانه مرجعیت دینی را دنبال کردیم. ما همواره مرجعیت دینی را "مشعلی در تاریکی" می‌دانیم که راه گشا و سد مستحکمی در مقابل طمع‌ورزان، بیگانگان و خواهان فتنه‌انگیزی و شرارت است.</p>
      <p>حشد شعبی در ادامه تأکید کرد: فرزندان شما یکصدا با ملت عراق خواهان پاسخ سریع به خواسته‌های مردم برای برخورداری از کرامت و زندگی آزادانه در کشوری با کرامت هستند که حق و حقوق شهروندانش را محترم می‌شمارد. حشد شعبی کلام و سخنان مرجعیت دینی را بسیار ارج می‌نهد.</p>
      <p>حشد شعبی در ادامه تلاش‌های نیروهایش به همراه نیروهای امنیتی عراق را ستود و بر فراموش نکردن فداکاری‌های آنها و وفاداری‌شان به عراق تاکید کرد.</p>
      <p>در ادامه بیانیه حشد شعبی آمده است: این عهد و پیمان برگردن ماست که همچنان در هر شرایطی سربازان وفادار خداوند و میهن و مرجعیت و ملت سربلند کشورمان باشیم و هرگز آنها را رها نخواهیم کرد.</p>
      <p>از سوی دیگر، در پی سخنان نماینده آیت‌الله سیستانی، مرجعیت عالی قدر شیعیان عراق، عادل عبدالمهدی، نخست وزیر این کشور نیز در بیانیه‌ای خواهان بازگشت امور به حالت عادی شد.</p>
      <p>عبدالمهدی سخنان مرجعیت دینی را بسیار گرانبها دانست و گفت: اعتراضات از مهم‌ترین ابزارها برای نظارت به منظور تحقق اصلاحات مطلوب و اهداف عالی است هرچند این اعتراضات باید امکان بازگشتن زندگی طبیعی به جامعه را فراهم کند.</p>
      <p>وی افزود تظاهرات کمک کرد سیاست‌مداران عراقی تحت فشار قرار گیرند تا روش های خود را تصحیح کنند و تغییرات را بپذیرند.</p>
      <p>عادل عبدالمهدی در ادامه از قصد خود برای تغییرات مهم در کابینه و اصلاح قانون انتخابات خبر داد و گفت: برای برآورده کردن مطالبات معترضان تغییرات مهمی در کابینه صورت خواهد گرفت.</p>
      <p>وی همچنین اعلام کرد دولت و مقامات قضایی به تحقیق در خصوص مساله کشته و زخمی شدن تظاهرات کنندگان و نیروهای امنیتی ادامه می‌دهند.</p>
      <p>نخست‌وزیر عراق ادامه داد، این فرصت گرانبها برای اصلاحات اساسی برای مقابله با فساد و انجام اصلاحات در کابینه و در بخش‌های امنیتی، اقتصادی، انتخابات و قانون اساسی مسیرهای دولت را اصلاح می‌کند تا خادم، حامی و محافظ منافع ملت باشد نه  احزاب و نیروهای سیاسی که صاحب قدرت هستند.</p>
      <p>دفتر مرجعیت عالی عراق در بیانیه‌ای که توسط عبدالمهدی الکربلائی، نماینده آیت‌الله سیستانی و امام جمعه کربلا قرائت شد، ضمن قدردانی از نقش نیروهای امنیتی این کشور در مبارزه با تروریسم، بر پیگرد عاملان قتل تظاهرکنندگان اخیر عراق تاکید کرد.</p>
      <p>در این بیانیه آمده است: تظاهرات واعتراضات مسالمت آمیز معترضان عراقی بدون نگرانی از اقدامات تروریست‌ها برگزار می‌شود که این مهم به برکت فداکاری نیروهای امنیتی و کسانی است که با تروریسم مبارزه کردند.</p>
      <p>مرجعیت عالی دینی عراق در بیانیه خود همچنین اعتراضات اخیر این کشور را فرصت خوبی برای سیاسیون این کشور اعلام کرد تا بتوانند مطالبات شهروندان را پاسخ دهند.</p>
    </article>
  </body>
</html>