<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/vitseprem-jer-kuleba-zaklikav-navchitisja-zhiti-z-rosijeju-638972.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T09:16:16+00:00"/>
    <meta property="og:title" content="Віцепрем’єр Кулеба закликав «навчитися жити з Росією»"/>
    <meta property="og:description" content="У нас інтерес – рухатися на Захід якнайдалі від «русского мира» – Кулеба"/>
  </head>
  <body>
    <article>
      <h1>Віцепрем’єр Кулеба закликав «навчитися жити з Росією»</h1>
      <address>
        <time datetime="2019-11-10T09:16:16+00:00">10 Nov 2019, 09:16</time>
      </address>
      <h4>У нас інтерес – рухатися на Захід якнайдалі від «русского мира» – Кулеба</h4>
      <p>Україні слід вибудувати модель відносин з Росією на основі прагматичного підходу, виходячи зі свого інтересу, а не керуватися емоціями.</p>
      <p>Про це в інтерв’ю <a href="https://www.youtube.com/watch?v=pbZmPnCWpZM">5 каналу</a> розповів віцепрем’єр з питань європейської та євроатлантичної інтеграції Дмитро Кулеба.</p>
      <p>«Росія як держава є ворогом України. Це історична закономірність… Але ми маємо побудувати модель стосунків з ними (росіянами – ред.). І там є три рівні: міжлюдські, економічні та політичні стосунки. Якщо з політичними й міжлюдськими стосунками все більш-менш ясно, то найбільш хиткою сферою є економічна. Тому що ми не можемо побудувати стіну, все відрізати», – розповів Кулеба.</p>
      <p>«Ми заручники географії. Безумовно, нам потрібно навчитися жити з Росією», – наголосив політик.</p>
      <p>У зв’язку з цим він закликав підходити до стосунків з Росією прагматично, раціонально, зауваживши, що в нас «занадто багато емоцій».</p>
      <p>«І на емоціях нас підловлюють. Ми маємо діяти чітко виходячи зі свого інтересу. У нас інтерес – рухатися на Захід якнайдалі від «русского мира», будувати тут нормальну цивілізовану країну… і при цьому ставати економічно сильними», – зазначив урядовець.</p>
      <p>Він наголосив, що Україна може реально протистояти Росії, тільки якщо матиме гроші та надійних партнерів в інших частинах світу.</p>
      <p>«Можна заходити в цю сферу: «Ні торгівлі з Кремлем!», але питання – де ми беремо гроші на війну, на те, щоб озброювати нашу армію, щоб наша армія ставала ще сильнішою і була здатна витримати тиск російської регулярної армії?» – додав віцепрем’єр.</p>
      <figure>
        <iframe src="https://www.youtube.com/embed/pbZmPnCWpZM" width="640" height="360" data-service="Youtube" scrolling="no"/>
      </figure>
      <blockquote>
        <b>Читайте також: <a href="https://glavcom.ua/news/u-finali-viyni-rosiya-viplachuvatime-ukrajini-kompensaciji-kuleba--638374.html">У фіналі війни Росія виплачуватиме Україні компенсації.</a></b>
      </blockquote>
    </article>
  </body>
</html>