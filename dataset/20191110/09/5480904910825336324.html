<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/skoda-auto-vyrobila-od-roku-1959-pres-6-5-milionu-vozu-octavia/1819292?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T09:05:00+00:00"/>
    <meta property="og:title" content="Škoda Auto vyrobila od roku 1959 přes 6,5 milionu vozů Octavia"/>
    <meta property="og:description" content="Mladá Boleslav - Automobilka Škoda Auto vyrobila od roku 1959 již přes 6,5 milionu vozidel Octavia všech generací. Na model z konce 50. let navázal v 90. letech nově vyvinutý vůz, který měl se svým předchůdcem společné pouze jméno. Novodobá Octavia má již tři generace, v pondělí se oficiálně představí nová, čtvrtá generace, uvedla pro ČTK Škoda Auto."/>
  </head>
  <body>
    <article>
      <h1>Škoda Auto vyrobila od roku 1959 přes 6,5 milionu vozů Octavia</h1>
      <address><time datetime="2019-11-10T09:05:00+00:00">10 Nov 2019, 09:05</time> by <a rel="author" href="http://www.ctk.cz/" target="_blank">ČTK</a></address>
      <p>Mladá Boleslav - Automobilka Škoda Auto vyrobila od roku 1959 již přes 6,5 milionu vozidel Octavia všech generací. Na model z konce 50. let navázal v 90. letech nově vyvinutý vůz, který měl se svým předchůdcem společné pouze jméno. Novodobá Octavia má již tři generace, v pondělí se oficiálně představí nová, čtvrtá generace, uvedla pro ČTK Škoda Auto.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1355235455_P201212110608101.jpg"/>
        </figure>
        <figure>
          <img src="https://i3.cn.cz/6/1355235763_P201212110613601.jpg"/>
        </figure>
        <figure>
          <img src="https://i3.cn.cz/6/1357658704_P201301080621201.jpg"/>
        </figure>
        <figure>
          <img src="https://i3.cn.cz/6/1361270739_P201302190286901.jpg"/>
        </figure>
        <figure>
          <img src="https://i3.cn.cz/6/1367257767_P201304290789301.jpg"/>
        </figure>
        <figure>
          <img src="https://i3.cn.cz/6/1370421406_P201306050263701.jpg"/>
        </figure>
        <figure>
          <img src="https://i3.cn.cz/6/1486403761_P201702060810701.jpg"/>
        </figure>
        <figure>
          <img src="https://i3.cn.cz/6/1486403917_P201702060812501.jpg"/>
        </figure>
        <figure>
          <img src="https://i3.cn.cz/6/1488882907_P201703070403701.jpg"/>
        </figure>
        <figure>
          <img src="https://i3.cn.cz/6/1488887296_P201703070490501.jpg"/>
        </figure>
        <figure>
          <img src="https://i3.cn.cz/6/1500649901_P201707210729401.jpg"/>
        </figure>
        <figure>
          <img src="https://i3.cn.cz/6/1528457909_P201806080548901.jpg"/>
        </figure>
      </slideshow>
      <p>Historické Octavie, která se vyráběla od roku 1959 do roku 1971, vzniklo celkem 360.000 kusů, z toho 54.000 exemplářů ve verzi kombi. Od roku 1964 se ale vyráběla již jen verze kombi, dvoudveřovou Octavii nahradila nová řada vozů Škoda 1000 a 1100 MB.</p>
      <p>V roce 1992 začal vývoj první generace novodobé Octavie, liftback s výklopnými pátými dveřmi se představil 4. dubna 1996, o dva roky později ho doplnilo také kombi. Do listopadu 2010 vzniklo 970.000 liftbacků a více než 470.000 kombi Octavia první generace. Od roku 2004 se první generace prodávala pod názvem Octavia Tour, a to souběžně s druhou generací.</p>
      <p>Mezi lety 2004 a 2013 vzniklo 1,6 milionu liftbacků a 900.000 kombi druhé generace Octavie. Druhá generace přinesla řadu novinek, například zážehové motory s přímým vstřikem paliva či samočinnou dvouspojkovou převodovku DSG.</p>
      <p>Třetí generace Octavie se vyrábí od listopadu 2012, v únoru 2017 prošla modernizací. Současnou generaci si koupilo přes 2,5 milionu zákazníků.</p>
      <p>Kromě hlavního výrobního závodu aktuálně sjíždějí vozy Octavia z výrobních a montážních linek také v zahraničí, a sice v Číně, Indii, Rusku, Kazachstánu i Alžírsku.</p>
      <p>Octavie se vždy daly pořídit v různých výbavových stupních. U původní generace Octavie z 50. a 60. let se výbavy lišily zejména podle exportních trhů a toho, jak si je importér navolil. "Později byly drobné odlišnosti třeba u motoricky silnějších verzí Octavia Super nebo Octavia Touring Sport," řekl ČTK mluvčí Škoda Auto Vítězslav Kodym.</p>
      <p>První generace novodobé Octavie se vyráběla ve výbavách LX, GLX A SLX. "Od roku 2001 se prodával sportovně střižený model Octavia RS s motorem 1,8 turbo o výkonu 132 kilowatt," řekl Kodym.</p>
      <p>Původní Octavia v roce 1959 se prodávala od 28.590 korun, a to jen na poukaz. Na volném trhu byla k dostání za 38.500 korun. Cena první novodobé generace Octavie začínala od 335.700 Kč, tehdy asi 34 průměrných měsíčních platů v Česku. V současnosti cena Octavie začíná na 450.900 Kč, což odpovídá asi 13 průměrným měsíčním platům v republice.</p>
      <p>Na českém trhu je Octavia dlouhodobě nejprodávanějším automobilem, v roce 2018 se v tuzemsku prodalo 25.834 Octavií. Celosvětově se jich loni prodalo na 388.200 kusů.</p>
      <p>Nová generace Škody Octavia bude delší a širší než předchůdce, nabídne větší zavazadlový prostor i nové asistenční systémy. Představí se také jako hybrid do zásuvky nebo s pohonem na CNG.</p>
    </article>
  </body>
</html>