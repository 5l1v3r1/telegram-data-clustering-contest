<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596604/synexizontai-oi-maxes-sti-vagdatistous-epta-oi-nekroi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T09:05:00+00:00"/>
    <meta property="og:title" content="Συνεχίζονται οι μάχες στη Βαγδάτη-Στους επτά οι νεκροί"/>
    <meta property="og:description" content="Επτά διαδηλωτές σκοτώθηκαν χθες Σάββατο στο Ιράκ, η πρωτεύουσα του οποίου έμοιαζε σαν πεδίο μάχης, με διαδηλωτές να γίνονται στόχος πυρών έπειτα από την..."/>
  </head>
  <body>
    <article>
      <h1>Συνεχίζονται οι μάχες στη Βαγδάτη-Στους επτά οι νεκροί</h1>
      <address><time datetime="2019-11-10T09:05:00+00:00">10 Nov 2019, 09:05</time> by <a rel="author">sigmalive</a></address>
      <p>Επτά διαδηλωτές σκοτώθηκαν χθες Σάββατο στο Ιράκ, η πρωτεύουσα του οποίου έμοιαζε σαν πεδίο μάχης, με διαδηλωτές να γίνονται στόχος πυρών έπειτα από την πολιτική συμφωνία που κλείστηκε για να τερματιστούν οι μαζικές κινητοποιήσεις «με όλα τα μέσα».</p>
      <p>Γύρω από την πλατεία Ταχρίρ της Βαγδάτης σκοτώθηκαν τέσσερις διαδηλωτές, τρεις από σφαίρες κι ένας όταν δακρυγόνο τον χτύπησε στο πρόσωπο, ανέφεραν πηγές προσκείμενες στις υγειονομικές υπηρεσίες και στις δυνάμεις ασφαλείας του Ιράκ. Νωρίτερα, τρεις διαδηλωτές σκοτώθηκαν στη Βασόρα, στον νότο, όπου οι δυνάμεις επιβολής της τάξης πλέον συλλαμβάνουν όποιον αποπειραθεί να βγει στους δρόμους.</p>
      <p>Οι κινητοποιήσεις ξέσπασαν την 1η Οκτωβρίου, με κεντρικό αίτημα την αποχώρηση ολόκληρης της πολιτικής ελίτ, που παραμένει η ίδια για χρόνια και οι διαδηλωτές χαρακτηρίζουν διεφθαρμένη και ανίκανη.</p>
      <p>Η σκληρότερη επέμβαση των δυνάμεων ασφαλείας ακολούθησε τη συμφωνία των κυριότερων πολιτικών δυνάμεων που προβλέπει να τερματιστούν οι διαδηλώσεις, βιαίως αν απαιτείται, και να παραμείνει η κυβέρνηση του πρωθυπουργού Άντελ Άμπντελ Μάχντι στην εξουσία.</p>
      <p>Ενώ το κίνημα πολιτικής ανυπακοής έχει διακόψει εδώ και μέρες τη λειτουργία σχολείων, δημόσιων υπηρεσιών και βασικών υποδομών, αυτή η συμφωνία για την «επιστροφή στην ομαλή καθημερινή ζωή» στο Ιράκ εγείρει φόβους ότι η βία θα κλιμακωθεί ακόμη περισσότερο, καθώς πλέον οι δυνάμεις ασφαλείας σκληραίνουν τη στάση τους. «Ρίχνουν αληθινές σφαίρες!», φώναζαν χθες διαδηλωτές σε εμπορικούς δρόμους της Βαγδάτης.</p>
      <p>Περίπου 300 άνθρωποι, στην πλειονότητά τους διαδηλωτές, έχουν σκοτωθεί και άλλοι 12.000 και πλέον έχουν τραυματιστεί στις διαδηλώσεις, σύμφωνα με μια καταμέτρηση του Γαλλικού Πρακτορείου.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>