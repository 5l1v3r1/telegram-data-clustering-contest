<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620732/%D8%B3%D8%A4%D8%A7%D9%84-%D8%A7%D8%B2-%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%AF%D8%B1%D8%A8%D8%A7%D8%B1%D9%87-%D8%AE%D8%A7%D9%86%D9%85-%D8%AB%D9%86%D8%A7-%D8%A7%D8%B3%D8%AF%DB%8C%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T09:08:00+00:00"/>
    <meta property="og:title" content="سؤال از وزیر ارتباطات درباره &quot;خانم ثنا اسدیان&quot;"/>
    <meta property="og:description" content="نماینده قزوین، آبیک و البرز در مجلس شورای اسلامی طی سؤالی از وزیر ارتباطات و فناوری اطلاعات خواستار روشن‌شدن نقش خانم ثنا اسدیان در انعقاد قراردادهای کلان بیمه‌ای با شرکت رایتل شد."/>
  </head>
  <body>
    <article>
      <h1>سؤال از وزیر ارتباطات درباره "خانم ثنا اسدیان"</h1>
      <address>
        <time datetime="2019-11-10T09:08:00+00:00">10 Nov 2019, 09:08</time>
      </address>
      <p>
        <i>نماینده قزوین، آبیک و البرز در مجلس شورای اسلامی طی سؤالی از وزیر ارتباطات و فناوری اطلاعات خواستار روشن‌شدن نقش خانم ثنا اسدیان در انعقاد قراردادهای کلان بیمه‌ای با شرکت رایتل شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>متن کامل سؤال سیده حمیده زرآبادی نماینده قزوین،‌ آبیک و البرز از محمدجواد آذری جهرمی وزیر ارتباطات و فناوری اطلاعات به‌شرح زیر است؛</p>
      <p>سؤال از وزیر ارتباطات؛</p>
      <p>«شرح سؤال: با توجه به انعقاد قراردادهای کلان بیمه‌ای توسط خانم ثنا اسدیان نمایندگی کد 2323 بیمه ما (وابسته به بانک ملت) با شرکت رایتل و شرکت‌های حوزه ارتباطات و آی‌تی پاسخ به سؤالات زیر به‌طور کامل و شفاف در اسرع وقت، لازم و ضروری است.</p>
      <figure>
        <img src="https://aftabnews.ir/files/fa/news/1398/8/19/357323_656.jpg"/>
      </figure>
      <p>1 ــ آیا خانم ثنا اسدیان با جنابعالی ارتباط فامیلی دارد؟ در صورت پاسخ مثبت، نسبت دقیق ایشان با خود را اعلام کنید.</p>
      <p>2 ــ با توجه به فعالیت کوتاه‌مدت این نمایندگی، چگونه این خانم توانسته است انحصار کلیه خدمات بیمه‌ای شرکت بزرگ و مهمی همچون رایتل را به دست آورد؟</p>
      <p>3 ــ شرح دقیق چگونگی روند واگذاری بیمه‌نامه‌ها به این نمایندگی تازه‌کار چیست؟ آیا در این خصوص مناقصه‌ای برگزار شده است؟</p>
      <p>4 ــ دریافت کارمزدهای از چند صد میلیون ریالی تا بیش از یک میلیارد ریالی این نمایندگی در ماه از همان بدو تأسیس در حالی که نمایندگی‌های قدیمی صنعت بیمه درگیر دریافت کارمزد پایینی در این سالها هستند، در صنعت فناوری اطلاعات و ارتباطات چگونه رخ داده است؟</p>
      <p>5 ــ بررسی لیست کامل پرتقوی نمایندگی از ابتدا تاکنون و ارتباطات نامبرده با وزیر و مدیران ارشد وزارتخانه و سازمان‌های تابعه نشان از یک رانت بزرگ در کارمزد این نمایندگی دارد، در این خصوص به‌صورت دقیق و شفاف توضیح دهید.</p>
      <p>6 ــ در بررسی سبد پرتفوی این نمایندگی نشان از وجود یک انحصار خاص در حوزه شرکت‌های زیرمجموعه بخش فناوری اطلاعات و آی‌تی می‌باشد مانند: رایتل، شاتل، آسیاتک، دانک، فرابورد داده‌های ایرانیان و تراشه سبز تهران، علت چنین اتفاقاتی چیست؟</p>
      <p>7 ــ آیا تمرکز حضور در شرکت‌ها در پرتفوی این نمایندگی نشان از یک رانت سازمان‌یافته برای نامبرده نیست؟</p>
      <p>8 ــ نقش همسر خانم ثنا اسدیان (آقای نواب‌زاده) در انعقاد قراردادهای کلان بیمه‌ای با شرکت‌های حوزه آی‌تی چیست؟ نسبت نواب‌زاده با شما چیست که در قامت مشاور بیمه‌ای مخابرات با حداقل سابقه در امر بیمه‌گری برای سرنوشت بیمه سازمان‌های بزرگی همچون مخابرات تصمیم‌گیری می‌کند؟</p>
    </article>
  </body>
</html>