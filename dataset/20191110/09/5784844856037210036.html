<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/mobilna-telefonija/dogodki-in-obvestila/oneplus-8-pro-za-zaslonom-brez-primere.html?RSSc669621143ee23fb670808cf25b0c3ae"/>
    <meta property="og:site_name" content="Računalniške novice"/>
    <meta property="article:published_time" content="2019-11-10T09:34:00+00:00"/>
    <meta property="og:title" content="OnePlus 8 Pro za zaslonom brez primere!"/>
    <meta property="og:description" content="Prihajajoči pametni mobilni telefon OnePlus 8 Pro pa naj bi bil še boljši, saj naj bi bil opremljen z zaslonom, ki bo brez težav opravil s celotno konkurenco."/>
  </head>
  <body>
    <article>
      <h1>OnePlus 8 Pro za zaslonom brez primere!</h1>
      <address>
        <time datetime="2019-11-10T09:34:00+00:00">10 Nov 2019, 09:34</time>
      </address>
      <p>Pri podjetju OnePlus so nedavno prijetno presenetili s predstavitvijo pametnega mobilnega telefona OnePlus 7T Pro. Najvidnejši izboljšavi v primerjavi s predhodnikom sta povsem novi zaslon in tretji digitalni fotoaparat. To pomeni, da je novost primerna tako za ljubitelje mobilnih iger in večpredstavnostnih vsebin, kot tudi za tiste, ki obožujejo mobilno fotografiranje in zajem posnetkov.</p>
      <p>Prihajajoči pametni mobilni telefon OnePlus 8 Pro pa naj bi bil še boljši, saj naj bi bil opremljen z zaslonom, ki bo brez težav opravil s celotno konkurenco. Inženirji podjetja OnePlus naj bi novost namreč opremili z zaslonom ProMotion OLED, ki se bo lahko pobahal s kar 120 herčno frekvenco prikazovanja slik. To dejansko pomeni, da bo zaslon lahko v eni sekundi izrisal kar 120 sličic in da bo povsem primeren tako za igranje mobilnih iger kot predvajanje večpredstavnostnih vsebin.</p>
      <p>Pametni mobilni telefon OnePlus 8 Pro naj bi bil povsem primeren tudi za zahtevnejša opravila ter zajem fotografij in videoposnetkov. Ta naj bi bil namreč opremljen s štirimi digitalnimi fotoaparati, pri čemer bo glavni opremljen s slikovnim tipalom ločljivosti 64 milijonov ali celo 128 milijonov slikovnih točk ter s kamero s kar trikratno optično povečavo. Preostala strojna oprema pa naj bi obsegala še Qualcommov prihajajoči mobilni procesor Snapdragon 865, osem gigabajtov sistemskega pomnilnika in 128 gigabajtov pomnilnika za shranjevanje podatkov.</p>
      <p>Nadvse zanimivi pametni mobilni telefon OnePlus 8 Pro naj bi na trgu ugledali na začetku naslednjega leta. Več informacij o novosti pa naj bi bilo znanih v prihodnjih nekaj tednih.</p>
      <figure>
        <iframe src="https://www.youtube.com/embed/zsEcLVHnxUM" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://www.oneplus.com/">OnePlus</a></footer>
    </article>
  </body>
</html>