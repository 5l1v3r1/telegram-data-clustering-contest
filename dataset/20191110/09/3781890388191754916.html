<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740953"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T09:16:00+00:00"/>
    <meta property="og:title" content="ชงครม.บูมศก.3จังหวัด"/>
    <meta property="og:description" content="เอกชนชง ครม.สัญจรกาญจนบุรี เร่งโครงสร้างพื้นฐาน-แก้ปัญหาด่านชายแดน หวังบูมการค้า-เกษตร-ท่องเที่ยวภาคกลาง"/>
  </head>
  <body>
    <article>
      <h1>ชงครม.บูมศก.3จังหวัด</h1>
      <address>
        <time datetime="2019-11-10T09:16:00+00:00">10 Nov 2019, 09:16</time>
      </address>
      <p>
        <b>เอกชนชง ครม.สัญจรกาญจนบุรี เร่งโครงสร้างพื้นฐาน-แก้ปัญหาด่านชายแดน หวังบูมการค้า-เกษตร-ท่องเที่ยวภาคกลาง</b>
      </p>
      <p>นายจิตร์ ศิรธรานนท์ รองประธานหอการค้าไทย และประธานคณะกรรมการพัฒนาเศรษฐกิจพื้นที่ภาคกลาง หอการค้าไทย เปิดเผยว่า ในการประชุมครม. อย่างเป็นทางการนอกสถานที่ ครั้งที่ 1/2562 ที่จ.กาญจนบุรี และจ.ราชบุรี ระหว่างวันที่ 11-12 พ.ย.นี้ภาคเอกชนได้เสนอโครงการพัฒนาการค้าและการบริการ, การพัฒนาเกษตร และการส่งเสริมการท่องเที่ยว ซึ่งเป็นกลไกหลักในการขับเคลื่อนเศรษฐกิจภาคกลางใน 3 จังหวัด โดยเฉพาะเรื่องของการยกระดับด่านการค้าและจุดผ่อนปรน ของด่านเดีย์สามองค์ จ.กาญาจนบุรี เพื่อขยายการค้าชายแดนไทย-เมียนมาเพิ่มขึ้นปัจจุบันที่มีมูลค่าปีละ70 ล้านบาทเป็นไม่ต่ำกว่า 1,000 ล้านบาท<br/> <br/>“ด่านเจดีย์สามองค์นั้นเอกชนต้องการให้เป็นจุดผ่อนปรนพิเศษ เพราะปัจจุบันเปิดๆปิดๆ จากปัญหาต่างๆทั้งปัญหาจากไทยและเมียนมา พร้อมทั้งขยายวงเงินสินค้าที่ขนส่งผ่านด่านจากเดิมกำหนดไม่เกินครั้งละ 5 แสนบาท เป็นไม่เกิน 2 ล้านบาท หากดำเนินการได้ก็จะช่วยให้การค้าชายแดน  การขายสินค้าเกษตรและการท่องเที่ยวจะมีความคึกคักมากขึ้น และจะสอดคล้องกับนโยบายรัฐมนตรีในการผลักดันการค้าชายแดนให้ขยายตัวเช่นกัน”<br/> </p>
      <figure>
        <img src="https://www.dailynews.co.th/admin/upload/20191110/news_zDYJmdqVgK163305_533.jpg?v=20191111044?v=7792"/>
      </figure>
      <p>นอกจากนี้ภาคเอชนต้องการเร่งรัดการก่อสร้างมอเตอร์เวย์สายบางใหญ่-กาญจนบุรี ระยะทาง 96 กม. วงเงินลงทุนเกือบ 50,000 ล้านบาท ให้รวดเร็วขึ้นเนื่องจากปัจจุบันมีความล่าช้าหรือก่อสร้างได้เพียงประมาณ 30%   โดยเส้นทางของมอเตอร์เวย์สายดังกล่าวครอบคลุมพื้นที่ 4 จังหวัด ได้แก่ นนทบุรี, นครปฐม, ราชบุรี และกาญจนบุรี มีจุดเริ่มต้นอยู่ที่บริเวณทางแยกต่างระดับบางใหญ่ อำเภอบางใหญ่ จังหวัดนนทบุรี แล้วไปสิ้นสุดที่อำเภอเมือง จังหวัดกาญจนบุรี หากสร้างเสร็จจะทำให้การจราจรจากกรุงเทพฯและปริมณฑลสามารถเดินทางไปภาคตะวันตกได้สะดวก<br/> <br/>นอกจากนี้ยังเป็นโครงสร้างพื้นฐานสำคัญที่เชื่อมต่อระหว่างฐานการผลิตและส่งออกของประเทศเพื่อนบ้านด้านตะวันตกได้เป็นอย่างดี โดยเฉพาะการเชื่อมต่อโครงข่ายคมนาคมสู่ภาคตะวันตกและโครงการท่าเรือน้ำลึกทวาย  ประเทศเมียนมา รวมถึงการช่วยขับเคลื่อนการท่องเที่ยวด้วยซึ่งเป็นรายได้ที่สำคัญของประเทศด้วย</p>
    </article>
  </body>
</html>