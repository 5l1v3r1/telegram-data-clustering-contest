<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425518/nestorideia-2019-politistikh-esperida-sth-mnhmh-ths-paolas-nestoridh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-10T09:00:03+00:00"/>
    <meta property="og:title" content="«Νεστορίδεια 2019». Πολιτιστική εσπερίδα στη μνήμη της Πάολας Νεστορίδη"/>
    <meta property="og:description" content="Στις 29 Οκτωβρίου, συμπληρώθηκαν οκτώ χρόνια από τον θάνατο της μεγάλης δωρήτριας της Ρόδου, της αείμνηστης Πάολας Νεστορίδη, γυναίκας Ρουμάνικης καταγωγής, συζύγου του Ιωάννη Νεστορίδη, Έλληνα επιχειρηματία τρίτης γενιάς στη Ρουμανία, με καταγωγή από τη Θράκη."/>
  </head>
  <body>
    <article>
      <h1>«Νεστορίδεια 2019». Πολιτιστική εσπερίδα στη μνήμη της Πάολας Νεστορίδη</h1>
      <address>
        <time datetime="2019-11-10T09:00:03+00:00">10 Nov 2019, 09:00</time>
      </address>
      <p>
        <b>Στις 29 Οκτωβρίου, συμπληρώθηκαν οκτώ χρόνια από τον θάνατο της μεγάλης δωρήτριας της Ρόδου, της αείμνηστης Πάολας Νεστορίδη, γυναίκας Ρουμάνικης καταγωγής, συζύγου του Ιωάννη Νεστορίδη, Έλληνα επιχειρηματία τρίτης γενιάς στη Ρουμανία, με καταγωγή από τη Θράκη.</b>
      </p>
      <p>Με την επικράτηση του κουμμουνισμού στη Ρουμανία, χάνοντας όλη τους την περιουσία, μεταναστεύουν στην Ελλάδα και ως πρόσφυγες καταλήγουν στη Ρόδο για μια καινούρια αρχή.</p>
      <p>Οι πρόσφυγες είναι ένα διαχρονικό πρόβλημα που προκαλείται κυρίως από πολέμους, απολυταρχικά καθεστώτα και ανέχεια, που επικρατούν στις χώρες προέλευσής τους. Ταλαιπωρούνται έτσι τόσο οι ίδιοι οι μετανάστες - πρόσφυγες, όσο και οι χώρες υποδοχής τους, οι οποίες καλούνται να αντιμετωπίσουν και να επιλύσουν όλα τα προβλήματα που δημιουργούντα σε τέτοιες καταστάσεις.</p>
      <p>Με έναυσμα την ιστορία της αναγκαστικής μετανάστευσης της Πάολας Νεστορίδη, σε συνδυασμό με το επίκαιρο θέμα του προσφυγικού – μεταναστευτικού, στο πλαίσιο των καθιερωμένων πλέον «Νεστορίδειων», θα πραγματοποιηθεί εκδήλωση από το Ίδρυμα «Ιωάννης και Πάολα Νεστορίδη», την Τετάρτη 13 Νοεμβρίου, στη Νέα Πτέρυγα του Νεστορίδειου Μελάθρου, με ενδιαφέρουσα ομιλία από το γνωστό εκδότη και συγγραφέα κ. Σάββα Καλεντερίδη. Θέμα της ομιλίας:</p>
      <p><b>«Οι γεωπολιτικές εξελίξεις σε Συρία – Κύπρο - Αιγαίο Ενεργειακά - προσφυγικό – μεταναστευτικό».</b><br/>Η Πάολα Νεστορίδη ποτέ δεν έκρυψε την καταγωγή της, πάντα όμως δήλωνε ότι αισθάνεται Ελληνίδα και το απέδειξε με τις δωρεές της όσο ήταν εν ζωή αλλά και με τη διαθήκη της.</p>
      <p>1. Δώρισε το ξενοδοχείο στην πλατεία Γαβριήλ Χαρίτου, για να μετατραπεί σε πινακοθήκη, που πήρε το όνομα «Νεστορίδειο Μέλαθρο»,</p>
      <p>2. ανέλαβε το κόστος για την κατασκευή της νέας πτέρυγας του Νεστορίδειου και</p>
      <p>3. τέλος, άφησε ό,τι της απέμεινε, για τους άπορους ηλικιωμένους, με την εντολή να κτιστεί γηροκομείο ή να δημιουργηθεί κατάλληλος χώρος σε υπάρχον Ίδρυμα. Τη φροντίδα για την εκπλήρωση της τελευταίας της επιθυμίας, ανέθεσε, σύμφωνα με τη διαθήκη της, στο Ίδρυμα <b>«Ιωάννης και Πάολα Νεστορίδη».</b></p>
      <p>Με τους εκτελεστές της Διαθήκης της Ευαγόρα Νικολάου και Πανωραία Παπαχρήστου Τσέλιου, και τη στήριξη των υπόλοιπων μελών της Επιτροπής της Πάολας, Δρ. Νικόλαο Φρόνα, Βικτωρία Χιώτη και Παναγιώτη Γράμψα, μετά από επτά χρόνια γραφειοκρατικών διαδικασιών, το Ίδρυμα «Ιωάννης και Πάολα Νεστορίδη», με το Προεδρικό Διάταγμα, που δημοσιεύθηκε στις 13 Μαΐου 2019, απέκτησε νομική υπόσταση.</p>
      <p>Σύμφωνα με το Προεδρικό Διάταγμα, που φέρει και τις υπογραφές της Αναπληρώτριας Υπουργού Εργασίας, Κοινωνικής Ασφάλισης και Κοινωνικής Αλληλεγγύης καθώς και της Υφυπουργού Οικονομικών, περιγράφεται πλήρως ο σκοπός του Ιδρύματος, που είναι:</p>
      <p>1. Η με ίδια κεφάλαια και σε συνεργασία με δημόσιους αρμόδιους φορείς, διαμόρφωση υφιστάμενου χώρου (κτηρίου και αυλής), στην τοποθεσία Κολύμπια Ρόδου (στη συμβολή των οδών Εθνικής Ρόδου – Λίνδου και κάθετης προς παραλία Κολυμπίων), σε Μονάδα Φροντίδας άπορων ηλικιωμένων ανθρώπων,</p>
      <p>2. η διαμόρφωση Πτέρυγας στον υφιστάμενο στην πόλη της Ρόδου (οδός Χειμάρρας αρ. 2), Οίκο Ευγηρίας Δωδεκανήσου «Χαραλάμπειο Γηροκομείο» προς επαύξηση των κλινών του, θα φέρουν δε αυτά (κτήριο και πτέρυγα) το όνομα του ιδρύματος και</p>
      <p>3. η διάθεση των κεφαλαίων του ιδρύματος που τυχόν θα απομείνουν, μετά την ολοκλήρωση των σκοπών των παρ. 1 και 2 και μέχρι την εξάντλησή τους, σε έργα συντήρησης των κτηριακών εγκαταστάσεων των παρ. 1 και 2 δομών και σε προμήθεια αναγκαίου εκάστοτε λειτουργικού εξοπλισμού αυτών.</p>
      <p>Το Διοικητικό Συμβούλιο του Ιδρύματος ολοκλήρωσε όλες τις νομικές και φορολογικές ρυθμίσεις που απαιτούνται για τα Κοινωφελή Ιδρύματα και στην τελευταία του Συνεδρίαση στις 30 Οκτωβρίου 2019, ενέκρινε τον Προϋπολογισμό για το έτος 2020, όπου προβλέπονται οι δαπάνες για την ολοκλήρωση της κατασκευής και διαμόρφωσης του οίκου ευγηρίας για άπορους ηλικιωμένους στα Κολύμπια. Η μονάδα αυτή θα προσφέρει συνολικά 15 κλίνες και θα εξυπηρετήσει τα χωριά της περιοχής. Επιθυμία μας είναι, στο πλαίσιο των Νεστορίδειων 2020, να εντάξουμε και τα εγκαίνια της μονάδας στα Κολύμπια.</p>
      <p>Αμέσως μετά την ολοκλήρωση της μονάδας στα Κολύμπια, θα προχωρήσουμε και στην επόμενη φάση, που προβλέπει δημιουργία επτά (7) θέσεων στο Χαραλάμπειο.</p>
      <p>Θα δημιουργηθούν έτσι συνολικά 22 νέες θέσεις για άπορους ηλικιωμένους, που θα δώσουν ανάσα σε 22 συνανθρώπους μας αλλά και σε ισάριθμες οικογένειες, κάτι που τόσο έχουμε ανάγκη σήμερα.</p>
      <p>
        <b>Για το Δ.Σ του Ιδρύματος «Ιωάννης και Πάολα Νεστορίδη»<br/>Ο Πρόεδρος<br/><br/>Ευαγόρας Νικολάου</b>
      </p>
    </article>
  </body>
</html>