<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596607/empristes-ekapsan-olosxeros-praktoreio-stoiximaton-ston-korno"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T09:26:00+00:00"/>
    <meta property="og:title" content="Εμπρηστές έκαψαν ολοσχερώς πρακτορείο στοιχημάτων στον Κόρνο"/>
    <meta property="og:description" content="Πρακτορείο στοιχημάτων στον Κόρνο κάηκε τα ξημερώματα ολοσχερώς από πυρκαγιά που φαίνεται να τέθηκε κακόβουλα.   Σύμφωνα με την Αστυνομία γύρω..."/>
  </head>
  <body>
    <article>
      <h1>Εμπρηστές έκαψαν ολοσχερώς πρακτορείο στοιχημάτων στον Κόρνο</h1>
      <address><time datetime="2019-11-10T09:26:00+00:00">10 Nov 2019, 09:26</time> by <a rel="author">sigmalive</a></address>
      <p>Πρακτορείο στοιχημάτων στον Κόρνο κάηκε τα ξημερώματα ολοσχερώς από πυρκαγιά που φαίνεται να τέθηκε κακόβουλα.</p>
      <p>Σύμφωνα με την Αστυνομία γύρω στη 01.53 τα ξημερώματα λήφθηκε πληροφορία ότι υπάρχει πυρκαγιά σε πρακτορείο στοιχημάτων στον Κόρνο.<br/><br/>Στη σκηνή μετέβησαν μέλη της Πυροσβεστικής Υπηρεσίας και κατάφεραν να σβήσουν την πυρκαγιά, η οποία ωστόσο κατέκαυσε ολοσχερώς το πρακτορείο. <br/><br/>Μέλη του Αστυνομικού Σταθμού Κοφίνου και του ΤΑΕ Λάρνακας επισκέφθηκαν τη σκηνή και από προκαταρκτικές εξετάσεις που διενήργησαν διεφάνη ότι η φωτιά τέθηκε κακόβουλα, αφού εντοπίστηκαν ίχνη παραβίασης στην πλαϊνή αλουμινένια πόρτα.<br/><br/>Ο ιδιοκτήτης του πρακτορείου δεν εξέφρασε υποψίες εναντίον οποιουδήποτε προσώπου.<br/><br/>Το ύψος της ζημιάς που υπέστη το υποστατικό το οποίο δεν διαθέτει ασφαλιστική κάλυψη και κλειστό σύστημα παρακολούθησης, δεν έχει ακόμα υπολογιστεί.<br/><br/>Η σκηνή φρουρείται και αργότερα σήμερα αναμένεται να διενεργηθούν περαιτέρω έρευνες από την Αστυνομία, την Πυροσβεστική και την Ηλεκτρομηχανολογική Υπηρεσία.<br/><br/>Την υπόθεση διερευνά ο Αστυνομικός Σταθμός Κοφίνου σε συνεργασία με το ΤΑΕ Λάρνακας.</p>
    </article>
  </body>
</html>