<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ruhani-na-jihu-iranu-je-ropne-pole-s-53-miliardami-barelu-ropy/1819302?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T09:31:00+00:00"/>
    <meta property="og:title" content="Rúhání: Na jihu Íránu je ropné pole s 53 miliardami barelů ropy"/>
    <meta property="og:description" content="Teherán - Íránský prezident Hasan Rúhání dnes oznámil, že na jihu země bylo objeveno nové ropné pole, kde se podle odhadů nachází zhruba 53 miliard barelů ropy. Pokud je informace pravdivá, představovalo by to podle agentury AP zvětšení prokázaných íránských ropných rezerv zhruba o třetinu. Írán dosud uváděl, že má 150 miliard barelů ropných rezerv."/>
  </head>
  <body>
    <article>
      <h1>Rúhání: Na jihu Íránu je ropné pole s 53 miliardami barelů ropy</h1>
      <address><time datetime="2019-11-10T09:31:00+00:00">10 Nov 2019, 09:31</time> by <a rel="author" href="http://www.ctk.cz/" target="_blank">ČTK</a></address>
      <p>Teherán - Íránský prezident Hasan Rúhání dnes oznámil, že na jihu země bylo objeveno nové ropné pole, kde se podle odhadů nachází zhruba 53 miliard barelů ropy. Pokud je informace pravdivá, představovalo by to podle agentury AP zvětšení prokázaných íránských ropných rezerv zhruba o třetinu. Írán dosud uváděl, že má 150 miliard barelů ropných rezerv.</p>
      <p>Rúhání o nálezu ropného pole v provincii Chúzestán informoval v pouštním městě Jazd, jeho projev odvysílala íránská státní televize. Írán se nyní potýká s tíživou ekonomickou situací v důsledku amerických sankcí, které zasahují mimo jiné íránský ropný sektor.</p>
      <p>Sankce proti islámské republice Washington zavedl po loňském odstoupení od mezinárodní jaderné dohody s Íránem z roku 2015, kterou kromě USA podepsaly také Británie, Německo, Francie, Čína a Rusko. Írán se tehdy zavázal, že omezí svůj jaderný program výměnou za zrušení sankcí. Americký prezident Donald Trump ale dohodu dlouhodobě kritizoval s tím, že se nevztahuje na íránský balistický program a roli Íránu v konfliktech v regionu. Trump tvrdí, že chce vyjednat dohodu novou, což ale Írán opakovaně odmítl. Letos začal Írán postupně části dohody vypovídat a vyzval ostatní signatáře, zejména ty evropské, aby dělali více pro zachování dohody.</p>
    </article>
  </body>
</html>