<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819029.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T09:11:00+00:00"/>
    <meta property="og:title" content="سه پیشنهاد برای خانه‌دار شدن کارگران"/>
    <meta property="og:description" content="محمد جعفر کبیری در گفت‌وگو با ایسنا، درباره راهکارهای تامین مسکن کارگران در جلسه شورای عالی کار و پیشنهادات ارائه شده به شورا اظهار کرد: در آن جلسه پیشنهاداتمان را مطرح کردیم و معاونت فرهنگی وزارتخانه مسئول جمع بندی گزارش شده که در جلسه آذرماه شورای عالی کار ارائه خواهد شد."/>
  </head>
  <body>
    <article>
      <h1>سه پیشنهاد برای خانه‌دار شدن کارگران</h1>
      <address>
        <time datetime="2019-11-10T09:11:00+00:00">10 Nov 2019, 09:11</time>
      </address>
      <p>معاون وزیر کار با تشریح پیشنهادهای مطرح شده در خصوص خانه‌دار شدن کارگران از مذاکره با وزارت مسکن و شهرسازی برای بررسی واگذاری واحدهای مسکن مهر خبر داد.</p>
      <p>محمد جعفر کبیری در گفت‌وگو با ایسنا، درباره راهکارهای تامین مسکن کارگران در جلسه شورای عالی کار و پیشنهادات ارائه شده به شورا اظهار کرد: در آن جلسه پیشنهاداتمان را مطرح کردیم و معاونت فرهنگی وزارتخانه مسئول جمع بندی گزارش شده که در جلسه آذرماه شورای عالی کار ارائه خواهد شد.</p>
      <p>
        <b>دعوت از کارفرمایان برای مشارکت در خانه‌دار شدن کارگران </b>
      </p>
      <p>وی ادامه داد: ما پیشنهاد کردیم به هر میزان که جامعه کارفرمایی منابعی را برای خانه‌دار شدن کارگران در نظر بگیرند یا مانده حساب خود را به بانک توسعه تعاون منتقل کنند،  به همان میزان مشارکت کرده و از طریق بانک توسعه تعاون آورده اختصاص دهیم و این منابع را در جهت ساخت و تکمیل مسکن ترکیب کنیم ولی در آن جلسه مقرر شد طرح ابتدا با نمایندگان کارگری و کارفرمایی نهایی و سپس خروجی آن در جلسه آذرماه شورای عالی کار ارائه شود.</p>
      <p>معاون وزیر تعاون، کار و رفاه اجتماعی در عین حال با اشاره به طرح نظارت بر تعاونی‌های مسکن و کمک به آورده متقاضیان، گفت: ما برای افزایش امکان پاسخگویی به متقاضیان در ازای طرح درخواست یک خط اعتباری کردیم که بانک مرکزی فعلا با آن مخالفت کرده، ولی مصمم هستیم از طریق منابع داخلی بانک توسعه تعاون کار را دنبال کنیم.  </p>
      <p>
        <b>استفاده از منابع بانک در صورت عدم بضاعت متقاضی</b>
      </p>
      <p>کبیری افزود:در این طرح اگر کارگری توان و بضاعت مالی نداشته باشد بانک عامل با پیمانکار پروژه طرف قرارداد می‌شود تا پروژه به شکل اقتصادی و در مدت محدود به پایان برسد.</p>
      <p>وی متذکر شد: معتقدم در فضای فعلی کشور اگر جامعه کارفرمایی به پیشنهادات مشارکت جویانه‌ای که در این حوزه مطرح می شود و سه ضلع کارگری، کارفرمایی و دولت را در کنار هم می‌طلبد رغبت و هماهنگی بیشتری نشان بدهد کار پیش می‌رود به همین منظور این طرح را پیشنهاد کردیم و به میزان استقبال از آن حرکت می‌کنیم و چنانچه گام‌های موثر در این خصوص برداشته نشود از طریق مکانیسیم‌های خود اقدام خواهیم کرد.</p>
      <p>
        <b>مذاکره با وزارت مسکن در خصوص واگذاری مسکن مهر</b>
      </p>
      <p>معاون امور تعاون وزارت کار درباره پیشنهاد واگذاری خانه‌های مسکن مهر به کارگران نیز گفت: برای این منظور در حال مذاکره هستیم و حداکثر تا آخر آبان ماه با وزارت مسکن و شهرسازی به جمع‌بندی نهایی می‌رسیم. برداشت ما این است که از بین طرح‌های مذکور طرحی انتخاب و در جلسه بعدی شورای عالی کار مصوب شود.</p>
      <p>** در دویست و هشتاد و پنجمین نشست شورای عالی کار موضوع بررسی راهکارهای تقویت تعاونی‌های مسکن کارگران و ساز و کارهای تامین مسکن مشارکتی با حضور معاونان وزارت کار و نمایندگان گروههای کارگری و کارفرمایی مورد بحث و بررسی قرار گرفت و مقرر شد تا در جلسه بعدی راهکارهای پیشنهادی برای خانه‌دار شدن کارگران مطرح شود.</p>
    </article>
  </body>
</html>