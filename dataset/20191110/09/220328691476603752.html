<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/despodov-ne-spira-da-belezhi-v-avstriya-406332.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T09:24:16+00:00"/>
    <meta property="og:title" content="Десподов не спира да бележи в Австрия"/>
    <meta property="og:description" content="Българският нападател вкара 2 за нова победа на Щурм"/>
  </head>
  <body>
    <article>
      <h1>Десподов не спира да бележи в Австрия</h1>
      <address><time datetime="2019-11-10T09:24:16+00:00">10 Nov 2019, 09:24</time> by <a rel="author">Пламен Вълков</a></address>
      <p>Българският футболен национал Кирил Десподов продължава с блестящото си представяне за Щурм Грац в Австрия. Нападателят реализира поредните си попадения за своя тим. Десподов се разписа на два пъти при успеха на Щурм Грац с 3:1 над Хартберг в мач от австрийската Бундеслига. Освен с два точни удара, българският нападател се отличи и с асистенция за първия гол на домакините.</p>
      <p>Така Десподов вече има пет гола и четири асистенции в шестте си мача за Щурм, в които той е започвал като титуляр.</p>
      <p>Резултатът в мача бе открит в 56-ата минута от Торстен Рошер, който се разписа именно след подаване на Десподов. Четвърт час преди края на редовните 90 минути, гостите успяха да изравнят чрез Феликс Люкенедер.</p>
      <p>В заключителните минути на срещата обаче, футболистите на Щурм успяха да упражнят финален натиск, който доведе и до крайния успех.</p>
      <p>Десподов и Рошер размениха ролите си в 83-ата минута, когато австриецът върна жеста към бившия футболист на ЦСКА и той реализира за 2:1. В последните секунди на срещата Десподов узакони успеха за своя тим, оформяйки крайното 3:1.</p>
    </article>
  </body>
</html>