<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/z-vozilom-zapeljal-v-drevo-voznika-nasli-v-globeli"/>
    <meta property="og:site_name" content="Primorske novice"/>
    <meta property="article:published_time" content="2019-11-10T09:00:10+00:00"/>
    <meta property="og:title" content="Z vozilom zapeljal v drevo, voznika našli v globeli"/>
    <meta property="og:description" content="Na cesti Vintarjevec-Ravni Osredek v občini Šmartno pri Litiji je v minuli noči voznik osebnega avtomobila zapeljal z vozišča. Vozilo je obstalo naslonjeno na drevo. Gasilci so ob prihodu voznika našli v globeli. Reševalci so poškodovanega voznika oživljali, a je ta umrl, je sprva poročal državni center za obveščanje."/>
  </head>
  <body>
    <article>
      <h1>Z vozilom zapeljal v drevo, voznika našli v globeli</h1>
      <address><time datetime="2019-11-10T09:00:10+00:00">10 Nov 2019, 09:00</time> by <a rel="author">STA</a></address>
      <p>
        <b>Na cesti Vintarjevec-Ravni Osredek v občini Šmartno pri Litiji je v minuli noči voznik osebnega avtomobila zapeljal z vozišča. Vozilo je obstalo naslonjeno na drevo. Gasilci so ob prihodu voznika našli v globeli. Reševalci so poškodovanega voznika oživljali, a je ta umrl, je sprva poročal državni center za obveščanje.</b>
      </p>
      <figure>
        <img src="https://static.primorske.si/foto/highres/gnweb/719056_policija_aavto.jpg"/>
        <figcaption>Foto: Leo Caharija</figcaption>
      </figure>
      <p><b>ŠMARTNO PRI LITIJI</b> &gt; Z ljubljanske policijske uprave so kasneje sporočili podrobnejše okoliščine nesreče. V njej je umrl 77-letni moški iz okolice Ljubljane, ki je po doslej zbranih obvestilih z avtomobilom vozil po makadamski gozdni cesti od kraja Kot proti kraju Ravni Osredek. Pri tem je vozilo na razmočenem vozišču zdrselo preko levega roba vozišča čez previs in obstalo naslonjeno na drevo.</p>
      <p>Pri izstopanju iz avtomobila je voznik padel po strmem pobočju približno 50 do 60 metrov v globino. Zaradi poškodb ob padcu je kljub oživljanju na kraju nesreče umrl. Po dosedanjih podatkih dogodek nima znakov kaznivega dejanja.</p>
      <p>Gasilci prostovoljnih gasilskih društev Litija in Kostrevnica so zavarovali kraj nesreče in vozilo povlekli nazaj na vozišče.</p>
    </article>
  </body>
</html>