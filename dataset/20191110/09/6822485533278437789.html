<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819042.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T09:41:00+00:00"/>
    <meta property="og:title" content="افزایش ۵۰ درصدی عوارض ورود به طرح ترافیک"/>
    <meta property="og:description" content="به گزارش فارس، محسن پورسیدآقایی معاون عمران و حمل و نقل شهرداری تهران در جلسه کاهش آلودگی هوای شهر تهران در جمع خبرنگاران اظهار د اشت: شرایط سکون جوی بیم این را می‌دهد که در روزهای آینده در شرایط ناسالم هوا قرار خواهیم گرفت. "/>
  </head>
  <body>
    <article>
      <h1>افزایش ۵۰ درصدی عوارض ورود به طرح ترافیک</h1>
      <address>
        <time datetime="2019-11-10T09:41:00+00:00">10 Nov 2019, 09:41</time>
      </address>
      <p>معاون عمران و حمل و نقل شهرداری تهران در جلسه کاهش آلودگی هوا پیشنهاد افزایش ۵۰ درصدی ورود به محدوده طرح ترافیک را داده بود که به تصویب رسید.</p>
      <p>به گزارش فارس، محسن پورسیدآقایی معاون عمران و حمل و نقل شهرداری تهران در جلسه کاهش آلودگی هوای شهر تهران در جمع خبرنگاران اظهار د اشت: شرایط سکون جوی بیم این را می‌دهد که در روزهای آینده در شرایط ناسالم هوا قرار خواهیم گرفت. </p>
      <p>وی بیان داشت: شهرداری تهران دو تصمیم در کاهش تردد خودروهای سواری در روزهای آینده برای کاهش آلودگی هوا خواهد داشت. </p>
      <p>پورسیدآقایی گفت: از دوشنبه تا پنج‌شنبه بلیت حمل و نقل عمومی از جمله اتوبوس و مترو نیم بها خواهد شد و عوارض استفاده از طرح ترافیک و زوج و فرد هم 50 درصد افزایش می‌یابد. </p>
      <p>معاون عمران و حمل و نقل شهرداری تهران خاطرنشان کرد: کامیون‌ها نیز از فردا شب تا ‌آخر هفته محدودیت تردد خواهند داشت و امیدواریم که میزان افزایش آ‌لایندگی‌ها به شرایط اضطرار در روزهای آتی با تصمیمات اتخاذ شده نرسد. </p>
      <p>وی یادآور شد: در حال حاضر میزان مسافر در مترو 5 درصد افزایش یافته است و ارائه سرویس و خدمات نیز در بخش حمل و نقل عمومی افزایش یافته است. </p>
      <p>پورسیدآقایی یادآور شد: هیچ ایستگاه مترویی نداریم که مردم نتوانند سوار مترو شوند البته ازدحام مردم در ایستگاه‌های مترو وجود دارد و در ساعات پیک هم مردم می‌توانند راحت سوار مترو شوند. </p>
      <p>معاون عمران و حمل و نقل شهرداری تهران یادآور شد: در خطوط 1،2 و 4 هم در ساعاتی از پیک شبانه‌روز در اولین قطار ورودی به ایستگاه امکان سوار شدن به داخل قطار را مردم دارند و در سال‌های گذشته مجبور بودند مردم سه قطار دیگر منتظر شوند تا بعد سوار مترو شوند. </p>
      <p>پورسیداقایی در این جلسه نیز پیشنهاد افزایش 50 درصدی نرخ بهای عوارض ورود به محدوده طرح ترافیک را ارائه داده بود و معتقد بود که این اقدام موجب کاهش ورود مردم به محدوده طرح ترافیک خواهد شد. </p>
      <p>وی ادامه داد: در روزهای دوشنبه و سه‌شنبه شاخص‌های آلودگی هوا بالای 100 نخواهد رفت و تهران تحمل دو تا سه روز بدون وزش هیچ بادی را دارد و شاخص آلودگی هوا به 150 نخواهد رسید. </p>
      <p>پورسیدآقایی خاطرنشان کرد: پیش‌بینی می‌کنیم که در روز چهارشنبه میزان الاینده‌های هوا افزایش یابد که تصمیمات لازم در آن خصوص اتخاذ خواهد شد. </p>
    </article>
  </body>
</html>