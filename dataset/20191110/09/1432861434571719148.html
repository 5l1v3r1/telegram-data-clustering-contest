<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/solskqer-trqbva-da-napusne-ako-manchestyr-yunajted-iska-da-spasi-sezona-1404757.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-10T09:47:00+00:00"/>
    <meta property="og:title" content="Солскяер трябва да напусне, ако Манчестър Юнайтед иска да спаси сезона"/>
    <meta property="og:description" content="Какво се случва с Манчестър Юнайтед? „Червените дяволи“ са на 10-то място в Премиър лийг и то само заради по-добрата си голова разлика от следващите три тима в класирането Не, не говорим за 2-ри или 3-ти кръг, а за 11-ти"/>
  </head>
  <body>
    <article>
      <h1>Солскяер трябва да напусне, ако Манчестър Юнайтед иска да спаси сезона</h1>
      <address><time datetime="2019-11-10T09:47:00+00:00">10 Nov 2019, 09:47</time> by <a rel="author">Sportlive.bg</a></address>
      <p>Какво се случва с <a href="https://www.sportlive.bg/tags/4689"><b>Манчестър Юнайтед</b></a>? „Червените дяволи“ са на 10-то място в Премиър лийг и то само заради по-добрата си голова разлика от следващите три тима в класирането. Не, не говорим за 2-ри или 3-ти кръг, а за 11-ти. Началото на ноември е, измина близо 1/3-а от старта на шампионата, а 20-кратните шампиони на <a href="https://www.sportlive.bg/worldfootball/england"><b>Англия</b></a> са в средата на таблицата. Вече се прокадва и съмнението, че ако тимът продължи с това представяне до края на сезона е по-вероятно да бъде замесен в битката за оцеляване, отколкото в борбата за местата, даващи право на участие в Европа.</p>
      <p>Със сигурност целите на ръководството преди началото на сезона не са били такива и е крайно време някой да поеме отговорност за слабите резултати. А както знаем, в подобни случаи, във футбола вината пада върху мениджъра. Не може да се каже, че единствено и само Оле Гунар Солскяер е причината Юнайтед да се намира в тази ситуация. С назначаването на норвежеца за постоянен наставник от клуба показаха, че са решили да се даде шанс на един сравнително млад мениджър и въпреки неуспехите в първите срещи след постоянното му назначение, бях на мнение, че Солскяер заслужава нужното време.</p>
      <figure>
        <img src="https://i.actualno.com/actualno_2013/upload/2019/03/29/0471499001553859155_big.jpg"/>
      </figure>
      <p>Е, „Златната резерва на Манчестър Юнайтед“ е начело на клуба вече близо година, а резултат няма. Безспорно е, че един мениджър трябва да получи поне няколко години време, за да реализира идеите си, но трябва първо да покаже, че има такива. Спомняте ли си първия сезон на Юрген Клоп в Ливърпул? Тимът завърши 8-ми в класирането. Спомняте ли си първия сезон на Гуардиола в Манчестър Сити? „Гражданите“ паднаха два пъти от Челси, загубиха с 4-2 от Лестър, който се бореше за оцеляване, а Евертън ги отнесоха с 4-0. Въпреки слабите резултати обаче и при Ливърпул, и при Манчестър Сити имаше идея за развитие. При Солскяер това го няма. В момента дори отборът на Манчестър Юнайтед е в по-лоша позиция от тази, в която го остави Жозе Моуриньо при уволнението му в края на миналата година.</p>
      <p>И тук идва моментът, в който всички бесни фенове на Манчестър Юнайтед искат да ми счупят пръстите, заради нещата, които съм написал по адрес на Оле дотук: „Как смееш да говориш така за Оле, на него му трябва още време! Това е максимумът с тези играчи! Бихме Челси два пъти, за малко да бием Ливърпул! Ед Уудъурд, лошата трансферна политика и мениджъри като Ван Гаал и Моуриньо, които паркират автобуса са виновниците Юнайтед да е на това дередже! Ole’s at the wheel!”</p>
      <figure>
        <img src="https://i.actualno.com/actualno_2013/upload/2019/10/27/0872704001572200154_big.jpg"/>
      </figure>
      <p>ОК, нека анализирам всичко написано дотук - съгласен съм с едно – Ед Уудърд има сериозна вина за всичко случило се на „Олд Трафорд“ след ерата „Алекс Фъргюсън“. НО, не бива да забравяме, че в този период в отбора бяха привлечени играчи от световна класа. През последните 6 години  през клуба минаха футболисти като Уилфред Заха, Анхел Ди Мария, Дейли Блинд, Радамел Фалкао, Мемфис Депай, Бастиан Швайнщайгер, Хенрик Мхитарян и Златан Ибрахимович, като към тях можем да добавим и напусналия преди 2 години Уейн Рууни.</p>
      <p>През лятото клуба позволи на основни играчи като Ромелу Лукаку (който вече има 9 гола в 11 мача в <a href="https://www.sportlive.bg/worldfootball/italy"><b>Серия А</b></a> дотук през сезона) и Андер Ерера да си тръгнат без да им бъдат намерени преки заместници. Към тях можем да добавим и футболисти като Крис Смоулинг, Антонио Валенсия и Алексис Санчес -  всеки, от които можеше да помогне на Манчестър Юнайтед в момента. В момента в титулярния състав се намират многомилионни покупки, начело с най-скъпия защитник Хари Магуайър, но без особена потребност от тях. А нека припомним, че само преди 3 години с привличането на Пол Погба бе счупен трансферния рекорд. Крайната равносметка е, че през тези години отборът е изхарчил повече пари от Манчестър Сити, как може въобще да има оправдание, че Оле няма играчи? Човек може да си купи малка група острови с парите, дадени за футболисти през тези години. Мениджърът разполага с играчи от топ ниво, не му се налага да да избира измежду Парвиз Умарбаев и Славчо Шоколаров (без дисреспект).</p>
      <figure>
        <img src="https://i.actualno.com/actualno_2013/upload/2019/07/21/0803037001563723346_big.jpg"/>
      </figure>
      <p>На фона на всички изхарчени пари, ето каква е реалността в момента – Манчестър Юнайтед е спечелил 3 победи от 11 мача в първенството. „Червените дяволи“ са изпълнили цели 6 дузпи в Премиър лийг и ако не бяха двете реализирани, тимът щеше да е още по-назад в класирането. Да, отборът бе на няколко минути от победа над Ливърпул, но в края на същия мач бранеше опълченски точката на собствения си стадион. Да, Юнайтед победи Челси на два пъти през сезона, като дори разгроми лондончани с 4-0 в първия кръг. 10 кръга по-късно Челси са 10 точки пред „червените дяволи“ и изглежда, че сякаш не Челси, а Манчестър Юнайтед е отборът с трансферен бан. През лятото Юнайтед взеха най-добрите бранители на Кристъл Палас и Лестър, а в момента и двата отбора са над тях в класирането. В същото време „лисиците“ имат най-добрата защита в лигата, съставена от резервата на Хари Магуайър (Союнджу) и отхвърления от Юнайтед Джони Еванс като двойка централни бранители.</p>
      <p>И накрая нека сравним представянето на Манчестър Юнайтед при Оле Гунар Солскяер със състоянието на отбора при предшествениците му - Дейвид Мойс, Луис ван Гаал и Жозе Моуриньо. От предните 6 кампании  след 11 изиграни мача - най-слабият старт е през 2014г. в първия сезон на Луис ван Гаал, когато отборът печели 16 точки. Миналата година по това време Жозе Моуриньо имаше 20 и бе уволнен 6 кръга по-късно. В момента Юнайтед има 13 точки. Феновете на тима не харесваха Ван Гаал и Моуриньо, тъй като "червените дяволи" играеха скучен и дефанзивен футбол. А какъв по-точно футбол играе отборът сега? Преди 2 години воденият от Специалния клуб поне успя да запази 18 сухи мрежи в първенството и то с Фил Джоунс и Крис Смоулинг като двойка централни бранители, макар да трябва да отбележим, че 90% от заслугите тук трябва да отидат за Давид Де Хеа. Ван Гаал поне успя да класира "червените дяволи" в четворката - нещо, което изглежда като почти невъзможна задача в последните години.</p>
      <figure>
        <img src="https://i.actualno.com/actualno_2013/upload/2019/04/25/0759789001556209760_big.jpg"/>
      </figure>
      <p>Нека всички, подкрепящи Манчестър Юнайтед си представят класирането от тази година, но с Луис Ван Гаал или Жозе Моуриньо на пейката. Феновете щяха да искат да съборят стадиона, гневни плакати по трибуните, мамка му, сигурно някои привърженици щяха да звънят на телефоните на Ван Гаал и Моуриньо лично да ги молят да напуснат! Тогава защо Солскяер трябва да продължава да получава доверие? Единствената причина е, че Солскяер е бивш играч на клуба и любимец на феновете. Толкова. Просто той е най-близкото нещо до периода на Сър Алекс в отбора. Разбирам ги напълно, Оле безспорно е човек, на когото му пука за клуба, но тази привързаност към Манчестър Юнайтед не печели мачове. А и вече започвам сериозно да се съмнявам, че норвежецът има качествата да води топ отбор. Ако погледнем мениджърската му кариера досега, той има две титли в първенството на Норвегия, но това със сигурност не е визитка за Манчестър Юнайтед. И Георги Дерменджиев има спечелени 3 шампионатни трофея на България, но това не означава, че има качествата да води Ливърпул, например.</p>
      <p>В момента Солскяер напомня на Дейвид Мойс. Не само заради плахото излъчване, което има всеки път, когато стои на резервната скамейка (сякаш е откраднал дъвки от кварталното магазинче и го е страх всеки момент да не го разкрият), а и заради невъзможността да държи съблекалнята в топ отбор. Затова и шотландецът изкара само 9 месеца като наставник на клуба. В момента най-доброто нещо, което може да се случи на тима от "Олд Трафорд" е да се освободи от Солскяер, ако иска все пак да завърши сезона по добър начин. Масимилиано Алегри, Лоран Блан дори и Сам Алардайс изглеждат по-добри опции в момента. Просто се вижда, че нещата при Солскяер не вървят.</p>
      <p><i><b>Автор:</b></i> Десислав Лафчиев</p>
      <related>
        <h4>Още по темата</h4>
        <a href="https://www.sportlive.bg/worldfootball/england/Maktominej-izumi-Yunajted-se-bori-za-3-trofei-tozi-sezon-1404636.html"/>
        <a href="https://www.sportlive.bg/worldfootball/england/Klyuchov-uikend-v-Premiyr-lijg-%E2%80%93-mozhe-li-top-4-da-byde-reshen-oshte-tazi-sedmica-1404631.html"/>
        <a href="https://www.sportlive.bg/worldfootball/ligaeurope/VIDEO-Dechkoto-Grijnuud-povtori-legendaren-fint-na-Zidan-sreshtu-Partizan-1404319.html"/>
        <a href="https://www.sportlive.bg/worldfootball/ligaeurope/Skouls-opredeli-mlad-talant-na-Yunajted-za-po-dobyr-realizator-ot-Rashford-1404325.html"/>
      </related>
    </article>
  </body>
</html>