<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620737/%D8%B9%D8%B1%D8%A7%D9%82-%D8%A7%D8%AE%D8%A8%D8%A7%D8%B1-%DA%A9%D8%B4%D8%AA%D9%87-%D8%B4%D8%AF%D9%86-%D8%AA%D8%B8%D8%A7%D9%87%D8%B1%DA%A9%D9%86%D9%86%D8%AF%DA%AF%D8%A7%D9%86-%D8%AF%D8%B1-%D8%A8%D8%BA%D8%AF%D8%A7%D8%AF-%D8%B1%D8%A7-%D8%AA%DA%A9%D8%B0%DB%8C%D8%A8-%DA%A9%D8%B1%D8%AF-%DA%A9%D9%88%DB%8C%D8%AA-%D8%AF%DB%8C%D9%BE%D9%84%D9%85%D8%A7%D8%AA%E2%80%8C%D9%87%D8%A7%DB%8C%D8%B4-%D8%B1%D8%A7-%D8%A7%D8%B2-%D8%A8%D8%B5%D8%B1%D9%87-%D8%AE%D8%A7%D8%B1%D8%AC-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T09:13:00+00:00"/>
    <meta property="og:title" content="عراق اخبار کشته شدن تظاهرکنندگان در بغداد را تکذیب کرد/ کویت دیپلمات‌هایش را از بصره خارج کرد"/>
    <meta property="og:description" content="وزارت کشور عراق در بیانیه‌ای کشته شدن تظاهرکنندگان در میدان الخلانی بغداد را تکذیب کرد."/>
  </head>
  <body>
    <article>
      <h1>عراق اخبار کشته شدن تظاهرکنندگان در بغداد را تکذیب کرد/ کویت دیپلمات‌هایش را از بصره خارج کرد</h1>
      <address>
        <time datetime="2019-11-10T09:13:00+00:00">10 Nov 2019, 09:13</time>
      </address>
      <p>
        <i>وزارت کشور عراق در بیانیه‌ای کشته شدن تظاهرکنندگان در میدان الخلانی بغداد را تکذیب کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>وزارت کشور عراق در بیانیه‌ای تکذیب کرد که در جریان متفرق کردن تظاهرکنندگان در میدان الخلانی تظاهرکننده‌ای کشته شده باشد.</p>
      <p>به گزارش سایت شبکه سومریه نیوز، این وزارتخانه تاکید کرد، نیروهای امنیتی از گلوله‌ جنگی برای متفرق کردن تظاهرکنندگان استفاده نکردند.</p>
      <p>سخنگوی فرمانده کل نیروهای مسلح عراق نیز گفت، اخبار درباره نیت نیروهای امنیتی برای سرکوب و متفرق کردن تظاهرکنندگان صحت ندارد و نیروهای امنیتی مامور تامین امنیت تظاهرات مسالمت‌آمیز و حمایت از آن هستند.</p>
      <p>نیروهای پلیس عراق روز شنبه تظاهرکنندگان را از محل‌های تجمعات در پل‌های بغداد دور ساختند و آنها را وادار کردند به محل اصلی تجمع‌شان در مرکز بغداد بروند.</p>
      <p>خبرگزاری آسوشیتدپرس به نقل از منابع پزشکی و عراقی مدعی شد، در جریان استفاده نیروهای امنیتی از گاز اشک آور و گلوله واقعی برای متفرق کردن تظاهرکنندگان در میدان الخلانی در مرکز بغداد چهار تظاهرکننده کشته و بیش از ۱۰۰ تن زخمی شدند.</p>
      <p>نیروهای امنیتی تظاهرکنندگان را وادار به عقب‌نشینی از میدان الخلانی کردند که از دو هفته پیش در آنجا تجمع کرده بودند و می‌خواستند به سمت میدان التحریر بروند.</p>
      <p>به گزارش الجزیره، تعدادی تظاهرکننده در اثر استفاده نیروهای امنیتی از گاز اشک آور برای متفرق کردن تحصن کنندگان در میدان السنک در نزدیکی پلی منتهی به مقر سفارت ایران و منطقه الخضراء (سبز) در مرکز بغداد مصدوم شدند.</p>
      <p>خبرنگار المیادین نیز از شنیده شدن صدای سه انفجار در زمان‌های متفاوت در بغداد و آتش سوزی در بخشی از ساختمانی در میدان الخلانی خبر داد.</p>
      <p>به گزارش این خبرنگار، نیروهای عراقی تلاش کردند تجمعات تظاهرکنندگان در میدان التحریر را محاصره کنند و مانع از پیشروی آنها به سمت بانک مرکزی شوند.</p>
      <p>از سوی دیگر، خالد جارالله وزیر خارجه کویت فاش کرد، کشورش اعضای دیپلماتیک خود را از کنسولگری این کشور در بصره به دلیل وضعیت متشنج این استان خارج کرده است.</p>
      <p>جارالله گفت، سفارت کویت در عراق همچنان به فعالیت خود در منطقه الخضراء ادامه می‌دهد.</p>
      <p>در این راستا شبکه العربیه مدعی شد کویت به دلیل وضعیت ناامن بصره کنسولگری خود را در این استان بسته است.</p>
    </article>
  </body>
</html>