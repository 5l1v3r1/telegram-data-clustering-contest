<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/pe-fa-rsquo-vita-meno-a-mara-ndash-rsquo-aut-aut-berlusconi-218620.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-10T09:53:23+00:00"/>
    <meta property="og:title" content="L’aut-aut di berlusconi alla carfagna:'decida se restare o andare via.chi va con renzi non ragiona'"/>
    <meta property="og:description" content="PE FA’ LA VITA MENO A-MARA – L’AUT-AUT DI BERLUSCONI ALLA CARFAGNA: &quot;DECIDA SE RESTARE O ANDARE VIA...&quot; – A MARA E AGLI ESPONENTI DI FORZA ITALIA IL CAV MANDA UN AVVISO: &quot;CHI VA CON RENZI NON RAGIONA, PERCHE’ VA NELLA META’ CAMPO SBAGLIATA E IN UNA COALIZIONE PERDENTE” – E PREPARA I SUOI ALLE ELEZIONI POLITICHE"/>
  </head>
  <body>
    <article>
      <h1>L’aut-aut di berlusconi alla carfagna:'decida se restare o andare via.chi va con renzi non ragiona'</h1>
      <address>
        <time datetime="2019-11-10T09:53:23+00:00">10 Nov 2019, 09:53</time>
      </address>
      <p>
        <b>PE FA’ LA VITA MENO A-MARA – L’AUT-AUT DI BERLUSCONI ALLA CARFAGNA: "DECIDA SE RESTARE O ANDARE VIA..." – A MARA E AGLI ESPONENTI DI FORZA ITALIA IL CAV MANDA UN AVVISO: "CHI VA CON RENZI NON RAGIONA, PERCHE’ VA NELLA META’ CAMPO SBAGLIATA E IN UNA COALIZIONE PERDENTE” – E PREPARA I SUOI ALLE ELEZIONI POLITICHE</b>
      </p>
      <hr/>
      <p>
        <b>Giovanni Corato per <a href="http://www.ilgiornale.it/">www.ilgiornale.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255045/1193015.htm">
          <img src="https://cdn-static.dagospia.com/img/foto/08-2019/mara-carfagna-1193015.jpg"/>
        </a>
        <figcaption>MARA CARFAGNA</figcaption>
      </figure>
      <p>"Chi sceglie di andare con Renzi non ragiona, perché va nella metà campo sbagliata e in una coalizione perdente...</p>
      <p>Ma soprattutto tradisce i nostri elettori e valori". Mentre Matteo Renzi prova a "sedurre" Mara Carfagna, Silvio Berlusconi avvisa gli azzurri.</p>
      <p>E anche la stessa Carfagna. Fonti azzurre raccontano che avrebbe chiesto chiarezza ai 'carfagnani' e a chi lavora per uno strappo o una separazione consensuale e pensa a gruppi parlamentari autonomi: "Decida se restare o andare via..." è stato l'aut aut lanciato dal leader di Forza Italia</p>
      <figure>
        <a href="https://www.dagospia.com/mediagallery/Dago_fotogallery-255045/1148435.htm">
          <img src="https://cdn-static.dagospia.com/img/foto/04-2019/berlusconi-carfagna-gelmini-1148435.jpg"/>
        </a>
        <figcaption>BERLUSCONI CARFAGNA GELMINI</figcaption>
      </figure>
      <p>Già ieri il Cavaliere, nella riunione dei vertici ad Arcore - come raccontano fonti all'agenzia Adnkronos -, sarebbe stato chiaro: dire addio a Forza Italia sarebbe una follia, perché significherebbe andare con lo schieramento destinato a perdere le prossime elezioni politiche. I sondaggi in mano al leader di FI, infatti, darebbero Italia Viva tra il 3,5 e il 4%, con un picco massimo del 5%.</p>
      <p>Nel lungo vertice, Berlusconi avrebbe richiamato i suoi all'unità, dal momento che "qualunque alternativa a Forza Italia" non ha prospettiva politica. E anzi è il momento di restare compatti per prepararsi a elezioni politiche imminenti, dal momento che il governo giallorosso sembra già al capolinea. Per questo ieri si è discusso, raccontano, di un calendario di manifestazioni e dibattiti che saranno organizzati sul territorio nel corso dell'inverno (anche in vista delle regionali in Emilia Romagna) e della raccolta firme lanciata qualche settimana fa per chiedere di inserire in Costituzione un tetto massimo alle tasse che lo Stato può chiedere ai contribuenti.</p>
      <figure>
        <a href="https://www.dagospia.com/mediagallery/Dago_fotogallery-255045/1225833.htm">
          <img src="https://cdn-static.dagospia.com/img/foto/10-2019/berlusconi-1225833.png"/>
        </a>
        <figcaption>berlusconi</figcaption>
      </figure>
      <p>Parallelamente il Cavaliere starebbe lavorando all'Altra Italia. Un nuovo movimento che possa coinvolgere la società civile e i moderati e recuperare i voti di chi - schifato dalla politica - ha deciso non andare più a votare, pur restando un liberale. Il dossier sarebbe stato affidato - raccontano ancora le fonti all'agenzia Agi - al sindaco di Venezia, Luigi Brugnaro.</p>
      <figure>
        <a href="https://www.dagospia.com/mediagallery/Dago_fotogallery-255045/1230863.htm">
          <img src="https://cdn-static.dagospia.com/img/foto/10-2019/mara-carfagna-foto-di-bacco-2-1230863.jpg"/>
        </a>
        <figcaption>mara carfagna foto di bacco (2)</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255045/1236132.htm">
          <img src="https://cdn-static.dagospia.com/img/foto/11-2019/carfagna-tweet-1236132.png"/>
        </a>
        <figcaption>carfagna tweet</figcaption>
      </figure>
    </article>
  </body>
</html>