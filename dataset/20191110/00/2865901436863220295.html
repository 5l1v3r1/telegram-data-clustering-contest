<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/342193/sport:sahtjor/title:uzasne-scene-tajson-zrtva-dinamovih-huligana-nalepnice-lajk-za-rasizam-i-crveni-zbog-reakcije-na-maltretiranje-video"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Užasne scene, Tajson žrtva Dinamovih huligana! Nalepnice “Lajk za rasizam“ i crveni zbog reakcije na maltretiranje?! (VIDEO)"/>
    <meta property="og:description" content="Brazilac napucao loptu ka delu tribina gde su bili gosti, deo njih hteo da utrči na teren, sudija doneo skandaloznu odluku! Šahtjor verovatno rešio pitanje šampiona"/>
  </head>
  <body>
    <article>
      <h1>Užasne scene, Tajson žrtva Dinamovih huligana! Nalepnice “Lajk za rasizam“ i crveni zbog reakcije na maltretiranje?! (VIDEO)</h1>
      <h2>Brazilac napucao loptu ka delu tribina gde su bili gosti, deo njih hteo da utrči na teren, sudija doneo skandaloznu odluku! Šahtjor verovatno rešio pitanje šampiona</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>
        <b>Rasizam ponovo trese Evropu, a ovog puta užasavajuće scene dolaze iz Ukrajine gde je žrtva Dinamovih huligana bio Šahtjorov kapiten Tajson!</b>
      </p>
      <p>Derbi 14. kola ukrajinskog šampionata u Harkovu bio je nakratko prekinut zbog skandaloznog ispada gostujućih pristalica koje su na sve načine pokušale da izbace Šahtjorove Brazilce iz takta, a pogotovo najboljeg igrača <b>Tajsona</b>. U tome su uspeli u 76. minutu, kada se sa dela tribina gde su bili Dinamovi izgrednici iz sve snage ispuštali majmunske krike i pogodili žicu brazilskom ofanzivcu.<br/><b>Tajson</b> je razumljivo potpuno izgubio kočnicu, pa je prvo tribini pokazao srednji prst, a onda uzeo loptu od igrača Dinama i degažirao je ka provokatorima koji su uz znak revolta poželeli da utrče na teren i obračunaju se s Brazilcem?!</p>
      <figure>
        <iframe src="https://www.youtube.com/embed/ggi0PfrGZUk" width="425" height="349" data-service="Youtube" scrolling="no"/>
      </figure>
      <p>Da cela situacija bude još gora potrudio se arbitar <b>Nikolaj Balakin</b> pošto je Šahtjorovom kapitenu pokazao crveni karton zato što je reagovao na maltretiranje s tribina?! </p>
      <p><b>Tajson </b>nije uspeo da se suzdrži pa je posle svega počeo da plače, zbog čega su Dinamovi igrači pokušali da ga uteše. Suze nisu uspeli da zadrže ni neki drugi igrači Šahtjora poput <b>Majkona</b>, dok su <b>Dentinjo, Tete, Markos Antonio, Ismaili</b> i golman <b>Dodo</b> bili zgroženi onim što je doživeo njihov prijatelj. Ako je za ikakvu utehu Šahtjor je meč protiv Dinama dobio rezultatom 1:0 posle gola <b>Sergeja Krivcova</b> u 19. minutu, dok je <b>Dentinjo </b>delio fudbalske lekcije protivničkim fudbalerima... </p>
      <figure>
        <iframe src="https://www.youtube.com/embed/12i-o03IGbE" width="425" height="349" data-service="Youtube" scrolling="no"/>
      </figure>
      <p>Odavno nije tajna da navijačko jezgro širom Rusije i Ukrajine ima nizak ili gotovo nepostojeći prag tolerancije za tamnopute fudbalere. Zbog toga su slučajevi rasizma česti, a tamošnje vlasti i odgovorni kadrovi u fudbalskim Savezima često ne reaguju adekvatno u strahu od huligana, dok Uefine kazne ne menjaju stvari nabolje... Na društvenim mrežama pojavile su se kasnije fotografije na kojima se vidi kako su Dinamovi navijači odštampali stikere s natpisom <b>"Lajk za rasizam"</b> koji su takođe izazvali jaku reakciju dela javnosti...</p>
      <p>Još jedan veliki poraz fudbala i društva u celini...</p>
      <figure>
        <img src="https://mozzartsport.com/upload/CKEditor/09.11.2019/rasizam.jpg"/>
      </figure>
    </article>
  </body>
</html>