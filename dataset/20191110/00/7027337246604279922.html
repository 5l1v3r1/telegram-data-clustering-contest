<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697667/%DA%A9%D8%A7%D9%84%D8%AF%D8%B1%D9%88%D9%86-%D8%B5%D9%86%D8%AF%D9%84%DB%8C-%D9%BE%D8%B1%D8%AA-%DA%A9%D8%B1%D8%AF%D9%86%D8%AF-%D9%81%D8%AD%D8%B4-%D8%AF%D8%A7%D8%AF%D9%86%D8%AF-%D8%A8%D8%A7%D8%B2%DB%8C-%D8%B1%D8%A7-%D9%85%D8%AA%D9%88%D9%82%D9%81-%DA%A9%D8%B1%D8%AF%D9%86%D8%AF-%D9%88-%D9%85%D8%AD%D8%B1%D9%88%D9%85-%D9%86%D8%B4%D8%AF%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="کالدرون: صندلی پرت کردند، فحش دادند، بازی را متوقف کردند و محروم نشدند"/>
    <meta property="og:description" content="دیشب گابریل کالدرون به تهران برگشت که از امروز (یک‌شنبه) تمرینات پرسپولیس را زیر نظر بگیرد. بلافاصله پس از صدور این حکم، مسئولان و دست‌اندرکاران باشگاه پرسپولیس گابریل کالدرون را در جریان قرار دادند."/>
  </head>
  <body>
    <article>
      <h1>کالدرون: صندلی پرت کردند، فحش دادند، بازی را متوقف کردند و محروم نشدند</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>دیشب گابریل کالدرون به تهران برگشت که از امروز (یک‌شنبه) تمرینات پرسپولیس را زیر نظر بگیرد. بلافاصله پس از صدور این حکم، مسئولان و دست‌اندرکاران باشگاه پرسپولیس گابریل کالدرون را در جریان قرار دادند.</b>
      </p>
      <figure>
        <img src="https://cdn.asriran.com/files/fa/news/1398/8/19/1035450_501.jpg"/>
      </figure>
      <p>سرمربی پرسپولیس گفت: بدترین فحش‌ها کنار زمین به من و نیمکت من دادند، اما محروم نشدند. چرا باید من محروم شوم؟ واقعاً نمی‌دانم.<br/><br/>به گزارش خبرورزشی، سرمربی پرسپولیس در مصاحبه‌ای که چهارشنبه ۸ آبان از او در یکی از روزنامه‌ها منتشر شد ، صحبت‌هایی را علیه استقلال مطرح کرد. سرمربی پرسپولیس گفت: «بهترین تصویر طرفداران‌مان هستند و شادی که در چهره بازیکنان در بازی آخر دیدم. چیزی که از ته قلبم دوست دارم اتفاق بیفتد این است که چه ببرم چه ببازم نتیجه در زمین اتفاق بیفتد نه بیرون از زمین. در بازی آخر استقلال دیدم که یک گل حریف توسط داور مردود اعلام شد و یک خطای هند که پنالتی بود را داور سوت نزد. این تصویری است که من از فوتبال ایران دوست ندارم. امیدوارم چه ببرم چه ببازم در زمین باشد. این تصویری که در بازی آخر استقلال دیدیم دوست ندارم برای تیم دیگری اتفاق بیفتد.»</p>
      <p>این صحبت‌های کالدرون واکنش باشگاه استقلال را به همراه داشت. استقلالی‌ها بیانیه‌ای صادر کردند که در بخشی از آن آمده بود‌: «اظهار نظر تازه کالدرون و به کار بردن این عبارت عجیب که امیدوارم نتیجه فقط در زمین فوتبال تعیین شود، نه مثل بازی آخر استقلال به معنای زیر سؤال بردن فدراسیون فوتبال، سازمان لیگ، کمیته داوران و داوری مسابقات است.</p>
      <p>چنین اظهار نظری در هر لیگ معتبر می‌تواند یک اتهام بزرگ تلقی شود و سرمربی پس از چنین اظهار نظر تند و بی‌مبنایی با محرومیت سنگین مواجه می‌شود. کالدرون، اما به این دلیل که از هفته اول لیگ برتر چنین حرف‌هایی را به زبان آورده و با واکنش کمیته انضباطی مواجه نشده، دچار این باور شده است که هر اتهامی را می‌تواند وارد کند و از مصونیت نیز برخوردار است.</p>
      <p>کمیته محترم انضباطی فدراسیون فوتبال یک لحظه تصور کند که اگر اظهارات سرمربی پرسپولیس با پاسخ‌های سرمربی استقلال مواجه می‌شد، آن وقت چنین جدل‌هایی چگونه قابل کنترل بود؟ آیا سنگ روی سنگ بند می‌شد؟</p>
      <p>باشگاه استقلال تا امروز با خویشتن‌داری و صبوری کوشش کرده به اصول اخلاق حرفه‌ای پایبند باشد و وارد چنین گفتگو‌هایی نشود که پر از اتهام و سوء‌تفاهم است. این وظیفه باشگاه استقلال نیست که به هر اظهارنظر غلط و اتهامی پاسخ دهد، اما وقتی با چنین اظهاراتی برخورد قاطعانه نمی‌شود، مجبور به طرح این پرسش هستیم که مصونیت مربی حریف چه مفهومی دارد؟</p>
      <p>فدراسیون فوتبال در آغاز فصل همه باشگاه‌ها را به رعایت اصول حرفه‌ای دعوت کرد و تذکر داد که بیانیه‌نویسی‌ها و اظهارنظر‌های علیه رقیب در این فصل تکرار نشود، اما سرمربی پرسپولیس از هفته اول لیگ تا امروز از هیچ کوششی برای تخریب موقعیت حریف دریغ نکرده. استقلال در آستانه بازی بزرگ با تیم تراکتور تبریز هم‌اکنون درگیر اظهار نظر عجیب و اتهام بزرگ سرمربی پرسپولیس شده است و منتظر واکنش جدی و قاطعانه کمیته انضباطی به این اظهارنظر‌های پر از اتهام هستیم.»</p>
      <p>به نظر می‌رسد کمیته انضباطی فدراسیون فوتبال هم به خواسته باشگاه استقلال توجه کرده باشد چراکه دیروز خبر محرومیت سرمربی پرسپولیس رسانه‌ای شد! دیروز به نقل از سایت رسمی فدراسیون فوتبال اعلام شد‌: «کمیته انضباطی پس از بررسی مصاحبه گابریل کالدرون - سرمربی تیم پرسپولیس - با جراید مبنی بر اینکه امیدوارم نتیجه در زمین فوتبال تعیین شود که متن آن به نوعی افترا به برگزارکنندگان مسابقه فوتبال است که برای تیم خاصی نتایجش را در خارج از زمین بازی تعیین می‌کنند این کمیته پس از بررسی طبق ماده ۷۱ آیین‌نامه انضباطی فدراسیون فوتبال مصاحبه کالدرون را مصداق افترا و نشر اکاذیب دانسته و وی را به یک جلسه محرومیت از مسابقه رسمی تیم خود محکوم کرد.</p>
      <p>ضمناً به ایشان تذکر داده می‌شود چنانچه این رفتار در آینده ادامه داشته باشد مجازات‌های شدیدتری برای این سرمربی در نظر گرفته می‌شود. این رأی قطعی است!»</p>
      <p>دیشب گابریل کالدرون به تهران برگشت که از امروز (یک‌شنبه) تمرینات پرسپولیس را زیر نظر بگیرد. بلافاصله پس از صدور این حکم، مسئولان و دست‌اندرکاران باشگاه پرسپولیس گابریل کالدرون را در جریان قرار دادند.</p>
      <p>شنیدیم سرمربی آرژانتینی از صدور این حکم بسیار متعجب و شگفت‌زده شده و پرسیده: «مگر من چه گفتم؟ بعضی‌ها در نشست خبری صندلی پرت کردند، محروم نشدند. بدترین رفتار‌ها را داشتند محروم نشدند. ۱۰ دقیقه بازی ما را معطل کردند محروم نشدند. بدترین فحش‌ها کنار زمین به من و نیمکت من دادند، اما محروم نشدند. چرا باید من محروم شوم؟ واقعاً نمی‌دانم!»</p>
      <p>هرچند کمیته انضباطی اعلام کرده حکم محرومیت یک جلسه‌ای گابریل کالدرون قطعی است، اما خبردار شدیم باشگاه پرسپولیس اعتراض خود را به زودی تسلیم کمیته استیناف و فدراسیون فوتبال خواهد کرد. ضمن آنکه باشگاه پرسپولیس پیش از دفاعیات خود به همراه مدارک و فیلم مصاحبه کالدرون را به کمیته انضباطی فدراسیون فوتبال ارائه داده بود ولی در نهایت گابریل کالدرون محروم شد!»</p>
      <p>ناگفته نماند گابریل کالدرون از بازی روز جمعه اول آذر ۱۳۹۸ محروم است و نمی‌تواند روی نیمکت پرسپولیس بنشیند. او امروز احتمالاً به صورت رسمی و علنی به این حکم واکنش نشان می‌دهد.</p>
    </article>
  </body>
</html>