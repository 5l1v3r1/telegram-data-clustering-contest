<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140528/%DB%B1%DB%B0-%D8%AA%DA%A9%D9%84%DB%8C%D9%81-%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D9%85%D8%AC%D9%85%D8%B9-%D8%B3%D8%A7%D9%84%D8%A7%D9%86%D9%87-%D8%A8%D8%A7%D9%86%DA%A9-%D8%B2%DB%8C%D8%A7%D9%86%D8%AF%D9%87-%D9%81%D8%B1%D8%A7%D8%A8%D9%88%D8%B1%D8%B3%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="۱۰ تکلیف بانک مرکزی برای برگزاری مجمع سالانه بانک زیانده فرابورسی"/>
    <meta property="og:description" content="بانک مرکزی با انجام و اعمال ۱۰ تکلیف با برگزاری مجمع سالانه بانک زیانده فرابورسی جهت تصویب صورت های مالی منتهی به اسفند گذشته موافقت کرد."/>
  </head>
  <body>
    <article>
      <h1>۱۰ تکلیف بانک مرکزی برای برگزاری مجمع سالانه بانک زیانده فرابورسی</h1>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>
        <i>بانک مرکزی با انجام و اعمال ۱۰ تکلیف با برگزاری مجمع سالانه بانک زیانده فرابورسی جهت تصویب صورت های مالی منتهی به اسفند گذشته موافقت کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، مدیریت کل نظارت بر بانک ها و موسسات اعتباری اعلام کرد: برگزاری مجمع سالانه بانک دی مشروط به طرح صورت های مالی واصله منتهی به اسفند گذشته و انجام و اعمال موارد زیر بلامانع است.</p>
      <p>۱. رعایت کامل ضوابط و مقررات ابلاغ این بانک در خصوص طبقه بندی دارایی ها و ذخیره گیری مطالبات مشکوک الوصول در سال جاری و اعمال ثبت های اصلاحی لازم بابت کسری ذخایر اختصاصی وفق مفاد بندهای ۴، ۸، ۹ و ۱۰ گزارش حسابرس مستقل و بازرس قانونی حداقل به مبلغ ۵۷۳.۳ میلیارد تومان و کسری ذخایر عمومی حداقل به مبلغ ۶۲.۷ میلیارد تومان علاوه بر مجموعه ذخایر اختصاصی و عمومی مطالبات مشکوک الوصول مندرج در صورت های مالی موصوف به مبلغ ۱.۸ هزار میلیارد تومان و اصلاح و تعدیل حساب های بانک از این بابت بلافاصله پس از برگزاری مجمع فوق</p>
      <p>۲. اعمال ثبت های اصلاحی لازم بابت کسری ذخایر مربوط به بدهی وجه التزام اضافه برداشت از حساب جاری نزد بانک مرکزی به مبلغ ۴۱۴ میلیارد تومان وفق مفاد بند ۵ گزارش حسابرس مستقل و بازرس قانونی و اصلاح و تعدیل حساب های بانک از این بابت بلافاصله بعد از برگزاری مجمع</p>
      <p>۳. اعمال ثبت های اصلاحی لازم بابت نحوه اعمال سود تسعیر دارایی‌ها و بدهی‌های ارزی در صورت‌های مالی سال ۹۷ و یادداشت های توضیحی همراه آن در انطباق با بخشنامه ۲۲ خردادماه این بانک و اصلاح و تعدیل حساب های بانک از این بابت بلافاصله پس از برگزاری مجمع</p>
      <p>۴. رفع مغایرت های مربوط به محاسبات سود مشارکت ریالی و مازاد سود پرداختی به سپرده گذاران در سال ۹۷ با مفاد دستورالعمل نحوه محاسبه و تقسیم سود مشاع و انجام اصلاحات لازم از جمله در موارد مربوط به مصارف مشاع، منابع سپرده گذاران و حق الوکاله در صورت های مالی میان دوره ای سال جاری و پس از آن</p>
      <p>۵. جلب توجه اعضای مجمع به ضرورت ترمیم و افزایش سرمایه و سرمایه نظارتی بانک از محل آورده نقدی سهامداران با توجه به نسبت کفایت سرمایه مندرج در صورت های مالی و اتخاذ تصمیمات و انجام اقدامات لازم در این زمینه</p>
      <p>۶. جلب توجه اعضای مجمع به بند ۱۵ گزارش حسابرس مستقل و بازرس قانونی در خصوص عدم انتقال اسناد مالکیت هفت فقره از املاک مندرج جزوه سرفصل دارایی های ثابت به نام بانک و اتخاذ تصمیمات و انجام اقدامات لازم در این زمینه</p>
      <p>۷. جلب توجه اعضای مجمع به ضرورت واگذاری اموال غیرمنقول مازاد و سرمایه گذاری های بانک در سهام بنگاه های غیر بانکی در اجرای ماده ۱۶ قانون رفع موانع تولید رقابت پذیر و ارتقاء نظام مالی و اتخاذ تصمیمات و انجام اقدامات لازم در این زمینه</p>
      <p>۸. جلب توجه اعضای مجمع نسبت به عدم امضا و تایید صورت‌های مالی سال ۹۷ توسط کلیه اعضای هیات مدیره بانک</p>
      <p>۹. رفع مغایرت های شکلی و محتوایی صورت های مالی و یادداشت های توضیحی صورت های مالی نمونه ابلاغی و انطباق صورت های مالی آتی با صورت های مالی نمونه ابلاغی</p>
      <p>۱۰. قرائت این نامه در مجمع عمومی، تشریح آثار آن بر حساب‌های بانک و درج مفاد آن در صورتجلسه و خلاصه تکالیف مجمع عمومی</p>
      <p>بنابراین گزارش، این بانک فرابورسی در عملکرد واقعی ۱۲ ماهه برای سال مالی منتهی به اسفند ۹۷ مبلغ ۳.۸ هزار میلیارد تومان زیان خالص محقق کرده است.  </p>
      <p>انتهای پیام</p>
    </article>
  </body>
</html>