<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/dve-desetke-tavaresa-ugasile-sve-nade-unikahe-video/342190"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Dve desetke Tavaresa ugasile sve nade Unikahe (VIDEO)"/>
    <meta property="og:description" content="Real rutinski na domaćem terenu protiv učesnika Evrokupa"/>
  </head>
  <body>
    <article>
      <h1>Dve desetke Tavaresa ugasile sve nade Unikahe (VIDEO)</h1>
      <h2>Real rutinski na domaćem terenu protiv učesnika Evrokupa</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>Možda je meč između Real Madrida i Unikahe bio derbi kola na papiru, ali na terenu je bila potpuno druga priča. Jednostavno, Kraljevići su večeras bili isuviše veliki zalogaj za gostujuću ekipu koja se „predala“ već sredinom treće deonice, te na kraju doživela dvocifren poraz - 82:71.</p>
      <p>Nakon pobede u Beogradu protiv Crvene zvezde, <b>Pablo</b> <b>Laso</b> nije previše odmarao svoje košarkaše, pa je u najjačem sastavu krenuo na pobedu i u španskom prvenstvu. Tako mu je fantastičnom partijom uzvratio <b>Valter</b> <b>Tavares</b>, koji je došao do dabl-dabl učinka od 10 poena i 10 skokova, a pored njega solidni su bili i <b>Serhio</b> <b>Ljulj</b> sa 13 poena, <b>Gabrijel</b> <b>Dek</b> sa 12, te <b>Entoni</b> <b>Rendolf</b> koji je susret završio sa 10 poena na svom kontu.</p>
      <p>U ekipi Unikahe samo dva igrača su „vukla kola“ napred. <b>Karlos</b> <b>Suarez</b> i <b>Džoš</b> <b>Adams</b> ubacili su po 16 poena, dok <b>Aleksa</b> <b>Avramović</b> da nas nije uspeo da dođe do previše istaknutog učinka, završivši susret sa šest poena i pet skokova.</p>
      <p>Ni pet minuta nije potrajao egal na ovoj utakmici, a Real je krenuo da „puni“ koš Unikahe. Malo po malo, brzo se otišlo i na dvocifrenu prednost, koju je gostujući sastav u nekoliko navrata uspevao da spusti na pristojna četiri poena razlike. Međutim, Kraljevići su pred kraj prvog poluvremena ponovo upalili motore i u nastavak uneli kapital od devet poena - 46:37.</p>
      <p>Potpuno se raspala igra Unikahe u nastavku. Real je napravio odličnu seriju, otišao na 18 poena prednosti, koju je Unikaha doduše uspela da smanji, ali do nešto uzbudljivije završnice se jednostavno nije moglo. Real je ponovo igrao odlično u odbrani u kojoj je gospodario već pomenuti <b>Tavares</b>, tako da su gosti morali da se pomire sa četvrtim porazom sezoni sa kojim ostaju na deobi petog mesta na tabeli - 82:71.</p>
      <p>Valja se još pomenuti da je <b>Tavares</b> na ovoj utakmici imao par zaista neverovatnih blokada i zakucavanja. Košarkaši Unikahe su tako u par navrata stajali kao ukopani pored Realovog džina, koji je pružio jednu od boljih partija u dosadašnjem toku sezone.</p>
      <figure>
        <iframe data-src="https://twitter.com/ACBCOM/status/1193607330417397760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bio je ovo četvrti uzastopni trijumf Kraljevića u svim takmičenjima, pošto su pre Unikahe oružje položile i ekipe Crvene zvezde, Baskonije i Albe iz Berlina. Sa druge strane, Unikaha je prekinula dobru seriju od tri pobede.</p>
      <p>
        <b>ACB LIGA - 8. KOLO</b>
      </p>
      <p><b>Subota</b><br/>Fuenlabrada - Manresa 87:83<br/>/Garsija 25 - Tulson 23/</p>
      <p>Tenerife - San Pablo Burgos 85:82<br/>/Šermadini 22 - Klark 19/</p>
      <p>Bilbao - Gran Kanarija 90:97<br/>/Butej 20 - Šurna 19/</p>
      <p><b>Nedelja</b><br/>Estudijantes - River Andora 79:87<br/>/Briusela 17 - Dijanj 14/</p>
      <p>Obradoiro - Baskonija 79:92<br/>/Kravic 17 - Šengelija 29/</p>
      <p>Real Betis - Barselona 95:100<br/>/Sloter, Enečionja 24 - Higins 24/</p>
      <p>Saragosa - Huventud 90:92<br/>/Sili 21 - Prepelič 23/</p>
      <p>Real Madrid - Unikaha 82:71<br/>/Ljulj 13 - Adams, Suarez 16/</p>
      <p>20.00: Mursija - Valsenija</p>
      <figure>
        <img src="https://mozzartsport.com/upload/CKEditor/10.11.2019./a1aaaaa12111212121212131232.PNG"/>
      </figure>
      <p>
        <b>Foto: </b>
        <i>Shutterstock</i>
      </p>
    </article>
  </body>
</html>