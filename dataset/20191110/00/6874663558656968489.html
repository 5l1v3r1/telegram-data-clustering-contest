<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773423,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="חיים צוף וקובי מימון ישלמו 600 אלף שקל למנכ&quot;ל ישראמקו לשעבר יוסי לוי"/>
    <meta property="og:description" content="כך עולה מהסכם פשרה שאליו הגיעו הצדדים, לאחר שלוי תבע 12 מיליון שקל מחברת נפטא מקבוצת אקויטל, בטענה שלא קיבל אופציות שהתחייבו להקצות לו. הפשרה הושגה ימים ספורים לפני שבכירי נפטא היו אמורים להגיש תצהירי עדות לבית המשפט"/>
  </head>
  <body>
    <article>
      <h1>חיים צוף וקובי מימון ישלמו 600 אלף שקל למנכ"ל ישראמקו לשעבר יוסי לוי</h1>
      <h2>כך עולה מהסכם פשרה שאליו הגיעו הצדדים, לאחר שלוי תבע 12 מיליון שקל מחברת נפטא מקבוצת אקויטל, בטענה שלא קיבל אופציות שהתחייבו להקצות לו. הפשרה הושגה ימים ספורים לפני שבכירי נפטא היו אמורים להגיש תצהירי עדות לבית המשפט</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">תומר גנון</a></address>
      <p>חברת נפטא מקבוצת הנדל"ן והאנרגיה אקוויטל של חיים צוף וקובי מימון, תשלם 600 אלף שקל ליוסי לוי, ששימש מנכ"ל ישראמקו ונפטא, במסגרת הסדר פשרה - כך נודע ל"כלכליסט".</p>
      <p>הסכם הפשרה הושג ימים ספורים לפני שבכירי החברה היו אומרים להגיש תצהירי עדות לבית הדין האזורי לעבודה במסגרת סכסוך משפטי בין הצדדים.</p>
      <figure>
        <img src="https://images1.calcalist.co.il/PicServer3/2019/04/28/902280/ECO43540_l.jpg"/>
        <figcaption>יוסי לוי <br/>צילום: גיא אסיאג</figcaption>
      </figure>
      <p>לוי עבד באקויטל מ־1988 ועד מרץ 2011 והחליט, שנים לאחר עזיבתו ובמסגרת סכסוך משפטי שיש לו עם החברה, לחשוף <a href="https://www.calcalist.co.il/local/articles/0,7340,L-3761150,00.html">בתצהיר שפורסם ב"כלכליסט"</a> את הנעשה במסדרונות הקבוצה. הוא טען בתצהיר כי האיש ששלט ללא עוררין בנעשה באשכול החברות הוא קובי מימון, שמקפיד מאז עזב את תפקידו הרשמיים בחברה בשנת 2010 לטעון כי הוא משמש כיועץ בלבד.</p>
      <p> </p>
      <figure>
        <img src="https://images1.calcalist.co.il/PicServer3/2018/04/16/810562/1NL.jpg"/>
        <figcaption>חיים צוף וקובי מימון <br/>צילום: אוראל כהן</figcaption>
      </figure>
      <p>בתביעה שהוגשה באוקטובר 2017, על סך 12 מיליון שקל, טען לוי כי החברה הפרה את חוזה ההעסקה שעליו חתמה מולו בשנת 1996, ובו התחייבה שהדירקטוריון יקים ועדה בשיתוף איתו אשר תקצה לו אופציות.</p>
      <p>לדבריו, עד עזיבתו דחה מימון שוב ושוב את בקשתו בנושא בתירוצים שונים. בסופו של דבר לא קיבל לוי אופציות עד עזיבתו. לטענתו נגרם לו נזק של 17 מיליון שקל לפחות, אך משיקולי גובה אגרת בית המשפט החליט להקטין את סכום התביעה.</p>
    </article>
  </body>
</html>