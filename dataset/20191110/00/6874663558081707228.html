<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773398,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="עו&quot;ד אהוד סול צפוי להתמנות מחר לכונס נכסים ונאמן של פרטנר"/>
    <meta property="og:description" content="לכלכליסט נודע כי האצ'יסון שבשליטת לי קא שינג מעוניינת בעו&quot;ד סול ממשרד הרצוג פוקס נאמן שישמש ככונס הנכסים והנאמן של מניות השליטה בחברת פרטנר עד להתבהרות התמונה לגבי היתר השליטה של החברה הסינית; פרטנר הודיעה הבוקר כי בעלת השליטה בה, קב' סבן, מוותרת על אחזקותיה ב-30% ממניותיה - יעברו להאצ'יסון"/>
  </head>
  <body>
    <article>
      <h1>עו"ד אהוד סול צפוי להתמנות מחר לכונס נכסים ונאמן של פרטנר</h1>
      <h2>לכלכליסט נודע כי האצ'יסון שבשליטת לי קא שינג מעוניינת בעו"ד סול ממשרד הרצוג פוקס נאמן שישמש ככונס הנכסים והנאמן של מניות השליטה בחברת פרטנר עד להתבהרות התמונה לגבי היתר השליטה של החברה הסינית; פרטנר הודיעה הבוקר כי בעלת השליטה בה, קב' סבן, מוותרת על אחזקותיה ב-30% ממניותיה - יעברו להאצ'יסון</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">גולן חזני</a></address>
      <p>עו"ד אהוד סול ממשרד הרצוג פוקס נאמן צפוי להתמנות ככונס הנכסים והנאמן של מניות השליטה בחברת <a href="https://www.calcalist.co.il/stocks/home/0,7340,L-3959-1083484,00.html?quote=%D7%A4%D7%A8%D7%98%D7%A0%D7%A8">פרטנר</a>. <a href="https://www.calcalist.co.il/markets/articles/0,7340,L-3773369,00.html">פרטנר הודיעה הבוקר (א') לבורסה באופן רשמי </a>כי בעלת השליטה בה, קבוצת סבן שבשליטת חיים סבן, מוותרת על אחזקותיה ב-30% ממניותיה.</p>
      <p>כפי שנחשף לראשונה בכלכליסט, סבן אינו מתכוון לפרוע חוב של 300 מיליון דולר לקבוצת האצ'יסון הסינית שבסיסה בהונג קונג, ויעביר אליה את מניות השליטה בפרטנר המשועבדות לו תמורת ההלוואה.</p>
      <figure>
        <img src="https://images1.calcalist.co.il/PicServer3/2019/09/23/937342/87_l.jpg"/>
        <figcaption>יו"ר האצ'יסון לי קא שינג ובעל השליטה בפרטנר חיים סבן <br/>צילומים: אוראל כהן, עמית שעל</figcaption>
      </figure>
      <figure>
        <img src="https://images1.calcalist.co.il/PicServer3/2019/11/10/946260/6_l.jpg"/>
        <figcaption>עו"ד אהוד סול <br/>צילום: יאיר שגיא</figcaption>
      </figure>
      <p>האצ'יסון שבשליטת לי קא שינג תגיש מחר (ב') בקשה למינוי כונס נכסים לפרטנר. הבקשה תוגש לבית המשפט המחוזי בתל אביב. הליך של מינוי כונס נדרש ברגע שחברה מממשת שיעבוד שקיבלה על מניות והלווה לא עמד בפרעון החוב. מדובר בהליך טכני אך הכרחי, למקרה שנושים נוספים ידרשו חוב מאותו גורם. במקרה הזה מדובר בשני צדדים בלבד, קבוצת סבן והאציסון, כך שההליך הפורמלי אמור להיות קצר.</p>
      <p>לכלכליסט נודע כי בכוונת האצ'יסון לבקש את עו"ד סול ככונס. סול יקבל את הסמכויות של בעל שליטה בחברה עד להתבהרות התמונה לגבי קבלת היתר השליטה של האצ'יסון. בפרטנר מכהנים כיום שמונה דירקטורים מטעמו של חיים סבן מתוך 15 חברים.</p>
    </article>
  </body>
</html>