<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/molise-regiunea-italiana-care-nu-exista-desi-regiunea-apare-pe-harta-peninsulei-un-numar-mare-de-italieni-considera-ca-existenta-acesteia-nu-este-nimic-altceva-decat-o-farsa-18514056"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T00:31:00+00:00"/>
    <meta property="og:title" content="Molise, regiunea italiană care „nu există”.Deşi regiunea apare pe harta peninsulei, un număr mare de italieni consideră că existenţa acesteia nu este nimic altceva decât o farsă"/>
    <meta property="og:description" content="Molise este una dintre cele 20 de regiuni oficiale ale Italiei, având un statut egal cu Toscana, Lombardia sau Piedmont. În zonă au loc periodic alegeri regionale, iar locuitorii stabiliţi aici votează în cele naţionale. Se învecinează cu regiunile Abruzzo, Puglia, Lazio şi Campania, toate fiind locuri indiscutabil reale. Cu toate acestea, o bună parte din italieni preferă să creadă că Molise nu există, potrivit BBC."/>
  </head>
  <body>
    <article>
      <h1>Molise, regiunea italiană care „nu există”.Deşi regiunea apare pe harta peninsulei, un număr mare de italieni consideră că existenţa acesteia nu este nimic altceva decât o farsă</h1>
      <address><time datetime="2019-11-10T00:31:00+00:00">10 Nov 2019, 00:31</time> by <a rel="author" href="https://www.zf.ro/autor/eduard-ivanovici" target="_blank">Eduard Ivanovici</a></address>
      <p>Molise este una dintre cele 20 de regiuni oficiale ale Italiei, având un statut egal cu Toscana, Lombardia sau Piedmont. În zonă au loc periodic alegeri regionale, iar locuitorii stabiliţi aici votează în cele naţionale. Se învecinează cu regiunile Abruzzo, Puglia, Lazio şi Campania, toate fiind locuri indiscutabil reale. Cu toate acestea, o bună parte din italieni preferă să creadă că Molise nu există, potrivit BBC.</p>
      <p>Enzo Luongo, jurnalist şi autor al cărţii „Il Molise Non Esiste” (Molise nu există), a spus că a auzit prima dată gluma în urmă cu câţiva ani. „Oamenii au început să posteze hashtag-ul #ilmolisenonesiste prima dată în glumă, ridiculizând suprafaţa mică a regiunii şi relativa obsuritate a noastră în Italia.”</p>
      <p>Cu toate acestea, ce l-a surprins cel mai mult pe Luongo a fost creativitatea comentariilor inspirate de hashtag, textele fiind amuzante („Am scris «Molise nu există» pe Facebook şi profesoara mea de geogragie mi-a dat like”), sau de-a dreptul absurde („Am cunoscut un băiat din Molise care a plecat cu bursă Erasmus în Italia”). Se pare că regiunea, ignorată în mod aproape sistematic, a trezit o creativitate latentă în rândul italienilor.</p>
      <p>„Conspiraţia Molise”, cum a ajuns să fie cunoscută, a ajuns să devină un adevărat fenomen cultural în Italia, dând naştere unui număr impresionant de melodii, cărţi, videoclipuri, monologuri teatrale, ştiri şi multe altele. A fost menţionată de comendiantul Beppe Grillo şi de către fostul premier Matteo Renzi. O populară pagină de Facebook numită „Molisn’t – Io non credo nell’esistenza del Molise” (Moliso’t – Nu cred în existenţa regiunii Molise) profită cât poate de pe urma conspiraţiei, vânzând tricouri şi căni, printre altele, cu mesajul „Molisn’t”. Unele ziare ştiinţifice de satiră au publicat articole care speculează existenţa regiunii, în timp ce mai multe imagini postate pe internet comparau Molise cu Narnia şi înfăţişau harta Italiei cu o gaură neagră unde ar trebui să fie regiunea. Un videoclip postat pe YouTube în 2015 – intitulat „IL MOLISE NON ESISTE” – are mai mult de 1.6 milioane de vizionări, de cinci ori mai mult decât populaţia de 305,000 de oameni a regiunii.</p>
      <p>În doar câţiva ani, Molise a trecut de la obscuritate la, probabil, gluma naţională a Italiei.</p>
      <p>„În urmă cu zece ani, dacă i-aş fi spus unui conaţional italian că sunt din Molise, mi-ar fi răspuns cu o expresie goală de sens. Nu au auzit niciodată de noi”, a spus Maria Laura Pace, o localnică autentică a regiunii. „Acum când menţionez că sunt din Molise, oamenii încep să râdă şi îmi spun că Molise nu există. Într-un fel, pot spune că există progres.”, a adăugat.</p>
      <p>Molise a fost întotdeauna la periferia istoriei italiene. În Antichitate, regiunea a fost gazda samniţilor, un trib misterios care a dus mai multe bătălii cu romanii, până să fie cuceriţi în secolul 3 î. Hr. Fiind o zonă muntoasă şi săracă, a fost în mare parte ignorată de romani, iar mai apoi de longobarzi, normanzi şi bourboni. A fost o zonă mărginaşă a Regatului Italiei, din 1861 până la sfârşitul celui de-al Doilea Război Mondial, când a devenit parte din regiunea Abruzzo e Molise. În 1963, s-a separat de Abruzzo şi a devenit cea mai nouă şi, totodată, cea mai puţin cunoscută regiune a Italiei.</p>
    </article>
  </body>
</html>