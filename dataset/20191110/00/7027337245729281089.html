<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697699/%D8%A7%D8%B9%D9%84%D8%A7%D9%85-%D8%AC%D8%B2%DB%8C%DB%8C%D8%A7%D8%AA-%D8%AC%D8%B4%D9%86%D9%88%D8%A7%D8%B1%D9%87-%D9%81%DB%8C%D9%84%D9%85-%D8%B1%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="اعلام جزییات جشنواره فیلم رشد"/>
    <meta property="og:description" content="نشست چهل و نهمین دوره جشنواره بین‌المللی فیلم‌های علمی و آموزشی رشد، با حضور مسئولان دفتر تکنولوژی آموزشی وزارت آموزش و پرورش و دبیر جشنواره در سالن اجتماعات مدرسه تاریخی دارالفنون برگزار شد."/>
  </head>
  <body>
    <article>
      <h1>اعلام جزییات جشنواره فیلم رشد</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035501_573.jpg"/>
      </figure>
      <p>نشست چهل و نهمین دوره جشنواره بین‌المللی فیلم‌های علمی و آموزشی رشد، با حضور مسئولان دفتر تکنولوژی آموزشی وزارت آموزش و پرورش و دبیر جشنواره در سالن اجتماعات مدرسه تاریخی دارالفنون برگزار شد.</p>
      <p>به گزارش ایسنا، طبق گزارش رسیده، در این نشست که با حضور حسن ملکی معاون سازمان پژوهش و برنامه‌ریزی آموزشی، مسعود فیاضی رئیس دفتر انتشارات و تکنولوژی سازمان پژوهش و برنامه‌ریزی آموزشی وزارت آموزش و پرورش و وحید گلستان دبیر چهل و نهمین جشنواره بین‌المللی فیلم رشد برگزار شد، پس از پخش آیاتی از قرآن مجید و سرود ملی جمهوری اسلامی ایران، پوستر این دوره جشنواره  با طرحی از «علی خوشدونی» در حضور خبرنگاران رونمایی شد.</p>
      <p>در بخش اول این نشست، «مسعود بهرامی» رئیس مدرسه تاریخی دارالفنون به عنوان میزبان این نشست ضمن خیرمقدم به اهالی رسانه، درباره ویژگی‌های تاریخی این مدرسه تاریخی و چهره‌های شاخص سیاسی، علمی، فرهنگی و هنری دانش‌آموخته آن سخن گفت و درباره لزوم توجه به این میراث ملی صحبت کرد.</p>
      <p>او همچنین در بخشی دیگر از سخنان خود به نمایش بخشی از فیلم‌های جشنواره رشد در این مکان تاریخی و افتتاح کتابخانه دارالفنون در آینده نزدیک اشاره کرد.</p>
      <p>
        <b>ملکی: فیلم آموزشی ابزار هنری نافذ و اثرگذاری در تعلیم و تربیت انسان است</b>
      </p>
      <p>بر اساس این خبر، «حسن ملکی» معاون سازمان پژوهش و برنامه‌ریزی آموزشی در بخش نخست نشست گفت:  خداوند در قرآن از سه ابزار معرفت برای انسان نام برده است که آنها شنیدن، دیدن ، قلب و تفکر هستند و انسان باید از این سه ابزار نهایت استفاده را ببرد. یکی از وسایلی که می‌تواند این ابزار را به حرکت درآورد فیلم آموزشی است. هیچ وسیله و ابزاری مانند فیلم نمی‌تواند قوای انسان را در مسیر کمال هدایت کند و فیلم آموزشی ابزار هنری نافذ و اثرگذاری در تعلیم و تربیت انسان خصوصا در دوره کودکی، نوجوانی و جوانی است.</p>
      <p>معاون سازمان پژوهش و برنامه ریزی آموزشی با اشاره به این که نباید جشنواره رشد بین‌المللی‌زده شود، افزود: در جشنواره فیلم رشد باید میان نیازهای جامعه داخل و بخش بین‌الملل توازن برقرار شود. من خوشحالم که از این جشنواره در سطح بین‌المللی استقبال شده است، ولی باید به سمتی برویم که جنبه‌های فنی باعث فاصله گرفتن از جنبه‌های تربیتی نشود و جشنواره نیازهای بومی را مدنظر قرار دهد. در واقع زمانی این جشنواره، یک جشنواره موثر در نظام جمهوری اسلامی است که بین بخش بومی و بین المللی آن توازن وجود داشته باشد. یعنی فیلم‌ها باید هم جنبه تربیتی و فرهنگی داشته باشند و هم از نظر فنی از کیفیت بالایی برخوردار باشند.</p>
      <p>او متذکر شد: فیلم آموزشی شناسنامه فرهنگی دارد و در جشنواره بین‌المللی فیلم رشد هم باید شناسنامه ایرانی اسلامی ما دیده شود. امسال تلاش شد آثار جشنواره را با برنامه درسی ملی پیوند بزنند. در این جشنواره به جنبه‌های فنی و بین‌المللی توجه شده است اما نیازهای بومی در اولویت قرار گرفته است. من معتقدم بین ابعاد تربیتی و فرهنگی و جنبه‌های فنی و هنری فیلم‌های رشد باید با ارزیابی درست توازن برقرار کرد</p>
      <p>
        <b>فیاضی: امسال شاخصه‌های مرتبط با برنامه درسی ملی ملاک قرار گرفته است</b>
      </p>
      <p>در بخش بعدی نشست، مسعود فیاضی مدیرکل دفتر انتشارات و تکنولوژی آموزشی وزارت آموزش و پرورش گفت: این یک رویداد تربیتی و نماد آن مدرسه است و انتخاب مکان این نشست بسیار هوشمندانه بوده است. مدرسه دارالفنون که نخستین مدرسه به سبک مدرن در ایران است، امروز محل برگزاری نشست جشنواره است. این مکان تاریخی نشانی از اهمیت مظاهر مدرنیته در دنیای امروز ماست اما ما به اقتضائات بومی و ملی خود هم توجه داریم، درست مثل فیلم و سینما که ابزاری مدرن است و ما باید آن را بومی کنیم. یکی از رسانه‌های مهم برای بومی سازی فیلم است. جشنواره رشد جایگاه بسیار مهمی در بین جشنواره های کشور دارد. از طرفی سینماست که با فیلم سر و کار دارد و نکته دیگر مخاطب خاص آن است که دانش آموزان، معلمان و خانواده دانش آموزان است.</p>
      <p>او گفت: مخاطب و محتوا دو رکن مهم در کیفیت فیلم است. جشنواره فیلم رشد از این منظر جایگاهی ویژه دارد. ابزارش مبتنی بر یک قالب مدرن و اثرگذار است و تمرکزش بر مخاطب خاص و گسترده دانش‌آموزان، معلمان و والدین.</p>
      <p>فیاضی با اشاره به این نکته که یکی از مهم‌ترین نیروهای هر کشور نیروی انسانی است، گفت: آشنا کردن این نیروی انسانی با برنامه ملی درسی، از نکاتی است که بر حساسیت این جشنواره می‌افزاید و نکته دیگر که باید به آن اشاره کرد محتوای تخصصی است که این ابزار به مخاطب در بستر آموزش و پرورش ارایه می‌شود و همه این نکات در ارزیابی فیلم مهم بوده و در نظر گرفته شده است. مخاطبان جشنواره فیلم رشد دانش‌آموزان هستند و مدارس محل تربیت نیروی انسانی کشور یعنی مهم‌ترین سرمایه هر جامعه به شمار می‌رود. این جشنواره در بستر آموزش و پرورش برگزار می‌شود و شاخصه‌های خاصی در ارزیابی فیلم‌ها مدنظر بوده است. یکی از این شاخصه‌ها ارزیابی جنبه‌های فنی آثار است اما از سوی دیگر، شاخصه‌های مرتبط با برنامه درسی ملی هم ملاک قرار گرفته است. بنابراین این رویداد در میان رویدادهای فرهنگی کشور اهمیتی ویژه پیدا می‌کند.</p>
      <p>فیاضی ادامه داد: امیدوارم بتوانیم در طول سال تحصیلی، خروجی‌های چهل و نهمین دوره جشنواره فیلم رشد را برای دانش‌آموزان عرضه کنیم و این میزان ضریب نفوذ جشنواره را بالاتر می‌برد.</p>
      <p>
        <b>گلستان: امسال نگاه‌مان را به سمت جنبه‌های کیفی فیلم‌ها سوق داده‌ایم</b>
      </p>
      <p>وحید گلستان دبیر جشنواره چهل و نهم فیلم رشد در آغاز سخنان خود گفت: نگاه امسال ما، حرکت به سمت پنجاهمین جشنواره رشد، اهمیت‌بخشی تحول در ساختار جشنواره و بازار فیلم آموزشی بوده است. بر این اساس، در چهل‌ونهمین جشنواره فیلم رشد با نگاه سخت‌گیرانه‌تری به سمت ارزیابی کیفی و انتخاب آثار رفتیم. کیفی‌شدن از هر دو بال فنی/ هنری و علمی/ آموزشی.</p>
      <p>او ادامه داد: جشنواره تخصصی فیلم رشد از چند منظر جشنواره پیچیده‌ای است. از طرفی جنبه‌های تربیتی فیلم‌ها با ابزار مهیج، خیال‌انگیز و اثرگذار فیلم، آن را دارای اهمیتی ویژه می‌کند و از طرفی دیگر کیفیت آثار شرکت‌کننده اهمیت ویژه‌ای به این جشنواره می‌بخشد.</p>
      <p>گلستان با اشاره به ویژگی‌های این دوره از جشنواره گفت: با توجه به ظرفیت‌های اینترنت، فرصت‌های تازه‌ای برای پخش فیلم‌ها در اختیار ما گذاشته شده است. ایجاد بستر و بازار برای فیلم‌های آموزشی یکی از این فرصت‌ها است که جدی گرفته شده و فرصت دیگر بهره‌گیری از ابعاد بین‌المللی است.</p>
      <p>دبیر جشنواره رشد ادامه داد: امسال نگاه‌مان را به سمت جنبه‌های کیفی فیلم‌ها سوق داده‌ایم و از میان ۱۳۲ فیلم ارسالی به دبیرخانه جشنواره هم به جنبه‌های کیفی و هم وجوه تربیتی آثار توجه شده است.</p>
      <p>او متذکر شد: اضافه شدن بخش طراحی آموزشی ویژگی مهم جشنواره امسال است. برای فیلم‌ها یک دفترچه طراحی آموزشی تعبیه شد و به فعالیت‌های قبل و بعد از تماشای فیلم در آن اشاره شده است. ما بعضی فیلم‌ها را به صورت آزمایشی در بعضی مدارس نمایش دادیم و بازخوردهای مخاطبان را ثبت کردیم. البته مخاطبان فیلم‌ها، فقط دانش‌آموزان نیستند و در سانس‌های بعدازظهر، خانواده‌ها و بعضی مخاطبان تخصصی می‌توانند به تماشای فیلم‌ها بروند.</p>
      <p>دبیر جشنواره فیلم رشد به برخی برنامه‌های بخش بین‌الملل این جشنواره اشاره کرد و گفت: امسال پنج نشست علمی با مرکزیت بخش هویت و سبک زندگی خواهیم داشت و جشنواره رشد با برگزاری شب‌های سینمای ملل اسلامی، سینمای آلمان و کمیسیون ملی یونسکو زمینه‌ساز توسعه ارتباطات فرهنگی میان فیلمسازان و فرهنگیان ایرانی با همتایان خارجی خود می‌شود. کارگاه‌های تخصصی جشنواره نیز همچون سال‌های گذشته با محوریت معرفی وجوه گوناگون «آموزش در بستر رسانه» برگزار می‌شود. سه کارگاه آموزشی پروفسور درآگان با موضوع دایره اثربخشی کودک، کارگاه خانم کافمن از آلمان با موضوع دانش آموزان و معلمان فیلمساز برپاخواهد شد و همکاری با جشنواره علمی کودک آلمان از دیگر ویژگی‌های جشنواره امسال است.</p>
      <p>گلستان ادامه داد: یکی از دستاوردهای جدید چهل و نهمین جشنواره بین‌المللی فیلم رشد، برگزاری همزمان این جشنواره در ایران و ۱۲ کشور از آسیا، اروپا و آفریقاست که طی آن فیلم‌های شاخص این دوره جشنواره در سئانس‌های ویژه پایه‌های تحصیلی چهارگانه، در مدارس ایرانی برای دانش آموزان ایرانی مقیم به نمایش درخواهد آمد.</p>
      <p>او با اشاره به این که جشنواره فیلم رشد، صرفا جشنواره وزارت آموزش و پرورش نیست و یک نیاز مهم فرهنگی است، درباره برنامه نمایش فیلم‌های جشنواره در کشور گفت: امسال در تهران ۶۰ سالن متمرکز و ۱۴۰ سالن سیار برای نمایش فیلم‌ها داریم و در شهرستان‌های استان تهران هم ۶۰ سالن متمرکز و ۶۰ سالن سیار به نمایش فیلم‌های جشنواره رشد اختصاص داده شده است. امسال همچنین ۱۴۰۰ سالن در ۳۰ استان در نمایش فیلم‌های جشنواره با ما همکاری می‌کنند.</p>
      <p>در بخشی از این مراسم تمبر ویژه چهل‌ونهمین جشنواره فیلم رشد، به «ناصر باکیده» مشاور دبیر و مدیر دبیرخانه جشنواره و «بیتا منصوری» تهیه کننده سینما و عضو هیأت انتخاب جشنواره اهدا شد.</p>
      <p>چهل و نهمین جشنواره بین‌المللی فیلم‌های علمی آموزشی و تربیتی رشد عصر جمعه همین هفته ۲۴ آبان ماه جاری در سالن شماره یک سینما فلسطین افتتاح می‌شود و تا اول آذر همزمان در ده‌ها سالن سینما و مراکز فرهنگی سراسر استان تهران برگزار می‌شود.</p>
    </article>
  </body>
</html>