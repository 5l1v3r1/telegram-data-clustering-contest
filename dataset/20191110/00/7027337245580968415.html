<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697683/%D8%AF%D8%B1%D8%A2%D9%85%D8%AF-%D9%86%D9%81%D8%AA%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%B3%D8%A7%D9%84-99-%DA%86%D9%82%D8%AF%D8%B1-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="درآمد نفتی ایران در سال 99 چقدر است؟"/>
    <meta property="og:description" content="در حالی گفته شده در سال آینده تمامی درآمد نفت برای پروژه‌های عمرانی سرمایه‌گذاری می‌شود که اعلام منابع ۶۰ هزار میلیاردی برای این بخش، این تصور را ایجاد می‌کند که احتمالا درآمد نفتی در همین حد است؛ درصورتیکه این عدد می‌تواند فقط درآمد ناشی از صادرات نفت خام باشد و با توجه به درآمد ناشی از فرآورده‌ها و میعانات گازی و افزایش نرخ دلار در بودجه ۹۹، مجموع درآمد نفتی بیش از این خواهد بود."/>
  </head>
  <body>
    <article>
      <h1>درآمد نفتی ایران در سال 99 چقدر است؟</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035479_640.jpg"/>
      </figure>
      <p>در حالی گفته شده در سال آینده تمامی درآمد نفت برای پروژه‌های عمرانی سرمایه‌گذاری می‌شود که اعلام منابع ۶۰ هزار میلیاردی برای این بخش، این تصور را ایجاد می‌کند که احتمالا درآمد نفتی در همین حد است؛ درصورتیکه این عدد می‌تواند فقط درآمد ناشی از صادرات نفت خام باشد و با توجه به درآمد ناشی از فرآورده‌ها و میعانات گازی و افزایش نرخ دلار در بودجه ۹۹، مجموع درآمد نفتی بیش از این خواهد بود.</p>
      <p>به گزارش ایسنا، از ابتدای تدوین لایحه بودجه سال ۱۳۹۸، سازمان برنامه و بودجه تاکید کرده که قرار است درآمد نفتی را از بودجه جاری که تامین‌کننده هزینه حقوق و دستمزد است، کاملا حذف کند و درآمد نفت را به طرح‌های عمرانی اختصاص دهد. این در حالی است که اخیرا محمدباقر نوبخت، رئیس سازمان برنامه و بودجه اعلام کرده که برای پروژه‌های عمرانی ۶۰ هزار میلیارد تومان از محل بودجه عمومی پیش‌بینی می‌شود.</p>
      <p>این اعلام نوبخت توجه‌ها را به سمت درآمدهای نفتی می‌برد و این سوال را مطرح می‌کند که آیا رقم ۶۰ هزار میلیارد تومان مجموع درآمد نفتی است یا این‌که بخشی از آن خواهد بود؟ زیرا درآمدهای نفتی بودجه از مجموع صادرات نفت خام، فرآورده‌های نفتی و میعانات گازی تشکیل می‌شود.</p>
      <p>در این شرایط این احتمال وجود دارد که ۶۰ هزار میلیارد تومان پیش‌بینی شده برای پروژه‌های عمرانی فقط از محل صادرات نفت خام باشد و منابع دیگر از جمله درآمد ناشی از صادرات میعانات گازی در بخش‌های دیگر بودجه هزینه شود؛ از این‌رو درآمدهای نفتی دولت در بودجه سال آینده می‌تواند بیش از رقم ۶۰ هزار میلیاردی باشد که اکنون برای پروژه‌های عمرانی تعریف شده است.</p>
      <p>در مجموع، درآمدهای ناشی از نفت و فرآورده‌های آن در بودجه سال آینده نسبت به سال جاری و سال گذشته کمتر پیش‌بینی می‌شود. به هر صورت به دلیل شرایط بین‌المللی و تحریم‌های تحمیلی به ایران صادرات نفت تحت‌الشعاع قرار گرفته است؛ به طوری که در سال ۱۳۹۷ صادرات نفت خام حدود دو میلیون و ۴۰۰ هزار بشکه در روز پیش‌بینی شده بود که مبنای فروش هر بشکه ۵۵ دلار و نرخ دلار تبدیل به ریال نیز ۳۵۰۰ تومان بود که البته در ادامه و با تغییر سیاست ارزی دولت به ۴۲۰۰ تومان افزایش پیدا کرد؛ اما برای سال جاری بین یک تا یک میلیون و ۵۰۰ هزار بشکه صادرات نفت در نظر گرفته شده است؛ آن هم با فروش بشکه‌ای ۵۴ دلار و نرخ دلار میانگین ۵۴۰۰ تومان که البته این ارقام محقق نشد و صادرات کاهش پیدا کرد. برای سال ۱۳۹۹ نیز به طور حتم صادرات نفت کمتر از یک میلیون بشکه و شاید کمتر از ۷۰۰ هزار بشکه باشد.</p>
      <p>ولی درهر صورت نرخ تبدیل دلار به ریال بالاتر از سال جاری خواهد بود؛ به طوری که اگر نرخ یکسان پیش‌بینی شود احتمالا با نرخ سامانه نیما که در حال حاضر حدود ۱۱ هزار تومان است تبدیل شود و اگر در حد نیما نباشد، بالاتر از ۵۴۰۰ تومان امسال و بین این نرخ تا ۱۰ هزار تومان است که به طور طبیعی می‌تواند درآمد ریالی ناشی از فروش نفت را نسبت به سال جاری افزایش دهد.</p>
      <p>پیش‌بینی‌ها و احتمالاتی در رابطه با درآمدهای نفتی و منابع بودجه ۱۳۹۹ وجود دارد و تا زمان ارائه‌ لایحه در نیمه آذرماه هر تغییری ممکن است، اعمال شود.</p>
    </article>
  </body>
</html>