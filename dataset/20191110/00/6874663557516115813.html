<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773415,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="בפעם השנייה בתוך שנה: בית המשפט ביטל תוכנית לבניית שכונה חדשה ליד נמל אשדוד"/>
    <meta property="og:description" content="מדובר בתוכנית ענקית לבניית 3,000 דירות מדרום מזרח לנמל אשדוד. העותרות טענו כי השטח עליו מתוכננת השכונה משמש היום חיץ בין הנמל לשכונת המגורים, ובניית השכונה תקרב את האוכלוסייה לנמל ולמטרדי רעש, ריח וחומרים מסוכנים שמשונעים בנמל"/>
  </head>
  <body>
    <article>
      <h1>בפעם השנייה בתוך שנה: בית המשפט ביטל תוכנית לבניית שכונה חדשה ליד נמל אשדוד</h1>
      <h2>מדובר בתוכנית ענקית לבניית 3,000 דירות מדרום מזרח לנמל אשדוד. העותרות טענו כי השטח עליו מתוכננת השכונה משמש היום חיץ בין הנמל לשכונת המגורים, ובניית השכונה תקרב את האוכלוסייה לנמל ולמטרדי רעש, ריח וחומרים מסוכנים שמשונעים בנמל</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">אמיתי גזית</a></address>
      <p>בפעם השנייה תוך שנה בית המשפט לעניינים מנהליים ביטל תוכנית לבניית 3,000 דירות מדרום מזרח לנמל אשדוד, שאושרה פעמיים על ידי הותמ"ל וקודמה על ידי רשות מקרקעי ישראל. מדובר בתוכנית ענקית לבניית שכונה חדשה המכונה פארק לכיש, על שטח של 612 דונם שבה אמור להבנות גם אצטדיון הכדורגל החדש של אשדוד. פסק הדין יאלץ את המדינה לפנות לבג"ץ או לבטל לחלוטין את התוכנית.</p>
      <p>בינואר השנה גד גדעון שופט בית המשפט לעניינים מנהליים בבאר שבע קיבל את עתירת התאחדות התעשיינים, חברת נמל אשדוד וחברת נמלי ישראל כנגד התוכנית שאושרה לראשונה על ידי הותמ"ל במאי 2018, והורה לדון בה מחדש. העותרות טענו כי השטח עליו מתוכננת השכונה משמש היום חיץ בין הנמל לשכונת המגורים, וכי בניית השכונה תקרב את האוכלוסייה לנמל ולמטרדי רעש, ריח וחומרים מסוכנים שמשונעים בנמל. השופט קיבל טענה זו ואת הטענה כי המדינה התעלמה ממסמך של המשרד להגנת הסביבה בנושא של מרחק ההפרדה הראוי של שטחי ציבור ממקורות סיכון.</p>
      <figure>
        <img src="https://images1.calcalist.co.il/PicServer3/2019/09/09/933377/2L.jpg"/>
        <figcaption>נמל אשדוד. הקירבה מסוכנת <br/>צילום: אבי רוקח</figcaption>
      </figure>
      <p>בעקבות פסק הדין הזה הותמ"ל שוב דנה בתוכנית ובאפריל השנה אישרה אותה בשנית. בעקבות זאת הגישה התאחדות התעשיינים עתירה נוספת ובה דרשה לבטל את ההחלטה השנייה של הותמ"ל ולערוך דיון משמעותי בהתנגדויות לתוכנית מול חוקר כפי שנהוג באופן קבע בהליכים להפקדת תוכנית. ובמיוחד דיון במרחקי ההפרדה בין מקור הסיכון - נמל אשדוד - לשכונה החדשה.</p>
      <p>גם הפעם גדעון קיבל את עתירה ההתאחדות ופסק כי "החלטת הותמ"ל עומדת בניגוד ברור לפסק הדין הקודם (שהורה לבטל את אישור התוכנית, א"ג) שהינו פסק דין חלוט. ההסברים המנומקים מדוע אין מניעה לאשר את התוכנית כבר בשלב זה – אינם עשויים, לסברתי, להתקבל כעת, ואף אין לבחון אותם לגופן, נוכח פסק הדין החלוט. יתרה מכך, הסברים אלה, צריכים היו לסברתי, לעמוד בפני הותמ"ל בעת הדיון בתוכנית ובהתנגדויות, תוך מתן אפשרות למתנגדים לתוכנית, ובכללם העותרת, להתייחס אליהם".</p>
      <p>יו״ר ועדת הסברה בהתאחדות התעשיינים, ד״ר רון תומר: ״במקום שאלפי ישראלים יופתעו שהדירה שרכשו נמצאת בצמוד לנמל בו מתקיימת פעילות תעשייתית, עדיף לחשוב לפני שמתכננים מתחמי דיור. אמנם המדינה והעירייה לא חשבו על אותם תושבים עתידיים ועל ההשפעה של שכונת מגורים בצמוד לנמל גדול, אבל לפחות בית המשפט תפקד כמבוגר אחראי ומנע את המחדל הצפוי הזה. התאחדות התעשיינים תמשיך להלחם בנחישות כדי לאפשר פיתוח תשתיות שיסייעו לתעשייה ויאפשרו לה לצמוח ולהיות תחרותית כמו שהוכיחה במקרה זה״.</p>
    </article>
  </body>
</html>