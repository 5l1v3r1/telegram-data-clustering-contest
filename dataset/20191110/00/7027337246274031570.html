<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697711/%D8%B9%D8%B1%D8%A7%D9%82-%D8%A2%D8%B1%D8%A7%D9%85%D8%B4-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA-%D8%AD%D8%A7%DA%A9%D9%85-%D8%A7%D8%B3%D8%AA-%D8%AA%DA%A9%D8%B0%DB%8C%D8%A8-%DA%A9%D8%B4%D8%AA%D9%87-%D8%B4%D8%AF%D9%86-%D9%85%D8%B9%D8%AA%D8%B1%D8%B6%D8%A7%D9%86-%D8%AF%D8%B1-%D8%A8%D8%BA%D8%AF%D8%A7%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="عراق: آرامش در پایتخت حاکم است/ تکذیب کشته شدن معترضان در بغداد"/>
    <meta property="og:description" content="سخنگوی فرمانده کل نیروهای مسلح عراق اوضاع در بغداد پایتخت عراق را آرام توصیف و تاکید کرد شایعات درباره وقوع تلفات در صفوف معترضان در بغداد نادرست است."/>
  </head>
  <body>
    <article>
      <h1>عراق: آرامش در پایتخت حاکم است/ تکذیب کشته شدن معترضان در بغداد</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035526_692.jpg"/>
      </figure>
      <p>سخنگوی فرمانده کل نیروهای مسلح عراق اوضاع در بغداد پایتخت عراق را آرام توصیف و تاکید کرد شایعات درباره وقوع تلفات در صفوف معترضان در بغداد نادرست است.</p>
      <p>به گزارش فارس، «عبدالکریم خلف» سحنگوی «عادل عبدالمهدی» فرمانده کل نیروهای مسلح و نخست وزیر عراق امروز یکشنبه اخبار حاکی از وقوع تلفات در صفوف تظاهرات‌کنندگان عراقی را تکذیب کرد.</p>
      <p>خلف در گفت‌وگو با تلویزیون دولتی این کشور گفت: اخبار منتشر شده توسط برخی از طرف‌های مشکوک مبنی بر تلفات در میان تظاهرات‌کنندگان در میدان الخلانی هیچ صحت ندارد و اوضاع در بغداد آرام است.</p>
      <p>شاهدان عینی در بغداد درباره وضعیت اعتراضات در این شهر می‌گویند که در میدان التحریر پس از درگیری‌های روز گذشته که به نوشته خبرگزاری آناتولی در بغداد هفت کشته بر جای گذاشت، آرامش برقرار شده و کمربندی امنیتی دور میدان «الخلانی» در بغداد ایجاد شده است. گزارش‌هایی از بروز درگیری‌هایی در این میدان منتشر شده است.</p>
      <p>به گزارش وبگاه خبری السومریه نیوز، شورای عالی قضایی عراق هم روز یکشنبه از نیروهای سیاسی ، دولت و تظاهرات‌کنندگان مسالمت جو خواست که بر روی «نقشه راه» تهیه شده توسط مرجع عالیقدر دینی عراق که در خطبه نماز جمعه اخیر بیان شد، کار کنند.</p>
      <p>این شورا نیروهای امنیتی را ملزم به حفظ امنیت و نظم و متوسل نشدن به «خشونت» علیه معترضین کرد و گفت: تظاهرات‌کنندگان هم باید مسالمت آمیز بودن اعتراضات خود را حفظ کنند.</p>
      <p>شورای عالی قضایی عراق امروز چهاردهمین جلسه خود رابه منظور بررسی موضوع تظاهرات در این کشور برگزار کرد.</p>
      <p>در بیانیه این شورا همچنین از تظاهرات‌کنندگان خواسته شده است به برخی فرصت سوء استفاده از اعتراضات و تعرض به اموال عمومی و خصوصی را ندهند تا چهره متمدن و مسالمت آمیز تظاهرات عراق تخریب نشود.</p>
      <p>این شورا از کمیته‌های تحقیق قضایی که در استان‌ها درباره وقایع حمله به تظاهرات‌کنندگان تشکیل شده است خواست تحقیق از متهمان بازداشتی و کسانی که حکم دستگیری آنها صادر شده سریع‌تر تکمیل کنند و مجرمین را برای محاکمه و آنهایی را که به اموال عمومی و خصوصی آسیب زدند برای مجازات مطابق با قانون تحویل دهند.</p>
    </article>
  </body>
</html>