<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/feature/1up-pikmin/"/>
    <meta property="og:site_name" content="Power Unlimited"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="1UP: Pikmin "/>
    <meta property="og:description" content="In de serial 1UP kijkt Michel naar gesneuvelde gameseries die eigenlijk een tweede leven verdienen. Deze keer vraagt hij zich af waar in hemelsnaam Nintendo’s unieke, strategische reeks Pikmin is gebleven!"/>
  </head>
  <body>
    <article>
      <h1>1UP: Pikmin </h1>
      <address><time datetime="2019-11-10T00:00:00+00:00">10 Nov 2019</time> by <a rel="author">Michel</a></address>
      <p>
        <b>In de serial 1UP kijkt Michel naar gesneuvelde gameseries die eigenlijk een tweede leven verdienen. Deze keer vraagt hij zich af waar in hemelsnaam Nintendo’s unieke, strategische reeks Pikmin is gebleven!</b>
      </p>
      <p>Pikmin is een unieke franchise: het conbineert de vrolijke graphics en de toegankelijkheid die de norm is bij veel Nintendo-games met de strategische diepgang uit het real-time strategygenre. Met astronaut Olimar (en in sommige games zijn collega’s) land je op een mysterieuze planeet die wel héél veel wegheeft van onze aarde, en sluit je vriendschap met de Pikmin; kleine plantenwezens die je volgen en doen wat je ze opdraagt.<br/>  </p>
      <h3>Pikmin (2001)</h3>
      <p>De GameCube was voor Nintendo een broedplaats aan nieuwe, unieke ideeën. Niet alleen spellen als Super Mario Sunshine en Zelda: The Wind Waker sloegen een nieuwe weg in voor de franchises, ook kwam de ontwikkelaar met compleet nieuwe franchises op de proppen. Denk aan Luigi’s Mansion, Doshin the Giant en Pikmin, dat vlak na de lancering van de paarse spelcomputer verscheen.</p>
      <p>Het hierboven beschreven concept sloeg meteen aan bij veel gamers. Het spel laat zich erg toegankelijk besturen, maar tegelijk zit er onder die simpele presentatie veel diepgang verborgen. Er zijn verschillende kleuren Pikmin die allemaal goed zijn in iets anders: de een is goed in het verslaan van vijanden, terwijl de ander juist sneller bruggen kan bouwen of muren kan afbreken. Daarbij zorgt de tijdlimiet – Olimar heeft maar een beperkt aantal dagen om alle onderdelen van zijn ruimteschip te vinden – er voor dat het spel kort is, maar een blijvende indruk achterlaat. De fijne graphics die prachtige natuur uitbeelden en de <a href="https://www.youtube.com/watch?v=cznGPMgNFL4">vrolijke soundtrack</a> maakten het geheel af.</p>
      <figure>
        <img src="https://cdn2.pu.nl/media/michel/pimin1.jpg"/>
      </figure>
      <p>        </p>
      <h3>Pikmin 2 (2004)</h3>
      <p>Pikmin 2 is zoals dat gaat met vervolgen vooral uitgebreider. Zo neemt Olimar in dit deel zijn collega Louie mee. Je kunt op elk moment tussen de twee schakelen, en het is dan ook gemakkelijker om Pikmin op verschillende plekken tegelijk aan het werk te zetten. Je kunt in Pikmin 2 dus slimmer met je tijd om gaan. Ondanks dat je nog steeds elke dag voor het donker terug bij je thuisbasis moet zijn, heb je dit keer echter wel een onbeperkt aantal dagen ter beschikking. Dat haalt de druk flink van de ketel. Sommige gamers vinden dat prettiger, anderen vinden juist dat de kern van het origineel daarmee verloren gaat.</p>
      <p>Overigens zijn zowel Pikmin als het vervolg in 2008 en 09 als ‘New Play Control’-titels op de Wii verschenen. In deze versies kun je ook de bewegingsgevoelige besturing van de Wii-motes gebruiken. Het was daarnaast fijn om te zien dat Nintendo de reeks niet vergeten was.</p>
      <figure>
        <img src="https://cdn2.pu.nl/media/michel/pikmin-2-gamecube-screenshot-frightening-new-beasts.png"/>
      </figure>
      <p>     </p>
      <h3>Pikmin 3 (2013)</h3>
      <p>Voor een écht nieuw vervolg moesten we echter tot 2013 wachten; toen verscheen Pikmin 3 eindelijk op de Wii U. Het is een van de betere games op de verder niet supersuccesvolle consoles, en het is dan ook opvallend dat Nintendo het spel vooralsnog niet heeft overgezet naar de Switch – dat heeft het bedrijf immers met genoeg andere Wii U-titels gedaan. Wellicht in de toekomst!</p>
      <p>Hoe dan ook is Pikmin 3 mogelijk de beste titel in de reeks. Er zijn meer soorten Pikmin beschikbaar en je speelt ditmaal met drie personages om nóg meer werk in een kortere tijd te verrichten. Veel omgevingspuzzels maken dan ook van dit element gebruik. De levels zitten ingenieus in elkaar en de uitdagingen zijn lekker gevarieerd, maar wat het meeste opvalt zijn waarschijnlijk de sterk verbeterde graphics: de natuur in deze game is werkelijk prachtig, en het verschillende fruit dat je door de Pikmin kunt laten dragen ziet er likkebaardend lekker uit.</p>
      <figure>
        <img src="https://cdn2.pu.nl/media/michel/pikmin3_9-980x551.png"/>
      </figure>
      <p>   </p>
      <h3>Hey! Pikmin (2017)</h3>
      <p>Het twee jaar geleden voor de 3DS verschenen Hey! Pikmin is de vreemde eend in de bijt. Het is geen driedimensionale strategische game zoals de vorige delen, maar een 2D-platformer waarin je met Olimar brandstof voor zijn ruimteschip verzamelt. De Pikmin heb je natuurlijk nog steeds nodig, bijvoorbeeld om over afgronden te vliegen en vijanden aan te vallen. Hoewel Hey! Pikmin zeker geen slechte game is, gaat de strategische gameplay wel nagenoeg verloren in dit spel. Het voelt dan ook meer als een tussendoortje, in plaats van een écht nieuw deel in de Pikmin-reeks.</p>
      <figure>
        <iframe src="https://www.youtube.com/embed/iHGTVVLmxBI" width="608" height="370" data-service="Youtube" scrolling="no"/>
      </figure>
      <p>  </p>
      <h3>De toekomst van Pikmin</h3>
      <p>We verwachten wel dat Nintendo de Pikmin-reeks door blijft zetten. Het laatste échte deel stamt uit 2013, maar het bedrijf heeft natuurlijk niet voor niets Hey! Pikmin uitgebracht: op die manier blijft de reeks een beetje relevant.</p>
      <p>Daarnaast claimde geestelijk vader Shigeru Miyamoto jaren geleden al aan Pikmin 4 te werken. In 2015 claimde hij in een interview met <a href="https://www.eurogamer.net/articles/2014-07-20-pikmin-4-in-development-and-very-close-to-completion">Eurogamer</a> zelfs dat de game al ver af zou zijn. Waarschijnlijk praatte hij toen niet over Hey! Pikmin, al weten we dat natuurlijk niet zeker. Waarom hebben we Pikmin 4 dan nog niet gezien? Mogelijk was Nintendo niet tevreden met wat er op de plank lag en is het opnieuw begonnen, of wellicht wacht het bedrijf op het juiste moment om een nieuw deel in de serie uit te geven – het zou niet voor het eerst zijn dat Nintendo een spel strategisch uitstelt. Hoe dan ook hebben we goede hoop dat we in de toekomst een nieuwe Pikmin op de Switch kunnen spelen!</p>
      <h3>ANDERE DELEN IN DE 1UP-REEKS</h3>
      <p>
        <a href="https://www.pu.nl/artikelen/feature/1up-banjo-kazooie/">Banjo-Kazooie</a>
        <a href="https://www.pu.nl/artikelen/feature/1up-half-life/"><br/>Half-Life</a>
        <a href="https://www.pu.nl/artikelen/feature/1up-f-zero/"><br/>F-Zero</a>
        <a href="https://www.pu.nl/artikelen/feature/1up-star-wars-knights-of-the-old-republic/"><br/>Star Wars: Knights of the Old Republic</a>
        <br/>
        <a href="https://www.pu.nl/artikelen/feature/1up/">Earthworm Jim<br/></a>
        <a href="https://www.pu.nl/artikelen/feature/1-up-playstation-all-stars-battle-royale/">PlayStation All-Stars Battle Royale<br/></a>
        <a href="https://www.pu.nl/artikelen/feature/1-up-super-monkey-ball/">Super Monkey Ball<br/></a>
        <a href="https://www.pu.nl/artikelen/feature/1-up-monkey-island/">Monkey Island<br/></a>
        <a href="https://www.pu.nl/artikelen/feature/1-up-prototype/">[Prototype]<br/></a>
        <a href="https://www.pu.nl/artikelen/feature/1-up-golden-sun/">Golden Sun<br/></a>
        <a href="https://www.pu.nl/artikelen/feature/1-up-eternal-darkness-sanitys-requiem/">Eternal Darkness: Sanity’s Requiem<br/></a>
        <a href="https://www.pu.nl/artikelen/feature/1-up-dead-space/">Deadspace</a>
      </p>
    </article>
  </body>
</html>