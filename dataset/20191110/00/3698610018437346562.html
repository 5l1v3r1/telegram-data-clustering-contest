<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/derzhdepartament-rozblokuvav-dopomogu-dlya-ukrayini-bez-nakazu-trampa-bloomberg-329110_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T00:32:00+00:00"/>
    <meta property="og:title" content="Держдепартамент розблокував допомогу для України без наказу Трампа – Bloomberg"/>
    <meta property="og:description" content="Мова йде не про весь обсяг військової допомоги для України, а про суму у 140 мільйонів доларів, яка повинна йти за лінією Держдепартаменту."/>
  </head>
  <body>
    <article>
      <h1>Держдепартамент розблокував допомогу для України без наказу Трампа – Bloomberg</h1>
      <h2>Мова йде не про весь обсяг військової допомоги для України, а про суму у 140 мільйонів доларів, яка повинна йти за лінією Держдепартаменту.</h2>
      <address>
        <time datetime="2019-11-10T00:32:00+00:00">10 Nov 2019, 00:32</time>
      </address>
      <p>Державний департамент США розблокував фінансову допомогу для України <a href="https://dt.ua/WORLD/teylor-pidtverdiv-zv-yazok-mizh-zamorozhuvannyam-viyskovoyi-dopomogi-dlya-ukrayini-i-rozsliduvannyam-stosovno-baydena-328772_.html"><b>за кілька днів до офіційного наказу Трампа</b></a>; у Держдепартаменті вирішили, що президент та Білий дім не мають права віддавати подібні розпорядження цій структурі, повідомляє інформаційне агентство <a href="https://www.bloomberg.com/news/articles/2019-11-09/state-department-freed-ukraine-money-before-trump-says-he-did">Bloomberg</a> з посиланням на власні джерела.</p>
      <p>Джерела відзначили, що наказ Трампа щодо розблокування допомоги для України надійшов 11 вересня, але в Держдепартаменті це було зроблено на кілька днів раніше. Співробітники відомства вчинили так після результатів розгляду із залученням юристів, коли з'ясувалося, що адміністративно-бюджетне управління Білого дому і сам президент не володіють повноваженнями відкладати виділення допомоги.</p>
      <p>Мова йде не про весь обсяг військової допомоги для України, а про суму у 140 мільйонів доларів, яка повинна йти за лінією Держдепартаменту.</p>
      <p>31 жовтня <b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу.</p>
      <p>Перед цим протягом місяця члени трьох комітетів нижньої палати Конгресу проводили розслідування щодо Дональда Трампа, підставою для якого стала скарга анонімного представника розвідувального співтовариства.</p>
      <p>Інформатор підозрює <b><a href="https://dt.ua/POLITICS/informator-zapidozriv-trampa-v-sprobi-domogtisya-vtruchannya-ukrayini-u-vibori-2020-roku-324632_.html">Трампа у використанні свого становища для втручання в президентські вибори</a></b> 2020 року. У скарзі сказано, що президента США тиснув на президента України, наполягаючи на <b><a href="https://dt.ua/WORLD/tramp-pidtverdiv-scho-zgaduvav-baydena-v-rozmovi-z-zelenskim-324272_.html">розслідуванні щодо Джо Байдена</a></b>, ймовірного кандидата в президенти від Демократичної партії, і його сина Хантера. А <b><a href="https://dt.ua/WORLD/informator-zvinuvativ-otochennya-trampa-v-sprobah-zablokuvati-zapis-rozmovi-iz-zelenskim-324656_.html">оточення Трампа намагалося заблокувати стенограму розмови</a></b>, помістивши її до сховища інформації про таємні операції розвідки.</p>
      <p>Також повідомляється, що адвокат Трампа Рудольф <b><a href="https://dt.ua/POLITICS/dzhuliani-zv-yazuvavsya-z-bogdanom-bakanovym-i-mig-zustritisya-z-yermakom-v-madridi-informator-rozvidki-ssha-324642_.html">Джуліані в приватному порядку контактував з керівником Офісу президента Андрієм Богданом</a> </b>і тодішнім в.о. голови СБУ Іваном Бакановим, а також літав до Мадрида для зустрічі з помічником Зеленського Андрієм Єрмаком.</p>
      <p>25 вересня, в день зустрічі Володимира Зеленського з Дональдом Трампом у Нью-Йорку, Білий дім оприлюднив <b><a href="https://dt.ua/POLITICS/biliy-dim-opublikuvav-stenogramu-rozmovi-trampa-z-zelenskim-324534_.html">розшифровку їхньої липневої телефонної розмови</a>.</b></p>
      <p>Конгресмени вже допитали колишнього спецпредставника Держдепартаменту Курта Волкера, експосла США в Україні Марі Йованович, тимчасового повіреного Вільяма Тейлора, колишнього радника Трампа з питань Росії Фіону Гілл, співробітників Держдепартаменту Джорджа Кента і Філіпа Рікера, голову представництва США в ЄС Гордона Сондланда, співробітника Ради безпеки Олександра Вындмана, а також заступника держсекретаря Девіда Гейла. Їхні свідчення переконали демократів в обґрунтованості імпічменту.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5ibG9vbWJlcmcuY29tLw==">Bloomberg</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>