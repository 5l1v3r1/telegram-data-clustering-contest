<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/eh-te-izgubljene-lopte/342105"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Eh, te izgubljene lopte..."/>
    <meta property="og:description" content="Partizan ponovo dopustio protivniku veliki broj dodatnih poseda"/>
  </head>
  <body>
    <article>
      <h1>Eh, te izgubljene lopte...</h1>
      <h2>Partizan ponovo dopustio protivniku veliki broj dodatnih poseda</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>Rezultatski, čini se da su košarkaši Partizana sinoć veoma lako došli do pobede protiv Zadra, međutim uzimajući u obzir čitav učinak, čini se da su crno-beli mogli mnogo toga više da pokažu na gostovanju fenjerašu ABA lige.</p>
      <figure>
        <img src="https://mozzartsport.com/upload/CKEditor/09.11.2019/770x200-PFK.png"/>
      </figure>
      <p>Ruku na srce, verovatno se i sam <b>Andrea</b> <b>Trinkijeri</b> vodio činjenicom da Partizan već u sredu očekuju novi meč Evrokupa protiv Tofaša, a potom i veliki okršaj sa Crvenom zvezdom na domaćem terenu u okviru regionalne lige. Italijanski stručnjak je zbog toga vrlo često rotitao igrače, kako bi maksimalno uspeo da rasporedi minutažu.</p>
      <p>Ali ono što bode oči na poslednjih nekoliko utakmica je da Partizan ima sve veći i veći broj izgubljenih lopti. Pitanje je samo da li je reč o kratkotrajnom padu koncentracije ili promeni stila igre koju gaji poznati <b>Andrea</b> <b>Trinkijeri</b>.</p>
      <p>Crno-beli su sinoćnji meč završili sa čak 21 izgubljenom loptom, što recimo nije bio slučaj protiv Venecije (kada su izgubili samo devet), ali jeste protiv FMP-a kada su zastali na 14 ‘preokreta’.</p>
      <p>Uostalom, i sam <b>Andrea</b> <b>Trinkijeri</b> je nakon utakmice u Zadru izjavio da nije bio najsrećniji činjenicom da njegov tim u poslednje vreme olako prepušta posede protivnicima.<br/><b>“Zaslužena pobeda, iako ništa nije bilo fantastično. Dosta dobro smo počeli, imali smo dovoljno dobrih momenata da kontrolišemo susret. Problem je 21 izgubljena lopta. Zbog toga me je malo sramota, ali za nas je bilo najvažnije da dobijemo utakmicu posle teškog i lošeg meča u Eurokupu. Pokušao sam da “vrtim” ekipu malo više nego obično da bismo bili sveži i na kraju smo dobili. Možda izgleda da smo malo više šutirali trojke, ali Zadar je u jednom trenutku parkirao autobus u reket i nije bilo lako pronaći rešenje”.</b></p>
      <p>Ono što takođe s vremena na vreme ume da zabrine navijače Partizana jeste veliki broj promašenih slobodnih bacanja. Zapravo, svaki put kada su crno-beli ove sezone gubili, bilo u Evrokupu, bilo u ABA ligi, imali su velikih problema sa ovim parameterom.</p>
      <p>Protiv Cedevita Olimpije, Partizan je devet puta promašio sa linije penala (21/30), a u isto toliko navrata bio je neprecizan i protiv Primorske (13/22). Na meču sa Venecijom, ovaj procenat je bio možda i najgori (19/33), pa se može reći da su slobodna bacanja najbolji vesnik toga kako će Partizan igrati i da li će doći do pobede.</p>
      <p>Dosta je stavki koje mogu da se poprave, ali vremena je sve manje. Sedam dana ostalo je do večitog derbija sa Crvenom zvezdom u kojem će se tačno videti ko je za šta spreman ove takmičarske godine.</p>
      <figure>
        <img src="https://mozzartsport.com/upload/CKEditor/09.11.2019/73333358_961284697567425_8070670185465380864_n.jpg"/>
      </figure>
      <p>
        <b>Piše: </b>
        <i>Srđan TODOROVIĆ</i>
        <br/>
        <b>Foto: </b>
        <i>MN Press</i>
      </p>
    </article>
  </body>
</html>