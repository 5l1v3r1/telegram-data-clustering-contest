<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773409,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="נמצא הגורם למחלת הריאות המסתורית מסיגריה אלקטרונית"/>
    <meta property="og:description" content="המרכז האמריקני לבקרת מחלות חשף את הרעלן הגורם למחלת הריאות הקטלנית שנגרמת כתוצאה מעישון סיגריות אלקטרוניות. המחלה כבר הרגה עשרות בעולם והביאה לאשפוזם של למעלה מ-2,000 איש: &quot;זו הפעם הראשונה בה גילו רעל פוטנציאלי מעורר דאגה&quot;"/>
  </head>
  <body>
    <article>
      <h1>נמצא הגורם למחלת הריאות המסתורית מסיגריה אלקטרונית</h1>
      <h2>המרכז האמריקני לבקרת מחלות חשף את הרעלן הגורם למחלת הריאות הקטלנית שנגרמת כתוצאה מעישון סיגריות אלקטרוניות. המחלה כבר הרגה עשרות בעולם והביאה לאשפוזם של למעלה מ-2,000 איש: "זו הפעם הראשונה בה גילו רעל פוטנציאלי מעורר דאגה"</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">ד"ר איתי גל, ynet</a></address>
      <p>מחלת הריאות המסתורית הנגרמת כתוצאה מעישון סיגריות אלקטרוניות ממשיכה לגבות קורבנות, וכעת זוהה הרעלן החשוד המחולל אותה. המרכז האמריקני לבקרת מחלות, CDC, הודיע בסוף השבוע כי מדובר, ככל הנראה, בוויטמין E אצטט המצוי במוצרי האידוי שנמצאו אצל הלוקים בתחלואה המסתורית.</p>
      <p>מהו ויטמין E אצטט? מדובר במרכיב תזונה המשפיע על מערכות רבות בגוף ובעיקר על העור. הוא מצוי בירקות עליים, שמן זית, אגוזים, ומוצרי חלב. בטוח להשתמש בו באמצעות המזון או בתוספים מורשים, והוא אף ידוע כנוגד חמצון שעשוי למנוע נזקים לעור.</p>
      <p>עם זאת, התמונה שונה לחלוטין כאשר שואפים אותו לריאות: מדובר במרכיב דביק, ובמגע עם הריאות הוא גורם ככל הנראה לפגיעה קשה. התוצאה היא אותם תסמינים שנצפו אצל החולים: שיעול חמור, קוצר נשימה, חום גבוה, ובמקרים חמורים - אי ספיקת ריאות. כאמור, במצבים אלו רכיב רעיל זה נמצא כהורס את רקמת הריאות, גורם למחלת הריאות הקשה ואף גורר מוות.</p>
      <figure>
        <img src="https://images1.calcalist.co.il/PicServer3/2019/01/22/878988/1NL.jpg"/>
        <figcaption>סיגריה אלקטרונית <br/>צילום: טי.אן.אס</figcaption>
      </figure>
      <p>בדו"ח תחלואה ותמותה של ה-CDC, המרכז האמריקני לבקרת מחלות, נמסר כי נותחו תוצאות בדיקות נוזלים מריאותיהם של 29 חולים שעישנו סיגריות אידוי אלקטרוניות. אצל 82% מהם נמצא המרכיב THC, ואצל 61% נמצא ניקוטין. עם זאת, בכל הדגימות נמצא ויטמין E אצטט.</p>
      <p> </p>
      <p>"הממצאים החדשים משמעותיים מכיוון שזו הפעם הראשונה בה גילו רעל פוטנציאלי מעורר דאגה", אמרה ד"ר אן שוחט, סמנכ"ל ה-CDC, "הממצאים מספקים עדות ישירה לכך שוויטמין E אצטט פוגע ככל הנראה בריאות החולים".</p>
      <p>  </p>
      <p>ד"ר שוחט ציינה כי ויטמין E אצטט עשוי להיות רק אחד הרעלנים הרבים מהסיגריה האלקטרונית. ה-CDC בדק חומרים רבים אחרים שעלולים להיות מצויים בסיגריה האלקטרונית, אך שמנים צמחיים, שמן מינרלי, נפט ושמנים נוספים לא נתגלו בבדיקות.</p>
      <p>בינתיים ממשיכות הסיגריות האלקטרוניות לגבות קורבנות: עד כה אושפזו לפחות 2,051 חולים בארה"ב, ו-39 מתו ממחלת הריאות. בתוך כך, חברת הסיגריות האלקטרוניות ג'ול הודיעה בסוף השבוע כי תפסיק לשווק סיגריות אלקטרוניות בטעם מנטה ,הפופולרי במיוחד בקרב צעירים, במטרה למנוע מהצעירים להתמכר לעישון.</p>
    </article>
  </body>
</html>