<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10644--forejtek-jako-sparing-atp-ho-vybrala-na-turnaj-mistru"/>
    <meta property="og:site_name" content="Tenisový svět"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Forejtek jako sparing. ATP ho vybrala na Turnaj mistrů"/>
    <meta property="og:description" content="Již tak to pro Jonáše Forejtka byla skvělá sezóna. Vítěz juniorského US Open se po první grandslamové trofeji ve dvouhře dostal na první místo kombinovaného žebříčku juniorů. Tím ale pro Forejtka ročník zdaleka neskončil. Na začátku listopadu se objevil v Londýně, kde vykonával roli sparing partnera pro letošní účastníky Turnaje mistrů. Nechyběla ani rozehrávka s Rogerem Federerem."/>
  </head>
  <body>
    <article>
      <h1>Forejtek jako sparing. ATP ho vybrala na Turnaj mistrů</h1>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>
        <b>Již tak to pro Jonáše Forejtka byla skvělá sezóna. Vítěz juniorského US Open se po první grandslamové trofeji ve dvouhře dostal na první místo kombinovaného žebříčku juniorů. Tím ale pro Forejtka ročník zdaleka neskončil. Na začátku listopadu se objevil v Londýně, kde vykonával roli sparing partnera pro letošní účastníky Turnaje mistrů. Nechyběla ani rozehrávka s Rogerem Federerem.</b>
      </p>
      <p>Báječný rok začal již v lednu. V té době sedmnáctiletý hráč s dalším Čechem Daliborem Svrčinou vyhráli čtyřhru juniorského Australian Open, v celém turnaji ztratili jediný set. Následně získal dva juniorské tituly ve dvouhře, aby si pro další vavřín dokráčel ve Wimbledonu. Tentokrát po boku Jiřího Lehečky, se kterým slavil druhý grandslam sezóny.</p>
      <p>Vše dovršil na US Open, kde opanoval juniorskou dvouhru, což ho katapultovalo na první místo juniorského kombinovaného žebříčku.</p>
      <p>Vzestup velké naděje českého tenisu neušel ani pozornosti ATP. Její členové připravili pro Forejtka cennou zkušenost. „Dostal jsem od ní nabídku, abych buď první nebo druhý týden jel trénovat jako hitting partner. Vybral jsem si ten první, jelikož si myslím, že se během něj více trénuje," rozpovídal se Jonáš Forejtek exkluzivně pro Tenisový svět. </p>
      <figure>
        <iframe data-src="https://twitter.com/TheTennisGuru/status/1192024823955898370?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Celou záležitost má přitom na starosti jeden z manažerů ATP. „Domlouvá všechny tréninky. Podle toho, co daní hráči potřebují," pokračoval osmnáctiletý talent ve svém vyprávění. Jedním dechem dodal, že z této pocty může profitovat v budoucnosti.</p>
      <p>„Byla to určitě velká zkušenost si s nimi zahrát. Viděl jsem, jak trénují a jak to na takovém turnaji vypadá. Jsem hodně rád, že jsem tam jel," zakončil český tenista, který se od pondělí zúčastní challengerového turnaje v Helsinkách.</p>
      <p>V úvodním kole finského podniku se potká s o rok mladším Jackem Draperem, který loni byl na sedmém místě juniorského žebříčku. Mladý Brit na turnajích nižší kategorie získal šest titulů, nedávno prošel do čtvrtfinále challengeru ve Fairfieldu.</p>
      <footer>Radek Štohl, foto: Instagram: jonas.forejtek</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10379--otec-jonase-forejtka-o-synove-uspechu-a-obetech-pro-rodinu"/>
        <a href="https://www.tenisovysvet.cz/article/detail/10315--nejvys-je-pro-me-us-open-rika-daviscupovy-hrdina-forejtek"/>
        <a href="https://www.tenisovysvet.cz/article/detail/10233--cesky-sampion-po-osmi-letech-forejtek-vyhral-juniorku-na-us-open"/>
      </related>
    </article>
  </body>
</html>