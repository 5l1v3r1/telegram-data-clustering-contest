<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697638/%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A7%D9%85%D8%A7%D8%B1%D8%A7%D8%AA-%D8%B1%D8%A7%D9%87%DB%8C-%D8%A8%D8%B1%D8%A7%DB%8C-%D8%AA%D9%88%D8%A7%D9%81%D9%82-%D8%A8%D8%A7-%D8%A7%DB%8C%D8%B1%D8%A7%D9%86-%D9%88%D8%AC%D9%88%D8%AF-%D8%AF%D8%A7%D8%B1%D8%AF-%D8%A7%DB%8C%D8%B1%D8%A7%D9%86-%D8%A8%D9%87-%D9%BE%D8%A7%DB%8C-%D9%85%DB%8C%D8%B2-%D9%85%D8%B0%D8%A7%DA%A9%D8%B1%D9%87-%D8%A8%DB%8C%D8%A7%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="وزیر خارجه امارات: راهی برای توافق با ایران وجود دارد/ ایران به پای میز مذاکره بیاید"/>
    <meta property="og:description" content="&quot;انور قرقاش&quot;: من معتقدم می‌توان راهی برای توافق با ایران پیدا کرد که همه طرف‌ها آماده آن باشند. این مسیری طولانی خواهد بود و صبر و شجاعت لازم را می‌طلبد."/>
  </head>
  <body>
    <article>
      <h1>وزیر خارجه امارات: راهی برای توافق با ایران وجود دارد/ ایران به پای میز مذاکره بیاید</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>"انور قرقاش": من معتقدم می‌توان راهی برای توافق با ایران پیدا کرد که همه طرف‌ها آماده آن باشند. این مسیری طولانی خواهد بود و صبر و شجاعت لازم را می‌طلبد.</b>
      </p>
      <p>وزیر مشاور در امور خارجه دولت امارات متحده عربی در اظهاراتی گفته است ایران باید برای حل و فصل اختلافات و پایان دادن به تنش و بحران در منطقه، به پای میز مذاکره با قدرت‌های جهانی (آمریکا) و کشورهای منطقه بیاید.</p>
      <p>به گزارش <a href="http://www.asriran.com/">عصرایران</a> به نقل از رویترز، "انور قرقاش" وزیر مشاور در امور خارجه دولت امارات روز یکشنبه (امروز)  گفت که ایران باید برای گفتگو با قدرت‌های جهانی و کشورهای حوزه خلیج فارس به پای میز مذاکره بیاید و به دنبال توافق جدیدی باشد که تنش‌های منطقه‌ای را کاهش داده و اقتصاد این کشور را احیا کند.</p>
      <p>"انور قرقاش" امروز (یکشنبه) در سخنانی  در ابوظبی گفت: "افزایش بیشترتنش  در این مرحله به  نفع هیچ طرفی نیست و ما به شدت اعتقاد داریم که جایی برای موفقیت دیپلماسی جمعی وجود دارد." او همچنین نسبت به "انتخاب غلط" بین دو گزینه" جنگ" و یک "توافق ناقص هسته‌ای" هشدار داد.</p>
      <p>
        <b>عکس آرشیوی/ حضور "انورقرقاش" در کنفرانس موسسه" چتم هاوس" در لندن/ 17 جولای 2017/ رویترز</b>
      </p>
      <figure>
        <img src="https://cdn.asriran.com/files/fa/news/1398/8/19/1035372_908.jpg"/>
      </figure>
      <p>به گفته قرقاش، مذاکرات جدید با ایران نه تنها باید در موضوع هسته‌ای باشد بلکه باید نگرانی‌ها از برنامه موشکی بالستیک و آنچه که "مداخلات منطقه‌ای ایران از طریق گروه‌های نیابتی" خواند، نیز برطرف کند.</p>
      <p>قرقاش که در یک نشست سالانه مباحث استراتژیک در ابوظبی سخنرانی می‌کرد، گفت کشورهای عربی منطقه نیز به دلیل نگرانی‌هایی که از فعالیت‌های هسته‌ای، موشکی و منطقه‌ای ایران دارند، باید ضلعی از میز مذاکره با ایران باشند.</p>
      <p> او گفت: " من معتقدم می‌توان راهی برای توافق با ایران پیدا کرد که همه طرف‌ها آماده آن باشند. این مسیری طولانی خواهد بود و صبر و شجاعت لازم را می‌طلبد."</p>
      <p>او افزود: "مهم این است كه جامعه بین‌الملل (در مقابل ایران) در یك جبهه قرار بگیرند، به ویژه ایالات متحده و كشورهای اتحادیه اروپا و همچنین كشورهای منطقه."</p>
      <p> </p>
    </article>
  </body>
</html>