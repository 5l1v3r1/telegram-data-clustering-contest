<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697576/%D8%B1%D9%85%D8%B2-%D8%AF%D9%88%D9%85-%DB%8C%DA%A9%D8%A8%D8%A7%D8%B1-%D9%85%D8%B5%D8%B1%D9%81-%D8%B1%D8%A7-%DA%86%DA%AF%D9%88%D9%86%D9%87-%D8%AF%D8%B1%DB%8C%D8%A7%D9%81%D8%AA-%DA%A9%D9%86%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="رمز دوم یکبار مصرف را چگونه دریافت کنیم؟"/>
    <meta property="og:description" content="روز گذشته بانک مرکزی طی اطلاعیه‌ای به مشتریان شبکه بانکی کشور اعلام کرد که انجام تراکنش‌های بانکی و پرداخت از ابتدای دی‌ماه سال جاری صرفا با رمز دوم پویا امکان‌پذیر خواهد بود؛ لذا مشتریان به‌منظور دریافت رمز و تایید شماره تلفن همراه خود باید به بانک صادرکننده کارت خود مراجعه کنند."/>
  </head>
  <body>
    <article>
      <h1>رمز دوم یکبار مصرف را چگونه دریافت کنیم؟</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>روز گذشته بانک مرکزی طی اطلاعیه‌ای به مشتریان شبکه بانکی کشور اعلام کرد که انجام تراکنش‌های بانکی و پرداخت از ابتدای دی‌ماه سال جاری صرفا با رمز دوم پویا امکان‌پذیر خواهد بود؛ لذا مشتریان به‌منظور دریافت رمز و تایید شماره تلفن همراه خود باید به بانک صادرکننده کارت خود مراجعه کنند.</b>
      </p>
      <figure>
        <img src="https://cdn.asriran.com/files/fa/news/1398/8/19/1035200_210.jpg"/>
      </figure>
      <p>باتوجه به اینکه کمتر از دو ماه دیگر رمزهای دوم کارت‌های بانکی یکبار مصرف می‌شود، مشتریان باید برای دریافت آن به بانک مربوطه خود مراجعه کنند و اقدامات لازم را انجام دهند؛ براین اساس رمز دوم هم به صورت پیامکی و هم به صورت اپلیکیشنی قابل دریافت است و برای آن هزینه‌ای نباید پرداخت اما باید یک بار به دستگاه ATM مراجعه کرد.</p>
      <p>پرداخت‌های اینترنتی که اخیرا مورد استقبال قرار گرفته مشکلات امنیتی را هم برای کاربران ایجاد کرده است که بانک مرکزی برای جلوگیری از سودجویی‌ها و افزایش ضریب امنیت‌ این پرداخت‌ها مدتی است اعلام کرده بانک‌ها باتوجه به در نظر گرفتن شرایط بهره‌برداری مناسب از سامانه‌های پیامکی و موبایلی در تراکنش‌های خرید غیرحضوری و انتقال وجه شتابی، باید از رمز پویا استفاده کنند؛ رمزی که یک بار مصرف است.</p>
      <p>در این میان قرار بود طرح رمز دوم پویا (یک‌بار مصرف) به جای رمز دوم ایستا (ثابت) برای کارت‌های بانکی از خرداد امسال به صورت اجباری اجرا شود اما به دلیل فراهم نبودن شرایط برخی موبایل‌ها که قرار بود این رمزها را از طریق اپلیکیشن‌های بانکی در اختیار مردم قرار دهد، این طرح به تعویق افتاد اما روزهای اخیر رئیس‌کل بانک مرکزی اعلام کرد که بیش از ۳۰ بانک، فعال‌سازی رمز پویا را شروع کرده‌اند و بانک مرکزی یک سیستم متمرکز مبتنی بر پیامک راه‌اندازی کرده است که همه بانک‌ها باید تا دی ماه به آن متصل شوند.</p>
      <p>روز گذشته نیز این بانک طی اطلاعیه‌ای به مشتریان شبکه بانکی کشور اعلام کرد که انجام تراکنش‌های بانکی و پرداخت از ابتدای دی‌ماه سال جاری صرفا با رمز دوم پویا امکان‌پذیر خواهد بود؛ لذا مشتریان به‌منظور دریافت رمز و تایید شماره تلفن همراه خود باید به بانک صادرکننده کارت خود مراجعه کنند.</p>
      <p>در این میان بسیاری مشتریان هنوز دقیقا نمی‌دانند که دریافت رمز یک بار مصرف از بانک‌ها به چه صورت است.</p>
      <p>بر اساس گزارش میدانی ایسنا از چند بانک پرمشتری باید گفت که به راحتی می‌توان برای اخذ رمز پویا اقدام کرد. برای گرفتن این رمز در مرحله اول باید به دستگاه ATM مراجعه و گزینه رمز فعال‌سازی را از بین گزینه‌های موجود انتخاب کرد.</p>
      <p>روی دستگاه ATM دو راهکار وجود دارد که بتوان این رمز را فعال کرد؛ روش اول از طریق اپلیکیشن و روش دوم از طریق نسخه پیامکی است.</p>
      <p>بعد از فعال‌سازی از طریق دستگاه عابر بانک، یک پیامک به شماره موبایل شخص ارسال می‌شود.</p>
      <p>در عین حال باید به سایت بانک مربوطه مراجعه و اپلیکیشن بانک را دریافت کرد و عدد پیامک شده را به همراه سریال مندرج باید در آن اپلیکیشن قید کرد و رمز دوم یکبار مصرف را دریافت کرد.</p>
      <p>برای دریافت رمز پویای پیامکی نیز چهار رقم آخر کارت را به سرشناسه‌ای که برای شخص ارسال می‌شود باید در پیامی جداگانه ارسال کرد.</p>
      <p>لازم به توضیح است که اخذ رمز دوم یکبار مصرف (رمز پویا) هیچ هزینه‌ای برای شخص ندارد. باید دقت شود که تنها شماره موبایل شخص که در بانک به ثبت رسیده برای انجام مراحل معتبر است و اگر به هر دلیلی شخص با یک خط دیگری بخواهد این مراحل را انجام دهد، باید آن شماره را در سیستم بانک به صورت حضوری در یکی از شعب به ثبت برساند.</p>
    </article>
  </body>
</html>