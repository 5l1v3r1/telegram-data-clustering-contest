<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697503/%DA%AF%D8%A7%D9%84%D8%B1%DB%8C-%D9%87%D9%86%D8%B1-%D8%A7%D9%86%D9%82%D9%84%D8%A7%D8%A8%DB%8C-%D8%AF%D8%B1-%D8%AE%DB%8C%D8%A7%D8%A8%D8%A7%D9%86%E2%80%8C%D9%87%D8%A7%DB%8C-%D8%A8%D8%BA%D8%AF%D8%A7%D8%AF-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="گالری هنر انقلابی در خیابان‌های بغداد (+عکس)"/>
    <meta property="og:description" content="زنان معترض در پایتخت و استان‎های جنوبی کشور با اکثریت جمعیت شیعه تابو شکانده و در کنار هزاران تظاهر کننده دیگر حضور یافته‌اند."/>
  </head>
  <body>
    <article>
      <h1>گالری هنر انقلابی در خیابان‌های بغداد (+عکس)</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>زنان معترض در پایتخت و استان‎های جنوبی کشور با اکثریت جمعیت شیعه تابو شکانده و در کنار هزاران تظاهر کننده دیگر حضور یافته‌اند.</b>
      </p>
      <p>هنرمندان عراق در میانه تظاهرات‌ ضد دولتی در این کشور چشم‌انداز خود برای آینده روشن را روی دیوارهای تیره و کثیف پایتخت به تصویر می‌کشند.</p>
      <p>به گزارش عصر ایران به نقل از فرانس 24، جوانان عراقی که اکثر آنها زن هستند با اسپری رنگ، دیوارها را نقاشی می‌کنند.</p>
      <p>"فاطمه حسام" 20 ساله که دستکش پلاستیکی به دست کرده به تیم هنرمندان خود دستور می‌دهد که از چه رنگ‌های برای نقاشی‌های روی دیواری استفاده کنند.</p>
      <p>دیوار نگاره‌ای با الهام از "رزیه د ریوتر" نماد فمینیستی جنگ جهانی دوم/ عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/18/1035087_619.jpg"/>
      </figure>
      <p> </p>
      <p>"رزیه د ریوتر" (Rosie the Riveter) نماد فمینیستی دوره جنگ جهانی دوم با شعار "ما می‌توانیم انجامش دهیم"/ عکس:"د آتلانتیک"</p>
      <figure>
        <img src="https://cdn.asriran.com/files/fa/news/1398/8/19/1035249_806.jpg"/>
      </figure>
      <p>دیوار نگاره آنها، یک تونل تک رنگ تا میدان (آزادی) را به گالری هنری‌های انقلابی تبدیل کرده است. این روزها میدان آزادی بغداد که محل اجتماع معترضان است، به تقلید جنبش مصر به نام "میدان تحریر" خوانده می‌شود.</p>
      <p>"فاطمه حسام" دختر نقاش عراقی با روسری سفید و گل‌های صورتی‌اش در این باره گفت: تعداد زیادی هنرمند در این کشور زندگی می‌کند، اما جایی برای ابراز هنر آنها وجود ندارد.</p>
      <p>در میان آثار او نسخه‌ای با الهام از "رزیه د ریوتر" ( Rosie the Riveter) نماد فمنیستی جنگ جهانی دوم با پرچم عراق بر روی گونه دیده می شود. در حباب سخنرانی این تصویر نوشته شده است: "این چیزی است که زنان ما دوست دارند".</p>
      <p>"رزیه د ریوتر" تصویر زنی است که فیگور بازو گرفته و شعار "ما می‌توانیم انجامش دهیم" در پس زمینه تصویر آن نوشته شده است. این زن نماد جنگ جهانی دوم و  دوره کار زنان در کارخانه‌ها، کشتیرانی، تولید مهمات و تجهیزات جنگی است.</p>
      <p> نقاشان جوان عراقی در حال نقاشی روی دیوارهای منتهی به محل تجمع معترضان/ عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/18/1035060_565.jpg"/>
      </figure>
      <p>عراق که حدود 60 درصد از جمعیت 40 میلیونی‌اش زیر 25 سال سن دارند، همچنان یک کشور بزرگ محافظه‌کار باقی مانده است.</p>
      <p>بغداد نسبت به بخش‌های جنوبی عراق و قبایل ساکن در آن منطقه‌ای باز و روشن‌فکر به شمار می‌آید. در بخش‌های جنوبی عراق دیدن زنانی که با مردانی غریبه -به غیر از خویشاوندان و همسرانشان- گفت‌و‌گو می‌کنند به ندرت دیده می‌شود.</p>
      <p>اما اینک زنان معترض در پایتخت و استان‎های جنوبی کشور با اکثریت جمعیت شیعه تابو شکانده و در کنار هزاران تظاهر کننده دیگر حضور یافته و خواستار تغییر نظام سیاسی کشور هستند.</p>
      <p>فاطمه در این هفته به تظاهرکنندگان پیوست.  آخرین اثر او با یک "قصیده و شعر" همراه است. او زن محجبه‌ای را به تصویر کشیده که تابلو و دست‌نوشته‌ای با یک شعر و شعار محبوب و مردمی عراق دارد. "من کشورم را می‌خواهم".</p>
      <p>
        <b>شادی و رنگ</b>
      </p>
      <p>این دیوارنگارها و شعارها برای "محمد عبدالوهاب" 23 ساله الهام بخش است.</p>
      <p>او قلمویش را در رنگ سفید برده و اعتراضات مردم عراق را روی دیوارهای تیره و خاکستری منتهی به مرکز اعتراضات عراق به شکل نقشه این کشور می‌نگارد.</p>
      <p>دختر جوان عراقی در حال نقاشی روی دیوار/ عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/18/1035058_931.jpg"/>
      </figure>
      <p>این نقاش عراقی در این باره گفت: ما نسل تغییر هستیم. تغییری بهتر.</p>
      <p>دهها هنرمند عراقی دیگر نیز در این مسیر در حال کار بر روی قطعات هنری خود هستند.</p>
      <p>یکی از نقاشان سه چرخه‌ای با نام "ریکشا" معروف به  "توک- توک" را به تصویر کشیده که یکی از نمادهای محبوب این روزهای تظاهرات عراق است. این وسیله در حمل و نقل معترضان زخمی و وسایل مورد نیاز آنها مورد استفاده قرار می‌گیرد.</p>
      <p>یکی از این نقاشان نیز کلمه "عشق" را با دستان خونی تصویر کشیده است. به گفته این هنرمند این دیوارنگار به کشته شدگان تظاهرات در برابر نیروهای امنیتی در تظاهرات عراق تقدیم شده است.</p>
      <p>براساس گزارش خبرگزاری فرانسه، از آغاز اعتراضات مردم عراق در اوایل ماه اکتبر (9 ماه مهر) بیش از  300 نفر از تظاهرکنندگان کشته شده‌اند.</p>
      <p>نیمی از این افراد در 6 روز اول ماه اکتبر جان باخته‌ و بقیه در آتش‌سوزی دفاتر احزاب یا برخورد مرگبار با نیروهای امنیتی کشته شده‌اند.</p>
      <p>تصویر یک وسیله سه چرخ عراقی که این روزها به دلیل انتقال مجروحان در تظاهرات بسیار محبوب شده است/عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/18/1035088_743.jpg"/>
      </figure>
      <p>مقامات عراقی می‌گویند: "نفوذی‌ها" خواهان بازگردان عراق به دوران "بی ثباتی" هستند.</p>
      <p>عراق اخیرا از دل چندین دهه جنگ و درگیری خارج شده است. این کشور در دهه 1980 با ایران جنگیده و در سال 2003 با حمله نظامی به رهبری آمریکا مواجه شد. جنگ این کشور با نیروهای "داعش" نیز در سال 2017 پایان یافت.</p>
      <p>عبدالوهاب در مورد نقاشی‌هایش می‌گوید: ما برای حمله به دولت اینجا نیستیم. ما قصد داریم شادی و رنگ را به شهر بیاوریم.</p>
      <p>
        <b>رشد زیرزمینی</b>
      </p>
      <p>محمد عباس 38 ساله که در 16 ساله اخیر از این مسیر به سمت محل کار خود رفته است، در این باره گفت: ماموریت  انجام شده است. در 16 سال اخیر هرگز این مکان را به این زیبایی ندیده‌ام. کشور ما به چنین رنگ و طرحی نیاز دارد. او افزود: این دیوارها اغلب کثیف و سیاه هستند.</p>
      <p>به گزارش خبرگزاری فرانسه، بغداد شهری بی‌نظم، شلوغ و 10 میلیون نفری است که اغلب در میان ترافیک، دود و ایست‌های بازرسی غرق شده است.</p>
      <p>دیوارهای خاکستری منتهی به مرکز تجمعات رنگی شده‌اند/عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/18/1035059_177.jpg"/>
      </figure>
      <p>براساس آمار بانک جهانی، عراق دومین کشور بزرگ تولیدکننده نفت اوپک (OPEC) است و با این حال یک پنجم مردم آن در فقر به سر می‌برند. 25 درصد از جوانان عراق نیز در فقر به سفر می‌برند.</p>
      <p>خدمات عمومی مانند توزیع برق، تامین آب و حفظ خیابان‌ها بسیار ضعیف است و براساس آمار سازمان شفافیت بین‌الملل در رتبه دوازهم فساد قرار دارد.</p>
      <p>اما هنر در این منطقه تنها به تصویر ختم نمی‌شود. هر بعد از ظهر نوازندگان کلارنیت و فلوت در این منطقه جمع شده و می‌نوازند. مجسمه و ساخته‌های چوبی نیز در این بخش دیده می‌شوند. آنها می‌خواهند پیام صلح، شادی و زندگی مردم عراق را به جهان صادر کنند.</p>
      <p> </p>
    </article>
  </body>
</html>