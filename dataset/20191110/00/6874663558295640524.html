<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773365,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="הצלם טים ווקר מציג תערוכה חלומית היישר ממרתפי מוזיאון ויקטוריה ואלברט"/>
    <meta property="og:description" content="במשך שנה הסתובב צלם האופנה הנודע במסדרונות ובמרתפי מוזיאון העיצוב הלונדוני ושאב השראה. התוצאה היא סדרת צילומים מהפנטת שעושה שימוש באוצרות שגילה שם"/>
  </head>
  <body>
    <article>
      <h1>הצלם טים ווקר מציג תערוכה חלומית היישר ממרתפי מוזיאון ויקטוריה ואלברט</h1>
      <h2>במשך שנה הסתובב צלם האופנה הנודע במסדרונות ובמרתפי מוזיאון העיצוב הלונדוני ושאב השראה. התוצאה היא סדרת צילומים מהפנטת שעושה שימוש באוצרות שגילה שם</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">עילית מינמר</a></address>
      <p>ציור בצבעי מים צבעוניים מ־1590, קופסת טבק זעירה להרחה מהמאה ה־18 וחלונות ויטראז' מגרמניה של המאה ה־16 שמוצגים דרך קבע במוזיאון העיצוב ויקטוריה ואלברט בלונדון, הם חלק מההשראה לסדרת צילומים חדשה של הצלם טים ווקר המוצגת בימים אלה במוזיאון.</p>
      <p>בצד רטרוספקטיבה לצילומי הפנטזיה הנפלאים של אחד מבכירי צלמי האופנה בעולם כיום, התערוכה "דברים נפלאים" מתמקדת בסדרה הזאת.</p>
      <figure>
        <img src="https://images1.calcalist.co.il/PicServer3/2019/11/09/946074/0919083639-02-tim-wal89684_l.jpg"/>
        <figcaption>השחקנית טילדה סווינטון מתוך התערוכה של צלם האופנה טים ווקר <br/>צילום: טים ווקר</figcaption>
      </figure>
      <p>ווקר הוזמן לבחור עשרה פריטים מאוספי המוזיאון וליצור סדרת תמונות השואבות השראה מכל אחד מהם. התוצאה: יותר מ־150 צילומים חדשים מרתקים. "ביליתי הרבה זמן בארכיונים של המוזיאון, בכל מחלקה עם האוצרים שלה. פריבילגיה שלא רבים זוכים לה", סיפר בראיון למגזין "ווג” לקראת פתיחת התערוכה בחודש שעבר. במשך יותר משנה שוטט ווקר ברחבי המוזיאון, בגלריות הנסתרות, במסדרונות, אפילו על הגג, התבונן, צילם, פגש אוצרים ורסטורטורים. "כל חיי המוזיאון הזה הציתו את דמיוני", סיפר, "פשוט התאהבתי. זה היה כמו מופע זיקוקין דינור; כמו סופרנובה, התפוצצות כוכב יצירתית".</p>
      <p>ווקר (49) צילם כמעט לכל מגזין יוקרתי בעשורים האחרונים והנציח במצלמה שלו את כל כוכבות הוליווד. העדשה שלו תופסת את עולם האופנה בצורה ייחודית: "מצלמה היא הלוך רוח. אם אני מרגיש כאוטי, התמונה תצא כאוטית, אם רומנטי - היא תהיה רומנטית. אני חושב על הצילומים שלי לפני שאני מצלם. אני ממש מרגיש אותם, מדמיין אותם, ונרדם בעודי חושב עליהם", הוא מצוטט בתערוכה. "אבל כשאני מגיע ליום צילום אני פתוח מאד, ומרגש אותי לדעת שהמצולמים שלי יביאו לתמונה משהו לא צפוי לחלוטין".</p>
      <p>תצלומיו הם תיאטרליים, לעתים סוריאליסטיים ומשקפים פנטזיה עתירת פרטים. "מתחילת דרכי, הדבר שעניין אותי לא היה אופנה", אמר לפני שנים בראיון ל"גרדיאן". "מה שעניין אותי היה אנשים. צילום אופנה איפשר לי להתעמק בחלומות ובפנטזיות ואופנה היא פשוט ארון תחפושות ענקי".</p>
      <figure>
        <img src="https://images1.calcalist.co.il/PicServer3/2019/11/09/946068/A-Tim-Walker-Wonderfu89722_l.jpg"/>
        <figcaption>חלל התערוכה “דברים נפלאים" <br/>צילום: Peter Kelleher</figcaption>
      </figure>
      <p>אגב ארונות, ארון מתים מעוטר מהמאה ה־17 שיצרה נערה בת 15, שבאוסף המוזיאון, צד את עינו ולבו והוא עוד אחד מעשרת האובייקטים שימשו השראה לסדרה החדשה. "לכולנו יש סודות: יומן, מחברת ואפילו טלפון. הארון המעוטר הוא דוגמה לכך. הוא מרמז על כך שאנחנו יכולים להיות מי שאנו בוחרים", הוא מצוטט בתערוכה.</p>
      <p>כך, פעם אלו תחושותיה של ילדה בת 15; פעם אלו הצבעים העזים של חלונות ויטראז'; פעם זה רישום אר נובו של המאייר והסופר הבריטי אוברי ברדסלי של דמויות בשחור־לבן שמשמש לו השראה; ופעם זה ציור הודי צבעוני שגרם לו לצלם לסדרה תמונות של דוגמניות מאופרות בצבעים נוצצים כמו קליידוסקופ. כל צילום הוא מכתב אהבה למוצג כלשהו במוזיאון הנהדר הזה, והתוצאה היא אכן חגיגה של דברים מופלאים באמת.</p>
      <p>
        <b>"טים ווקר: דברים נפלאים", מוזיאון ויקטוריה ואלברט, לונדון, עד 8 במרץ 2020. </b>
      </p>
    </article>
  </body>
</html>