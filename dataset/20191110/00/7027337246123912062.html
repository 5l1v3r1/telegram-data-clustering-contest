<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697646/%D8%AA%D8%A7%D8%B1%D8%AA%D8%A7%D8%B1-%D8%AF%D8%B1%DA%AF%DB%8C%D8%B1%DB%8C-%D8%B3%D9%88%D8%B4%D8%A7-%D9%88-%D8%AD%D8%A7%D8%AA%D9%85%DB%8C-%D8%B5%D8%AD%D8%AA-%D9%86%D8%AF%D8%A7%D8%B1%D8%AF%D9%81%D9%82%D8%B7-%D8%AF%D8%B1%D8%A8%D8%A7%D8%B2%DB%8C-%D8%B1%D9%88-%D8%AF%D8%B1-%D8%B1%D9%88-%D8%A8%D9%87-%D8%AF%D9%86%D8%A8%D8%A7%D9%84-%D8%B4%DA%A9%D8%B3%D8%AA-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%87%D8%B3%D8%AA%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="تارتار: درگیری سوشا و حاتمی صحت ندارد/فقط دربازی رو در رو به دنبال شکست پرسپولیس هستم"/>
    <meta property="og:description" content="دفاع کردن ما از جلوی زمین آغاز می‌شود و همه در کارهای دفاعی زحمت زیادی می‌کشند. کسانی که می‌گویند ساختار ما اصطلاحا دفاع اتوبوسی بوده بهتر است بازی‌های ما را ببینند. اگر آمار بازی‌ها را ببینید متوجه می‌شوید که ما در بازی‌ها حدود 70 درصد مالکیت توپ داریم و حتی مقابل تیمی مثل استقلال هم آمار مالکیت توپ ما زیاد بوده است."/>
  </head>
  <body>
    <article>
      <h1>تارتار: درگیری سوشا و حاتمی صحت ندارد/فقط دربازی رو در رو به دنبال شکست پرسپولیس هستم</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>دفاع کردن ما از جلوی زمین آغاز می‌شود و همه در کارهای دفاعی زحمت زیادی می‌کشند. کسانی که می‌گویند ساختار ما اصطلاحا دفاع اتوبوسی بوده بهتر است بازی‌های ما را ببینند. اگر آمار بازی‌ها را ببینید متوجه می‌شوید که ما در بازی‌ها حدود 70 درصد مالکیت توپ داریم و حتی مقابل تیمی مثل استقلال هم آمار مالکیت توپ ما زیاد بوده است.</b>
      </p>
      <figure>
        <img src="https://cdn.asriran.com/files/fa/news/1398/8/19/1035410_103.jpg"/>
      </figure>
      <p>سرمربی تیم نفت مسجد سلیمان به شایعه درگیری دو بازیکن این تیم پیش از بازی با نساجی واکنش نشان داد.<br/>مهدی تارتار در گفت‌وگو با فارس،در خصوص حل شدن مشکلات مالی باشگاه نفت مسجدسلیمان اظهار داشت: ما در بحث امکانات سخت افزاری دچار مشکل هستیم اما باشگاه به تعهداتی که در ابتدای فصل داشت عمل کرد و جا دارد که از مسئولان باشگاه بابت این مسئله تشکر کنیم.</p>
      <p>وی در خصوص اینکه با گذشت 10 هفته از آغاز لیگ برتر اما تیم نفت مسجد سلیمان هنوز شکست نخورده، ادامه داد: با توجه به سابقه باشگاه در سال‌های گذشته به نظر من کار بزرگی انجام شده و این مسئله با تلاش، زحمت و توکل بر خدا به دست آمده است. ما باید این روند را ادامه دهیم. هر چند که بهتر است بگوییم ما 12 بازی است که نباختیم چرا که دو بازی هم با تیم‌های لیگ برتری در جام حذفی انجام دادیم که برنده شدیم. در این زمینه خیلی‌ها زحمت کشیدند و باید در این شرایط از تیم حمایت شود.</p>
      <p>تارتار در مورد ساختار دفاعی تیمش و اینکه دفاع مطلق انجام نمی‌دهند اما باخت در کارنامه ندارند،‌ افزود: ساختار دفاعی در تیم ما اهمیت زیادی دارد. دفاع کردن ما از جلوی زمین آغاز می‌شود و همه در کارهای دفاعی زحمت زیادی می‌کشند. کسانی که می‌گویند ساختار ما اصطلاحا دفاع اتوبوسی بوده بهتر است بازی‌های ما را ببینند. اگر آمار بازی‌ها را ببینید متوجه می‌شوید که ما در بازی‌ها حدود 70 درصد مالکیت توپ داریم و حتی مقابل تیمی مثل استقلال هم آمار مالکیت توپ ما زیاد بوده است.</p>
      <p>سرمربی تیم نفت مسجد سلیمان درباره القا شدن تفکر و نباختن در این تیم،‌ افزود: همه کسانی که با من کار کرده‌اند می‌دانند که حتی اگر در کوچه و خیابان هم بخواهیم بازی کنیم دوست ندارم بازنده شویم. من از روز اول این مسئله را به بازیکنانم القاء کردم که باید همیشه برنده باشیم و در هیچ زمینی نباید ببازیم.</p>
      <p>وی درباره جدال با پرسپولیس در هفته یازدهم لیگ برتر گفت: از الان زود است که بخواهم در خصوص این بازی صحبت کنم اما بازی با تیم‌هایی مثل استقلال و پرسپولیس خود به خود به بازیکنان انگیزه می‌دهد و این مسئله باعث می‌شود ما یک قدم جلو باشیم چرا که نیاز نیست به بازیکنان انگیزه بدهیم. به نظر من پرسپولیس نه تنها نسبت به سال قبل ضعیف‌تر نشده بلکه با بازیکنانی که جذب این تیم شدند،قوی‌تر هم شده است. فقط کادر فنی پرسپولیس در شناخت بازیکنان تاخیر داشت که این مسئله باعث شد تا در برخی از بازی‌ها دچار مشکل شوند اما آنها تیم بسیار خوبی هستند و ما با انگیزه زیاد به مصافشان خواهیم رفت. امیدواریم که روند شکست ناپذیری ما مقابل پرسپولیس حفظ شود و بتوانیم این تیم را در خانه‌اش شکست دهیم.</p>
      <p>تارتار تصریح کرد: بعد از بازی با نساجی نقل قولی از من منتشر شد که در آن گفته شده بود من آرزوی شکست پرسپولیس را دارم اما باید بگویم هدف ما در بازی رو در روی شکست پرسپولیس است وگرنه در سایر بازی‌ها برای این تیم آرزوی موفقیت می‌کنم.</p>
      <p>سرمربی نفت مسجد سلیمان درباره موضوع درگیری پیش آمده بین سوشا مکانی و فرزاد حاتمی دو بازیکن این تیم که منجر به بازی نکردن آنها مقابل نساجی شد، تاکید کرد: هیچ درگیری وجود نداشت بلکه ما در هر پست دو بازیکن خوب داریم و سوشا مکانی هم به دلیل تفکرات تاکتیکی ما روی نیمکت نشست اما موضوع فرزاد حاتمی فرق می‌کند چراکه باشگاه برای اسکان او قول‌هایی داده بود و چون باشگاه نتوانسته بود به قولی که به این بازیکن داده بود عمل کند به همین خاطر خود من به او اجازه دادم که به تهران بیاید چرا که از شرایطش ناراضی بود.</p>
      <p>وی در پاسخ به این سؤال که اگر مشکل حاتمی حل نشود آیا احتمال جدایی او از این تیم وجود دارد، تصریح کرد:‌قرار است این مشکل حل شود و فکر نمی‌کنم مشکل خاصی باشد که او بخواهد از نفت مسجد سلیمان جدا شود. بعید است مشکل خاصی وجود داشته باشد و قرار است که با مسئولان باشگاه در این زمینه صحبت کند تا مشکلات حل شود.</p>
      <p>تارتار در خصوص لیست تیم ملی هم اظهار داشت: ما تا اینجای کار عملکرد خیلی خوبی داشتیم و با توجه به ساختار خوب دفاعی انتظار داشتیم که حداقل یکی دو بازیکن از خط دفاعی ما به تیم ملی دعوت شود. از نظر روند گل نخوردن ما مثل مدعیان قهرمانی هستیم و این انتظار را داشتیم که از تیم ما هم حداقل دو بازیکن به تیم ملی دعوت شود اما در کل برای تیم ملی آرزوی موفقیت می‌کنم.</p>
      <p>سرمربی تیم نفت مسجد سلیمان گفت: هواداران ما از بهترین ها در لیگ برتر هستند و به گونه‌ای از ما حمایت کردند که هر تیمی به مسجد سلیمان می‌آید تحت فشار آنها قرار می‌گیرد و امیدوارم که همانند بازی‌های قبل از ما حمایت خیلی خوبی انجام دهند تا روند خوبی که داریم را ادامه دهیم.</p>
    </article>
  </body>
</html>