<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/sport/articles/0,7340,L-3773391,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="מה הסיבה שאין סיכוי שערן זהבי יחזור לישראל בשנה הקרובה?"/>
    <meta property="og:description" content="אם זהבי יחליט לחזור לישראל, רשות המסים תעלה טענה כי מעולם לא ניתק את תושבותו הישראלית ועל כן תדרוש את הפרשי המס על כל התקופה בה שהה בסין ולא שילם כאן מס"/>
  </head>
  <body>
    <article>
      <h1>מה הסיבה שאין סיכוי שערן זהבי יחזור לישראל בשנה הקרובה?</h1>
      <h2>אם זהבי יחליט לחזור לישראל, רשות המסים תעלה טענה כי מעולם לא ניתק את תושבותו הישראלית ועל כן תדרוש את הפרשי המס על כל התקופה בה שהה בסין ולא שילם כאן מס</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">גיא רשטיק</a></address>
      <p>רק לפני ימים אחדים שבר ערן זהבי את שיא הכיבושים לעונה בליגה הסינית וכבר מדווח בסין כי החל המו"מ בין הצדדים להארכת חוזהו של הכוכב הישראלי, כאשר נותרה לו שנה אחת בחוזה הנוכחי. מעבר לתוצאות המו"מ, לרומנטיקנים מבנינו שקיוו לראות את זהבי מכדרר בשנה הבאה בבלומפילד המחודש, נציע בזהירות לא להיות אופטימיים מידי שכן גם אם יחליט זהבי שלא לחתום בסין, הסיכוי שיחזור לארץ הינו אפסי, ולאו דווקא מסיבות מקצועיות.</p>
      <p>ביוני 2016 חתם ערן זהבי בקבוצת גואנגג'ואו R&amp;F מהליגה הסינית, ששילמה עבורו למכבי תל אביב סכום שיא לשחקן ישראלי אי פעם (עד שהגיע מואנס דאבור) שמוערך בכ-8 מיליון דולר, כאשר מיד לאחר מועד זה עזב את ישראל, ובשלב מאד מוקדם הצטרפה אליו אשתו למגורים משותפים בסין. זהבי, אשר עד למועד המעבר לסין היה תושב ישראל, היה חייב במס על כל הכנסותיו, בין אם מספורט ובין אם מפרסומות, כאשר בד בבד עם המעבר לסין, "ניתק" השחקן את תושבותו הישראלית. בהתאם לחקיקת המס הישראלית, תושב ישראל הוא אדם שמרכז חייו בישראל. על מנת לבחון את מרכז חייו של אדם, יש לבדוק, מעבר לספירת ימים פשוטה שנפרט עליה בהמשך, את מקום קיומם של האינטרסים המשפחתיים, הכלכליים והחברתיים של האדם. בעניינו של זהבי, סביר להניח שיהיה ניתן לשכנע בנקל כי מרכז חייו ממועד המעבר לסין, היה כאמור בסין ולא בישראל. המשמעות היא שאם יוכרע כי זהבי ניתק את תושבותו הישראלית, כל הכנסותיו מעבר לים אינן חייבות במס בישראל. עפ"י הפרסומים בכלי התקשורת השונים, עד כה הרוויח זהבי כ-36 מיליון דולר (לא כולל בונוסים שונים בגובה של מיליוני שקלים). בהתאם לנהוג בעולם הכדורגל, סכומים אלה הם סכומי "נטו", דהיינו לאחר תשלום מס הכנסה סיני, אשר אותו ספגה ושילמה קבוצתו הסינית.</p>
      <figure>
        <img src="https://images1.calcalist.co.il/PicServer3/2019/03/24/894165/1L.jpg"/>
        <figcaption>ערן זהבי <br/>צילום: אורן אהרוני</figcaption>
      </figure>
      <p>אז מדוע בכל זאת אין סיכוי שנראה את זהבי בישראל בשנה הבאה? כאשר אדם עוזב את ישראל, נהוג לבחון את חבותו במס ישראלי בהתאם להגדרתו כתושב חוץ או תושב ישראל. הגדרת תושב חוץ בחקיקת המס הישראלית היא אדם שבשנתיים הראשונות לעזיבתו את ישראל היה מחוץ לישראל מעל 183 יום בשנה. סביר כי על תנאי זה עונה זהבי בקלות. אך עם זאת, קיים תנאי נוסף אשר קובע כי על אותו אדם להוכיח כי בשנתיים שלאחר מכן מרכז חייו מחוץ לישראל, כך שקיימת אפשרות (הזויה אבל אפשרית) שאם זהבי יחליט לחזור לישראל, רשות המסים תעלה טענה כי מעולם לא ניתק את תושבותו הישראלית ועל כן תדרוש את הפרשי המס על כל התקופה בה שהה בסין ולא שילם כאן מס. מדובר בטענה אקוטית במיוחד לאור העובדה שהמס אשר משולם בדרך כלל על ידי קבוצות השחקנים הזרים בחול, הינו מס מופחת, דבר אשר יגדיל את הפרשי המס אותם יידרש זהבי באופן אישי (ולא קבוצתו) להשלים למדינת ישראל. כך לדוגמה, אם שולם בסין מס בשיעור של 20% על ידי קבוצתו, חשיפת המס אותה עלול זהבי להידרש להשלים כאן עשויה להגיע לסכומים של כ- 13 מליון דולר! מקרה דומה מהעבר עלה בעינייניהם של יותם הלפרין ועומרי כספי, שלא לקחו "סיכון" והחליטו להמתין עד תום 4 השנים האמורות מחוץ לישראל, על מנת שלא להכנס לחשיפת מס דומה. עם זאת, חשוב לציין כי למרות הכל, וככל שזהבי יבחר בכל זאת לחזור לישראל בשנה הבאה, לפני תום 4 השנים, קיימת לו בהחלט טענה טובה לפיה על אף מבחן "4 השנים" הוא לא היה תושב ישראל ולכן אינו חייב באותם הפרשי מס תאורטיים שרשות המסים עלולה לדרוש ממנו. סביר שבמצב זה ההכרעה תועבר לכותלי בית המשפט, אשר לאחרונה פסקו לרעתה של כוכבת אחרת (מעולם הדוגמנות) ודחו את טענתה לניתוק תושבות בסוף שנות האלפיים ומעבר לארצות הברית. <b>הכותב הוא שותף, מנהל מיסוי תאגידים BDO ישראל</b></p>
    </article>
  </body>
</html>