<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rumuni-voli-hlavu-statu-favoritem-je-prezident-iohannis/1819242?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T00:48:00+00:00"/>
    <meta property="og:title" content="Rumuni volí hlavu státu, favoritem je prezident Iohannis"/>
    <meta property="og:description" content="Bukurešť - V Rumunsku se dnes konají prezidentské volby, jejichž favoritem je dosavadní hlava státu Klaus Iohannis. Šedesátiletý politik, který stojí v čele této dvacetimilionové země pět let a který se o znovuzvolení uchází jako kandidát vládní Národní liberální strany (PNL), by mohl podle průzkumů v prvním kole dostat kolem 45 procent hlasů. Pokud žádný z kandidátů nezíská nadpoloviční většinu, bude se 24. listopadu konat druhé kolo."/>
  </head>
  <body>
    <article>
      <h1>Rumuni volí hlavu státu, favoritem je prezident Iohannis</h1>
      <address><time datetime="2019-11-10T00:48:00+00:00">10 Nov 2019, 00:48</time> by <a rel="author" href="http://www.ctk.cz/" target="_blank">ČTK</a></address>
      <p>Bukurešť - V Rumunsku se dnes konají prezidentské volby, jejichž favoritem je dosavadní hlava státu Klaus Iohannis. Šedesátiletý politik, který stojí v čele této dvacetimilionové země pět let a který se o znovuzvolení uchází jako kandidát vládní Národní liberální strany (PNL), by mohl podle průzkumů v prvním kole dostat kolem 45 procent hlasů. Pokud žádný z kandidátů nezíská nadpoloviční většinu, bude se 24. listopadu konat druhé kolo.</p>
      <p>Rumunští voliči se budou dnes rozhodovat mezi 14 kandidáty, šance na postup do druhého kola ale mají jen asi čtyři z nich.</p>
      <p>Největším volebním rivalem někdejšího učitele fyziky a nyní prezidenta Iohannise bude podle průzkumů expremiérka Viorica Dancilaová (55), která stojí v čele Sociálnědemokratické strany (PSD) a která byla od loňského ledna první ženou v čele rumunské vlády. Před měsícem ale parlament jejímu kabinetu vyslovil nedůvěru. Vláda byla pod rostoucím tlakem kvůli krokům, jimiž podle kritiků ohrožovala nezávislost justice a ztěžovala boj proti korupci.</p>
      <p>Šance na postup do druhého kola má i devětašedesátiletý herec a divadelník Mircea Diaconu, který byl do letoška pět let europoslancem. Do prezidentských voleb jde jako nezávislý a průzkumy mu dávají kolem 15 procent. Do druhého kola by se mohl dostat i poslanec Dan Barna (44), který stojí v čele opoziční liberální strany Svaz záchrany Rumunska (USR).</p>
      <p>Volební místnosti se v Rumunsku uzavřou v 20:00 SEČ.</p>
    </article>
  </body>
</html>