<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773358,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="אבי ברגר: &quot;ראש המטה של נתניהו אמר שעליי להיות חיובי כלפי בזק&quot;"/>
    <meta property="og:description" content="מנכ&quot;ל משרד התקשורת לשעבר אבי ברגר, חשף בעדותו במשטרה מסכת הלחצים מצד מקורבי נתניהו, בתקופה שבה כיהן תחתיו כשר תקשורת: הנחיות לזירוז עסקת yes־בזק, איום מרומז שלפיו עליו להיות נאמן לראש הממשלה ורעייתו ורמיזות לפיטוריו הקרבים"/>
  </head>
  <body>
    <article>
      <h1>אבי ברגר: "ראש המטה של נתניהו אמר שעליי להיות חיובי כלפי בזק"</h1>
      <h2>מנכ"ל משרד התקשורת לשעבר אבי ברגר, חשף בעדותו במשטרה מסכת הלחצים מצד מקורבי נתניהו, בתקופה שבה כיהן תחתיו כשר תקשורת: הנחיות לזירוז עסקת yes־בזק, איום מרומז שלפיו עליו להיות נאמן לראש הממשלה ורעייתו ורמיזות לפיטוריו הקרבים</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">תומר גנון וליטל דוברוביצקי</a></address>
      <p>אחת העדויות המדהימות בתיק 4000 היא זאת של מנכ"ל משרד התקשורת לשעבר, אבי ברגר.<a href="https://www.calcalist.co.il/internet/articles/0,7340,L-3659791,00.html">ברגר פוטר על ידי נתניהו בשיחת טלפון באמצע שנת 2015,</a> סמוך למינויו של בנימין נתניהו לשר התקשורת. ברגר הוחלף בשלמה פילבר, איש אמונו של נתניהו. לימים חתם פילבר על הסכם עד מדינה ותיאר כיצד נתניהו תמרן אותו לדאוג לאינטרסים הכלכליים של איש העסקים שאול אלוביץ' וחברת בזק במשרד התקשורת, טענה שאותה נתניהו מכחיש.</p>
      <p>
        <b>לכתבות נוספות בנושא:</b>
      </p>
      <ul>
        <li>
          <a href="https://www.calcalist.co.il/local/articles/0,7340,L-3773357,00.html">
            <b>ארי הרו: "נתניהו דיבר עם פאקר על רכישת וואלה"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773354,00.html">
            <b>יאיר נתניהו: "חפץ מנסה לנקום, תוציא אותי להורג "</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773359,00.html">
            <b>עדן בר טל על הפגישה עם ניר חפץ: "אם ברגר אומר שהיתה פגישה - אז היתה"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773358,00.html">
            <b>פילבר לאלוביץ': "היתה לי הנחיה מרה"מ לטפל בך כמו שצריך"</b>
          </a>
        </li>
      </ul>
      <p>ברגר זומן לעדות במשרדי רשות ניירות ערך ב־28.1.19, כשבוע וחצי לאחר מעצרם של החשודים המרכזיים בתיק 4000. החוקרים ניסו לשחזר כיצד נתניהו ומקורביו התנהלו מולו, לאור כך שאלוביץ' תפס אותו כאיש שמקשה עליו ועל בזק יותר מכל במשרד התקשורת.</p>
      <figure>
        <img src="https://images1.calcalist.co.il/PicServer3/2019/11/09/946102/CAL0278121_l.jpg"/>
        <figcaption>אבי ברגר, מנכ"ל משרד התקשורת שקדם לפילבר. "נאמר לי להיות חיובי כלפי בזק" <br/>צילום: עמית שעל</figcaption>
      </figure>
      <p>ברגר, העיד אלוביץ', פגע בציפור נפשו בין היתר סביב אישור <a href="https://www.calcalist.co.il/markets/articles/0,7340,L-3715611,00.html">עסקת בזק־yes,</a> שברגר רצה להתנות אותה בקידום רפורמת השוק הסיטונאי. במילותיו של אלוביץ' בחקירה: "אתה יודע ממי נפגעתי אישית, אבל אמיתי? היתה לי פגישה אחת עם אבי ברגר והרן לבאות (סמנכ"ל כלכלה במשרד התקשורת). פגישה של צעקות, שלוש שעות, קמתי ואמרתי: 'לא יראו אותי איתם'".</p>
      <p>לאחר שנתניהו נכנס למשרד התקשורת, וחמישה ימים אחרי שבמשרד התקשורת הציגו עמדה לפיה את עסקת בזק־yes יש לאשר בתנאים, פוטר ברגר בשיחת טלפון. מכתב הפיטורים הרשמי הגיע יומיים לאחר מכן.</p>
      <p>ברגר, שגלעד ארדן מינה לתפקיד ב־2013, סיפר על הקצרים עם אלוביץ'. "שאול אלוביץ' בא להסביר כמה קשה לו וכמה אנחנו פוגעים בבזק", אמר לחוקרת רשות ניירות ערך פולינה גובזמן־קריב. ארדן עזב בנובמבר 2014, לאחר שחתם על תעריפי הטלפוניה והסכים לקבל את העמדה המקצועית של המשרד.</p>
      <figure>
        <img src="https://images1.calcalist.co.il/PicServer3/2019/11/09/946156/111-1.jpg"/>
      </figure>
      <p>ברגר: "מספר שבועות אחרי שארדן עזב, קיבלתי טלפון מעדן בר־טל שהיה המנכ"ל לפני (לעדותו של בר טל ראו מסגרת). הוא אמר שהוא שמע שמחפשים לי מחליף. באותה שיחה - או בשיחה נוספת אחר כך - הוא ביקש שאפגש איתו ועם ניר חפץ לפגישת היכרות. נפגשנו שלושתנו ברמת השרון בבית קפה. זה היה בתחילת דצמבר 2014.</p>
      <p>חוקרת: "כיצד חפץ הציג את עצמו בפגישה?"</p>
      <p>ברגר: "כמקורב לראש הממשלה ולאשת ראש הממשלה, הציג את עצמו כמי שעוזר להם בכל נושאי התקשורת."</p>
      <p>"היתה פגישה לא ארוכה. רוב הזמן חפץ היה בכל מיני טלפונים לגבי כל מיני משברים, אבל הרוח של הפגישה היתה שאני צריך להיות נאמן לראש הממשלה ולאישתו כדי להיות מקובל עליהם. מי שרוצה להתקרב צריך להיות מקובל עליהם. משפטים בסגנון הזה, בלי שום דבר קונקרטי".</p>
      <p>חוקרת: "מה זה אומר?"</p>
      <p>ברגר: "האמת אין לי מושג. אני לא רגיל ולא בקיא בצורת עבודה כזאת. מבחינתי, אני אמשיך לעשות מה שנכון כל עוד לא יגידו לי אחרת. זו היתה מסוג השיחות המעורפלות האלה שלא מבינים מה רוצים ממך"</p>
      <figure>
        <img src="https://images1.calcalist.co.il/PicServer3/2019/11/03/944554/1NL.jpg"/>
        <figcaption>נתניהו. הורה לברגר לפעול בהתאם להנחיות של איתן צפריר <br/>צילום : אמיל סלמן</figcaption>
      </figure>
      <figure>
        <img src="https://images1.calcalist.co.il/PicServer3/2019/11/09/946155/FC-2.jpg"/>
      </figure>
      <p>חוקרת: "איך אתה אמור להיות נאמן לראש הממשלה?"</p>
      <p>ברגר: "בעיני זה לעשות את העבודה בהתאם למדיניות של המשרד".</p>
      <p>
        <b>ניסו לשכנע אותנו שלא נתנגד לעסקת בזק ו־yes</b>
      </p>
      <p>חוקרת: בהמשך הדרך הבנת מה רצו?</p>
      <p>ברגר: "כעבור מספר שבועות נקבעה לי פגישה עם נתניהו. בפגישה נכחו עו"ד איתן צפריר (ראש מטה תקשורת דאז) ואני. מעין שיחת היכרות עם ראש הממשלה ושר התקשורת איתי. נתניהו שאל אותי מה אנחנו עושים, זאת היתה תקופת בחירות, פרסתי בפניו את האג'נדה של המשרד ואמרתי לו שאנחנו נפעל בהתאם".</p>
      <p>ברגר המשיך ותיאר: "ראש הממשלה אמר שעו"ד צפריר הופך לראש מטה מטעמו במשרד התקשורת ושאני צריך לעשות מה שאיתן אומר לי. עד לשיחת הפיטורין הטלפונית שלי, זו היתה השיחה והפגישה היחידה שלי עם ראש הממשלה. ההנחיות זרמו מידי פעם מעו"ד איתן צפריר".</p>
      <p>חוקרת: "מה איתן צפריר רצה?"</p>
      <p>ברגר: "אחרי שצפריר מונה, הוא הגיע מדי פעם עם בקשות בטענה שזה הנחיות ראש הממשלה, לא היתה לי כל דרך לבדוק את זה. הוא גם סירב לשלוח לי את זה במייל או לעשות את זה בשיחת טלפון. זה תמיד היה פנים מול פנים במשרד בארבע עיניים".</p>
      <p>חוקר: "על איזה בקשות מדובר?"</p>
      <p>ברגר: "בקשה אחת היתה בנושא של בזק: איתן רצה פגישת היכרות עם מנכ"לית בזק, סטלה הנדלר, לשמוע אותה. הסברתי לו שאני מכיר את סטלה לא יום ולא יומיים כי אני בא משוק התקשורת. בסוף הוא נפגש איתה לבד.</p>
      <p>"הוא ביקש שאפגש עם רון איילון בנושא הרכישה של בזק את מניות yes. נפגשתי יחד עם הרן עם רון איילון אצלי במשרד. רון ניסה לשכנע אותי ואת הרן שלא נתנגד ושזה לא עניינו של המשרד אלא רק של מועצת הכבלים והלווין. אנחנו טענו שיש פה ראייה רחבה של שוק התקשורת. לא הצלחנו לשכנע אחד את השני. הפגישה היתה אחרי הבחירות, מרץ 2015. זה היה אחרי ש־yes הגישו את הבקשה לאישור העסקה".</p>
      <p>
        <b>"הוא שאל כמה פעמים למה אני לא מתפטר"</b>
      </p>
      <p>ברגר המשיך ותיאר את הפניות מטעם ראש הממשלה בנושא העסקה. "עו"ד איתן צפריר ביקש ממני לטפל בבקשה של בזק־yes במהירות. עניתי לו שאני מבקש שהוא לא יתערב בנושאים מקצועיים של המשרד, ושאני מחכה לגבש עמדה יחד עם הכלכלה במשרד, שצריך לחשוב על דברים כאלה".</p>
      <p>חוקרת: "מה איתן ענה?"</p>
      <p>ברגר: "איתן לא ענה. באיזשהו שלב איתן הבין שזה סוג התשובות שהוא יקבל והוא הפסיק לענות לי. ביקשתי שכל הנחיה של ראש הממשלה תגיע במייל, וזה לא קרה לכן אני לא יכול לדעת אם זה הוא או ראש הממשלה".</p>
      <p>חוקרת: "שיתפת את הרן ודנה נויפלד (היועצת המשפטית) שהבקשות מגיעות ממשרד ראש הממשלה?"</p>
      <p>ברגר: "הם היו מודעים לעניין. היתה איזו שיחת ועידה עם שישה אנשים ממשרד רוה"מ, ביניהם המנכ"ל הראל לוקר. המהות של השיחה היתה שאנחנו צריכים לקדם את הטיפול בעסקת בזק־yes. חמתם של דנה והרן עלתה, שלא יתערבו לנו בעבודה. אמיר ברקן ממשרד ראש הממשלה אמר שאם לא נגבש חוות דעת אז הוא יעשה את זה. בסוף לוקר החליט לטובת המשרד, שהעבודה המקצועית תהיה של הרן".</p>
      <p>ברגר העיד שבאותם ימים, במסגרת שיחות עם איתן צפריר על נושאים אחרים, הוא הבין שימיו במשרד ספורים. "איתן שאל כמה פעמים למה אני לא מתפטר. זה היה בתקופת הבחירות שאי אפשר היה לפטר מנכ"ל אז הוא שאל למה אני לא מתפטר".</p>
      <p>חוקרת: "ככה ידעת שברגע שהממשלה תקום, תפוטר?"</p>
      <p>ברגר: "עדן בר טל אמר לי את זה ברגע שארדן עזב, ואיתן אמר לי את זה מספר פעמים, אז ההנחה הסבירה היתה שזמני קצוב".</p>
      <figure>
        <img src="https://images1.calcalist.co.il/PicServer3/2019/11/09/946157/111-2.jpg"/>
      </figure>
      <p>ברגר ובכירים נוספים במשרד התקשורת העידו שהבחינה המקצועית של משרד התקשורת בעניין אישור העברת השליטה בעסקת בזק־yes זכתה לשיחות זירוז מטעם גורמים במשרד ראש הממשלה. ברגר, בעדותו, אמר שלא הופתע: "האנשים האלה מפעילים לחצים כל הזמן, אז אני לא מופתע. זה תפקיד שמופעלים עליך לחצים מכל הכיוונים".</p>
      <p>חוקרת: "היו פניות להקל על בזק בשוק הסיטונאי?"</p>
      <p>ברגר: "אלוביץ' ביקש בנושא הטלפוניה בשיחה בינינו. איתן צפריר אמר שבאופן כללי אני צריך להיות חיובי כלפי בזק".</p>
      <p>חוקרת: "למה איתן התכוון?"</p>
      <p>ברגר: "קטונתי להבין מה בן אדם חושב מאחורי הקלעים. 'באופן חיובי' זה להקל עליהם, לא להקשות, לשמוע אותם. לא ידעתי להתייחס לאמירה 'תהיו חיוביים'".</p>
      <p>
        <b>"היו שלושה סיפורים שבהם לא הגבתי כמצופה"</b>
      </p>
      <p>מחומרי החקירה עולה כי ב־12.5.15 התקיים במשרד התקשורת דיון בנושא העברת אמצעי השליטה בחברה yes. עמדת המשרד היתה שאם מאשרים את העברת השליטה אז יש להטיל תנאים. חמישה ימים לאחר מכן, ב־17.5.15, ברגר פוטר.</p>
      <p>חוקרת: "יש קשר בין הדברים?"</p>
      <p>ברגר: "קיבלתי שיחת טלפון מראש הממשלה ב־17.5.15, זה היה יום ראשון. ביום שלישי אחר הצהריים קיבלתי מכתב פיטורין. בשיחת הטלפון אמר לי ראש הממשלה שיש לו מחליף עבורי"</p>
      <p>חוקרת: "ביררת למה פוטרת?"</p>
      <p>ברגר: "לא. הנחתי שזה אחד משלושה סיפורים: בגלל ערוץ 10, או שזה עניין בזק עם הטלפוניה והבג"ץ והכל, או הסיפור עם דוד בן בסט. אלה שלושה דברים שנאמרו לי על ידי איתן צפריר, שבהם לא הגבתי כמצופה. ובכל מקרה תפקיד מנכ"ל זה משרת אמון והבנתי שזה יכול להיגמר בכל יום". ברגר הוסיף לעניין עסקת בזק־yes: "היה ברור שלא הייתי קל איתם".</p>
      <p>חוקרת: "וצפריר ביקש שתהיה קל איתם."</p>
      <p>ברגר: "כן, צפריר ביקש שאהיה חיובי איתם."</p>
      <p>חוקרת: "ולא היית חיובי איתם?"</p>
      <p>ברגר: "הייתי מקצועי. אני לא יודע מה זה להיות חיובי או לא, אני נבחרתי להיות מקצועי."</p>
      <p>
        <b>"אם ברגר אומר שהיתה פגישה — אז היתה"</b>
      </p>
      <p>"אני לא זוכר את זה, אבל אם אבי ברגר אומר שהיתה (פגישה) אז אני מאמין לו. למישהו אחר לא הייתי מאמין". כך העיד עדן בר טל, מנכ"ל משרד התקשורת לשעבר, כשנקרא למסור עדות פתוחה ברשות לניירת ערך לגבי הפגישה בבית הקפה ברמת השרון שלדברי ברגר התקיימה ביחד איתו ועם ניר חפץ.</p>
      <p>"אני רוצה שתיקח את הזמן ותחשוב ותנסה לזכור", אמר לו החוקר אוס נאסר. "אני לא זוכר את הפגישה, אם אבי ברגר אומר שהיתה פגישה אז היתה פגישה. לא משנה כמה רע זה יראה לכם אני לא אמציא זיכרון". בבדיקה ביומנו של בר טל מאותם התאריכים לא נמצא אזכור לפגישה, אולם בר טל חזר ואמר: "זה לא אומר שלא התקיימה פגישה. אם ברגר אמרה שהיא התקיימה, אז היא התקיימה".</p>
      <figure>
        <img src="https://images1.calcalist.co.il/PicServer3/2019/11/09/946135/CAL0196481_l.jpg"/>
        <figcaption>מנכ"ל משרד התקשורת לשעבר עדן בר טל <br/>צילום: אוראל כהן</figcaption>
      </figure>
      <p>בר טל, המשמש כיום כדירקטור בהנהלת עיתון "גלובס", סיפר בעדותו על ההערכה הרבה שהוא רוחש לברגר — מחליפו בתפקיד. לדבריו הוא זה שהמליץ עליו לשר דאז גלעד ארדן. על היכרותו עם חפץ סיפר בר טל: "הכרתי אותו באוניברסיטה קלות, דרך חברים משותפים. הפעם האחרונה שנתקלתי בו היתה כשעזרתי לאלונה בר און, שהיא הבת של מייסד גלובס, שהחזיקה מניות מיעוט. הוא ייעץ לאיש העסקים הרוסי־יהודי דוד דוידוביץ' שרצה לקנות את העיתון".</p>
      <p>חוקר: "שמעת ממישהו שמחפשים מחליף לברגר?".</p>
      <p>בר טל: "אני לא זוכר את זה. זוכר שיחה שלי איתו אחרי שזה יצא לתקשורת".</p>
      <p>חוקר: "חפץ דיבר איתך עליו?".</p>
      <p>בר טל: "יש לי זיכרון מאוד עמום מזה, הזיכרון שיש לי שהוא שאל איך אבי ברגר".</p>
      <p>מי שעוד נחקר ברשות לניירות ערך בעקבות עדותו של ברגר, היה עורך הדין איתן צפריר. צפריר, שנחקר באזהרה והתיק נגדו נסגר, הכחיש בעדותו את טענות ברגר. הוא טען כי: "לא הייתי צינור להעברת מסרים מראש הממשלה".</p>
      <p> </p>
      <p>תומר גנון וליטל דוברוביצקי</p>
    </article>
  </body>
</html>