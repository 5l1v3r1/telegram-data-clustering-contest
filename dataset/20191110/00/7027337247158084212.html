<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697734/%D8%B4%DA%A9%D8%A7%DB%8C%D8%AA-%D8%AF%D9%88%D8%A8%D8%A7%D8%B1%D9%87-%D8%A7%DB%8C%D8%B1%D8%A7%D9%86-%D8%A7%D8%B2-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%AC%D9%87%D8%A7%D9%86%DB%8C-%D8%AC%D9%88%D8%AF%D9%88-%D9%88%DA%A9%DB%8C%D9%84-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A8%D8%A7-%D9%BE%D9%86%D8%A7%D9%87%D9%86%D8%AF%DA%AF%DB%8C-%D9%85%D9%84%D8%A7%DB%8C%DB%8C-%D8%AD%D9%82%D8%A7%D9%86%DB%8C%D8%AA-%D8%A7%DB%8C%D8%B1%D8%A7%D9%86-%D8%A8%DB%8C%D8%B4%D8%AA%D8%B1-%D8%A7%D8%AB%D8%A8%D8%A7%D8%AA-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="شکایت دوباره ایران از فدراسیون جهانی جودو / وکیل فدراسیون: با پناهندگی ملایی، حقانیت ایران بیشتر اثبات شد"/>
    <meta property="og:description" content="وکیل مدافع فدراسیون جودو ایران از طرح شکایت جدیدی علیه فدراسیون جهانی جودو در دادگاه بین‌المللی ورزش (CAS) خبر داد."/>
  </head>
  <body>
    <article>
      <h1>شکایت دوباره ایران از فدراسیون جهانی جودو / وکیل فدراسیون: با پناهندگی ملایی، حقانیت ایران بیشتر اثبات شد</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035554_641.jpg"/>
      </figure>
      <p>وکیل مدافع فدراسیون جودو ایران از طرح شکایت جدیدی علیه فدراسیون جهانی جودو در دادگاه بین‌المللی ورزش (CAS) خبر داد.</p>
      <p>به گزارش ایسنا، امیرساعد وکیل با بیان اینکه فدراسیون جودو ایران متعاقب تصمیم ۱۸ سپتامبر ۲۰۱۹ فدراسیون جهانی جودو مبنی بر تعلیق فدراسیون جودو ایران از شرکت در کلیه رقابت‌های بین‌المللی، شکایت خود را در دادگاه جهانی ورزش ثبت کرد، گفت: در جریان رسیدگی دادگاه، مجددا در ۲۲ اکتبر کمیته استیناف انضباطی فدراسیون بین‌المللی جودو، تصمیم تعلیق فدراسیون جهانی جودو را مورد تایید قرار داد که به همین منظور دیروز شکایت جدیدی از سوی فدراسیون جودو ایران در دادگاه بین‌المللی ورزش (CAS) از تصمیم اخیر فدراسیون جهانی جودو به ثبت رسید.</p>
      <p>وکیل در ارتباط با ثبت شکایت جدید ایران، گفت: ما با وجود اینکه پرونده قبلی را ثبت کرده بودیم اما به دلیل اتخاذ تصمیم جدید فدراسیون جهانی جودو علیه ایران در ۲۲ اکتبر ناچار شدیم شکایت جدیدی را ثبت کنیم که لایحه این شکایت جدید را دیروز ثبت کردم.</p>
      <p>وی افزود: فدراسیون جودو ایران با تمام قوا در صدد دفاع از حقوق خانواده ۶۰ هزار نفری جودو است که بسیاری از قهرمانان آن امکان حضور در رقابت‌های بین‌المللی، کسب مدال و اخذ سهمیه المپیک را به دلیل تصمیم فدراسیون جهانی، در دوره بسیار کوتاهِ اوج آمادگی جسمانی خود از دست دادند.</p>
      <p>وکیل افزود: با توجه به اخبار جدیدی که از پذیرش درخواست پناهندگی آقای سعید ملایی توسط اداره مهاجرت آلمان به دست آمده است، نشانه‌های روشن‌تری از حقانیت موضع فدراسیون جودو ایران در دفاع از حقوق جودوکاران ایرانی به چشم می‌آید.</p>
      <p>پس از شکست سعید ملایی نماینده ایران در مسابقات نیمه نهایی قهرمانی جودو جهان این موضوع مطرح شد که شکست نماینده ایران به دلیل احتمال رویارویی با نماینده اسرائیل در فینال مسابقات قهرمانی جهان بوده است.</p>
      <p>پس از این مسابقات ملایی از بازگشت به ایران خودداری کرد و فدراسیون جهانی جودو نیزفدراسیون جودو ایران را از شرکت در تمامی مسابقات تعلیق شد.</p>
      <p>سعید ملایی نیز هفته پیش به کشور آلمان پناهنده شد.</p>
    </article>
  </body>
</html>