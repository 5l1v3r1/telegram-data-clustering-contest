<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773390,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="רמת גן ערערה לעליון: &quot;אפשר לנו לאסור תמ&quot;א 38, אחרת נקרוס&quot;"/>
    <meta property="og:description" content="בספטמבר קיבל המחוזי את עתירת הקבלנים נגד העירייה והורה לעירייה לדון בבקשות לתמ&quot;א 38 בעיר. העירייה: &quot;אם תימשך המדיניות של אישור באופן כמעט אוטומטי בקשות לתמ&quot;א 38 - העיר תקרוס&quot;"/>
  </head>
  <body>
    <article>
      <h1>רמת גן ערערה לעליון: "אפשר לנו לאסור תמ"א 38, אחרת נקרוס"</h1>
      <h2>בספטמבר קיבל המחוזי את עתירת הקבלנים נגד העירייה והורה לעירייה לדון בבקשות לתמ"א 38 בעיר. העירייה: "אם תימשך המדיניות של אישור באופן כמעט אוטומטי בקשות לתמ"א 38 - העיר תקרוס"</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">שלומית צור</a></address>
      <p>הוועדה המקומית לתכנון ובנייה רמת גן הגישה ערעור לבית המשפט העליון, על החלטת נשיא בית המשפט המחוזי בת"א איתן אורנשטיין שקיבל בספטמבר האחרון את עתירת התאחדות בוני הארץ, ואסר על הוועדה המקומית לעצור את הבנייה בעיר.</p>
      <p>בספטמבר האחרון, <a href="https://www.calcalist.co.il/articles/0,7340,L-3770469,00.html">קיבל אורנשטיין </a>את עתירת התאחדות בוני הארץ, שטענה כי הוועדה המקומית לתכנון ובנייה רמת גן, שינתה את מדיניותה מאז היבחרו של כרמל שאמה הכהן לראשות העיר, ולא דנה בבקשות להיתרי בנייה בתמ"א 38 מאז היבחרו ובניגוד לדין. אורנשטיין הורה לוועדה לדון בבקשות להיתרים שעוכבו מסוף אוקטובר 2018, מועד הבחירות לרשויות המקומיות, בתוך 3 חודשים. </p>
      <p>שאמה הכהן כבר הודיע כי יערער על ההחלטה, ואף הזמין את השופט אורנשטיין "לחתום על היתרים בעצמו".</p>
      <p>
        <b>"עיריית רמת גן שימשה שנים בירת התמ"א"</b>
      </p>
      <p>בערעור שהוגש באמצעות עוה"ד אילנה בראף שניר ועזרא רחמים ממשרד הררי טויסטר ושות', מזכירה הוועדה כי עיריית רמת גן שימשה במשך שנים כ"בירת התמ"א" של מדינת ישראל, עד כדי כך, ש-18% מכלל יחידות הדיור שהתווספו בכל רחבי המדינה, במשך כל שנותיה של תמ"א 38, נוספו בעיר רמת גן לבדה (9,000 יח"ד, אשר נהגה לאשר בקשות לתמ"א 38 באופן כמעט אוטומטי.</p>
      <figure>
        <img src="https://images1.calcalist.co.il/PicServer3/2018/12/12/868836/00243326_l.jpg"/>
        <figcaption>כרמל שאמה הכהן, ראש עיריית רמת גן</figcaption>
      </figure>
      <p>על רקע זה, עמד נושא המדיניות התכנונית העירונית במוקד מערכת הבחירות לראשות העיר. שאמה הכהן הצהיר במהלך מערכת הבחירות כי יבצע שינוי מהותי במדיניות הקיימת, נוכח מחסור חמור בשטחי ציבור בעיות תנועה ותשתיות, והשלכות כלכליות חמורות על עיריית רמת גן. "חילופי השלטון בעיר, משקפים את רצון תושבי העיר לשינוי, הכולל גם שינוי בתפיסה התכנונית ובמדיניות הבנייה". נכתב בערעור.</p>
      <p>עוד טוענת הוועדה המקומית בערעור, כי ההחלטה לשנות את המדיניות ב-2019 בוצעה לאחר דיונים מעמיקים בהם נשמעו גם הנציגים המקצועיים של הוועדה, ועמדת התאחדות בוני הארץ.</p>
      <p>בתגובה לכך, עתרה התאחדות בוני הארץ לבית המשפט, ובמסגרת ההליך הוגשה גם עמדת היועץ המשפטי לממשלה שסבר כי נפלו פגמים במדיניות זו.</p>
      <p>הוועדה המקומית טוענת בערעור, <a href="https://www.calcalist.co.il/real_estate/articles/0,7340,L-3769056,00.html">כי לאור עמדת היועץ המשפטי לממשלה אביחי מנדלבליט -</a> "מדיניות תמ"א 38 של עיריית רמת גן אינה סבירה ועליה להתבטל" - ביקשה מבית המשפט שיאפשר לה לשקול מחדש את מדיניותה ואף לתקן אותה ובהתאם למחוק את העתירה, אך בית המשפט ללא כל נימוק דחה את הבקשה, ובהמשך קיבל את עתירת הקבלנים.</p>
      <p>עוד טוענת הוועדה בערעור, כי בית המשפט שגה כאשר לא איפשר לה לבחון את האפשרות לגבש מדיניות תכנונית חדשה, ובמקום זאת נכנס בנעליה המקצועיות, ביטל את שיקול דעתה וביטל את המדיניות החדשה לשנת 2019 – תוך שהוא מחזיר את המדיניות הקודמת משנת 2017 ומורה לה לדון בבקשות להיתרים לפרויקטים של תמ"א 38.</p>
      <figure>
        <img src="https://images1.calcalist.co.il/PicServer3/2019/09/16/935523/CAL021511_l.jpg"/>
        <figcaption>תמ"א 38 ברמת גן <br/>צילום: עמית שעל</figcaption>
      </figure>
      <p>"באשר מדובר בעתירה בעלת השלכות רוחביות על כלל העיר רמת גן לדורי דורות, היה על בית המשפט לקבל בחיוב ולאמץ את התנהלותה הגונה הסבירה והמידתית של הוועדה המקומית אשר הרכינה ראשה אל מול עמדת היועץ המשפטי לממשלה וביקשה לבחון החלטתה בשנית". נטען בערעור. בנוסף טוענת הוועדה המקומית כי להחלטה של בית המשפט השלכות משמעותיות על העיר, שעלולה להביא ל'בכיה לדורות. "תוצאות המדיניות הקודמת אשר אישרה באופן כמעט אוטומטי בקשות לתמ"א 38, שכללו תוספות של אלפי יחידות דיור, לא לוותה בתוספת שטחים ציבוריים למבני ציבור חדשים או שטחים פתוחים חדשים, לא לוותה בפתרון כלשהו לבעיות התחבורה או לבעיות התשתיות". </p>
      <p><b>עמדתה של דלית זילבר</b> </p>
      <p>הוועדה המקומית מנמקת בערעור, כי גם מבחינה תכנונית, מימוש פרויקט תמ"א 38 בודד, מסכל את האפשרות לממש תוכניות פינוי-בינוי גדולה במתחם גדול יותר שבו מצוי הבניין, וכי ועדות הערר קבעו לא פעם כי יש להעדיף תכנון מתחמי כולל, על פני תכנון נקודתי לפי תמ"א 38.</p>
      <p>בערעור מזכירה הוועדה המקומית גם את עמדת מינהל התכנון בראשות דלית זילבר, שרק לאחרונה החליט שלא להאריך את תקופה של תמ"א 38 לאחר שנת 2022, וזאת מהנימוקים כי יש להעדיף תוכניות התחדשות עירונית שנעשות בראייה כוללת מבלי לפגוע במרקם העירוני תוך התייחסות לכלל צורכי הציבור הנדרשים.</p>
      <p>בנוסף טוענת הוועדה כי חובתה של העירייה לבחון גם את השלכות התמ"א על מצבה הפיננסי של העיר, ועל השירותים שהיא יכולה להעניק לתושביה. "בקרב רוב חברי הוועדה המקומית והצוות המקצועי בה, אין ולא היתה כל מחלוקת שככל ותמשיך הועדה המקומית במדיניותה לאשר בקשות לפי תמ"א 38 באופן גורף ללא בחינת שיקולים נוספים, הדבר עלול להביא לקריסתה של העיר ולפגיעה בשירותים אותם מקבלים ויקבלו התושבים הקיימים כמו גם החדשים".</p>
      <p>בערעור, מבקשת כאמור הוועדה המקומית מבית המשפט העליון, לבטל את פסק הדין שניתן בבית המשפט המחוזי, ולתת לוועדה המקומית לתקן את מדיניותה ברוח עמדת היועץ המשפטי לממשלה. </p>
    </article>
  </body>
</html>