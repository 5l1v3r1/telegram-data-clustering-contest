<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697740/%D8%AC%D9%87%D8%A7%D8%AF%DA%A9%D8%B4%D8%A7%D9%88%D8%B1%D8%B2%DB%8C-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C-%D9%87%D8%B2%D8%A7%D8%B1-%D9%88-100-%D8%B1%D8%A7%D8%B3-%D8%AF%D8%A7%D9%85-%D8%B3%D8%A8%DA%A9-%D9%88-400-%D8%B1%D8%A7%D8%B3-%D8%AF%D8%A7%D9%85-%D8%B3%D9%86%DA%AF%DB%8C%D9%86-%D8%AF%D8%B1-%D8%A7%D8%AB%D8%B1-%D8%B2%D9%84%D8%B2%D9%84%D9%87-%D8%A7%D8%B2-%D8%A8%DB%8C%D9%86-%D8%B1%D9%81%D8%AA%D9%87%E2%80%8C%D8%A7%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="جهادکشاورزی آذربایجان شرقی: هزار و 100 راس دام سبک و 400 راس دام سنگین در اثر زلزله از بین رفته‌اند"/>
    <meta property="og:description" content="رئیس سازمان جهادکشاورزی استان آذربایجان شرقی از آغاز احداث جایگاه و محل نگهداری موقت برای دام های زلزله زدگان شهرستان های میانه و سراب خبر داد."/>
  </head>
  <body>
    <article>
      <h1>جهادکشاورزی آذربایجان شرقی: هزار و 100 راس دام سبک و 400 راس دام سنگین در اثر زلزله از بین رفته‌اند</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>رئیس سازمان جهادکشاورزی استان آذربایجان شرقی از آغاز احداث جایگاه و محل نگهداری موقت برای دام های زلزله زدگان شهرستان های میانه و سراب خبر داد.</p>
      <p>به گزارش فارس، اکبر فتحی در حاشیه بازدید از روستای زلزله زده ورنکش بخش ترکمنچای شهرستان میانه درباره تلفات کشاورزی و دامداری زلزله آذربایجان شرقی اظهار داشت: براساس بررسی های انجام شده، بخشی که بیشترین خسارت را از این زلزله دیده است بخش کشاورزی بوده و بیشترین زیرمجموعه آسیب ‌دیده از این بخش نیز دامداری ها بودند.</p>
      <p>وی افزود: بر اساس آماری که به دست آوردیم، از میان دامداری های روستاهای مختلف بخش های زلزله زده، تا به حال نزدیک به یک هزار و 500 راس دام تلف شده‌اند که از این میزان یک هزار و 100 راس دام سبک و ۴۰۰ راس دام سنگین در اثر زلزله از بین رفته‌اند.</p>
      <p>رئیس سازمان جهادکشاورزی استان با بیان اینکه اتلاف دام‌های سبک و سنگین از یکسو و ویرانی جزئی و کلی دامداری‌ها از سوی دیگر مجموع خساراتی هستند که به دامدارهای بخش‌ های زلزله زده وارد شده است افزود: بیش از 500 واحد دامداری خسارت جدی از ۴۰ تا ۱۰۰ درصد دیده ‌اند و به طور کلی از بین رفته‌اند و در این میان مشکلی که به وجود آمده در رابطه با دام‌ هایی است که زنده‌ مانده ‌اند چرا که با وجود دامداری های آسیب‌دیده و خسارات وارد شده و با توجه به سرد شدن هوا و در ارتفاعات بودن بخشهای زلزله زده، تهیه محل نگهداری موقت برای این‌ دامهای زنده کار را مشکل کرده است و باید تا زمان ساخت و ترمیم دوباره دامداریها از این دامها نگهداری کنیم.</p>
      <p>فتحی با بیان اینکه ظرف یکی دو روز آینده، دام های زنده ساماندهی و برای آنها محل نگهداری موقت تعبیه می شود ادامه داد: بنا بر تماسی که با صندوق بیمه محصولات کشاورزی داشته‌ایم بنا شده است تا این صندوق برای پرداخت خسارت کشاورزان و دامدارانی که تحت پوشش بیمه هستند به فوریت اقدام کند و همین حالا هم برآورد خسارات در حال انجام است اما متاسفانه تعداد بسیار کمی از کشاورزان و دامداران تحت پوشش بیمه هستند و تنها ۵ درصد از کشاورزان و دامداران خسارت دیده تحت پوشش صندوق بیمه محصولات کشاورزی هستند.</p>
      <p>وی افزود: درباره بقیه کشاورزانی که تحت پوشش بیمه نیستند به جمع بندی رسیدیم و در شورای مدیریت بحران استان مصوب شد که خسارات این دامداران و کشاورزان در دولت تامین شود و مبلغی برای جبران خسارت دام‌ های تلف شده و مبلغی هم برای نوسازی اماکن دامی به صورت تسهیلات پرداخت شود. البته در حال پیگیری هستیم که تسهیلات با سود چهار درصد برای نوسازی و بهسازی دامداریی ها در اختیار کشاورزان قرار گیرد.</p>
      <p>رئیس سازمان جهادکشاورزی استان ادامه داد: بخشی از زیرساختهای بخش کشاورزی اعم از کانالها و قناتها و استخرها خسارت دیده‌اند که در قیاس با بخش دامداری کمتر بوده است. در بخش باغداری چون در فصل برداشت سیب هستیم از آن حیث باغدارها متحمل خسارت شدند که در بررسی‌های میدانی در حال برآورد خسارت وارد شده به آن‌ها هستیم اما فعلا آمار دقیقی از میزان آسیب‌ها مشخص نیست.</p>
      <p>فتحی با اشاره به میزان خسارت‌های وارد شده به بخش‌های مختلف کشاورزی استان افزود: چیزی که مشخص است براساس بررسی های انجام شده تا به حال به کشاورزی استان 500 میلیارد ریال خسارت رسیده است.</p>
      <p>وی از اقدامات پیش‌ روی این سازمان به نمایندگی از وزارت جهادکشاورزی برای جبران خسارات زلزله در بخش کشاورزی گفت و تصریح کرد: در مورد دام بیشتر درصدد تامین تسهیلاتی غیر از تسهیلات درباره مسکن‌ روستایی هستیم تا برای نوسازی دامداری ها در اختیار قرار گیرد و قرار است درباره کم و کیف آن تصمیم گیری نهایی شود اما بناست که خود دامداران تسهیلات را بگیرند و به بازسازی دامداری‌های خود بپردازند.</p>
      <p>رئیس سازمان جهادکشاورزی استان با اشاره به رایزنی های صورت پذیرفته با مدیران ستاد اجرایی فرمان امام جهت کمک این ستاد در احداث جایگاه های موقت نگهداری دام و اهدای دام زنده ادامه داد: سعی ما این است که تا قبل از اتمام فصل پاییز بتوانیم اماکن دامداری را بازسازی کنیم و خوشبختانه خود دامداران نیز در این فرایند مداخله کرده‌اند و فقط منتظر تسهیلات هستند و در حال حاضر دو روستا نیز شروع به بازسازی دامداری‌ها کرده‌اند و قولی که ما داده‌ایم درباره تامین تسهیلات بوده است اما در خصوص زیرساختهای زراعی و باغی باید بگویم که با توجه به آسیب هایی که این بخشها دیده‌اند قرار است از محل منابع دولتی آنها را ترمیم کنیم.</p>
      <p>فتحی گفت: باید تمام تلاش ما این باشد که کشاورزان سرپا بایستند و سال آینده در مسیر تولید قرار گیرند. در حال حاضر در حال برآورد خسارت‌هایی که به آنها وارد شده، هستیم اما نمی‌توانیم مقدار دقیق را حدس بزنیم چراکه به واسطه پس لرزه های ناشی از زلزله میزان خسارت به جایگاه های دامی در دو روز گذشته افزایش یافته و به همین دلیل هنوز از آسیب‌های بخش زراعت و باغداری خسارت دقیق و نهایی برآورد نکردیم اما تمام تلاش ما این است که بعد از برآورد خسارات چه از طریق بیمه و چه از طریق کمک بلاعوض دولتی(5 میلیون تومان) یا ارائه تسهیلات کم‌بهره (15 میلیون تومان)کمک کنیم تا کشاورزان مناطق زلزله‌زده سال آینده در روند تولید قرار گیرند.</p>
    </article>
  </body>
</html>