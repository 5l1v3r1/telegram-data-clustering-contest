<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773363,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="המס הופחת בכ־25% ודלק תפתח את מאגר אפרודיטה"/>
    <meta property="og:description" content="דלק קידוחים דיווחה כי בחוזה חדש שנחתם עם ממשלת קפריסין יופחת שיעור המס. יוסי אבו יעמוד בראש ועדה לשת&quot;פ עם מצרים וקפריסין"/>
  </head>
  <body>
    <article>
      <h1>המס הופחת בכ־25% ודלק תפתח את מאגר אפרודיטה</h1>
      <h2>דלק קידוחים דיווחה כי בחוזה חדש שנחתם עם ממשלת קפריסין יופחת שיעור המס. יוסי אבו יעמוד בראש ועדה לשת"פ עם מצרים וקפריסין</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">ליאור גוטמן</a></address>
      <p>שר האנרגיה והמסחר הקפריסאי גיאורגיוס לאקוטריפיס צייץ ביום חמישי האחרון בטוויטר שנסללה הדרך לפיתוח מאגר אפרודיטה שבתחומי המים הכלכליים של מדינתו. "הנפקנו חוזה פיתוח חדש לנובל אנרג'י, דלק וחברת SHELL (שרכשה את בריטיש גז), מהלך שסולל את הדרך ליצוא גז נוזלי משדה אפרודיטה למצרים, ומשם לשינוע ימי לשווקים שונים באירופה", אמר, בעודו מציג את החוזה החדש שנחתם בין הצדדים.</p>
      <p>ההצהרה מפזרת את סימני השאלה שהתעוררו לאחר הדיווח של <a href="https://www.calcalist.co.il/stocks/home/0,7340,L-3959-475020,00.html?quote=%D7%93%D7%9C%D7%A7%20%D7%A7%D7%99%D7%93%D7%95%D7%97%D7%99%D7%9D%20%D7%99%D7%94%D7%A9">דלק קידוחים</a>, שמחזיקה ב־30% משדה הגז אפרודיטה, ביום חמישי. לפי הדיווח, נחתם "תיקון להסכם הזיכיון, שבמסגרתו שונה מנגנון החלוקה של תפוקת הגז הטבעי מהמאגר בין השותפים לבין קפריסין".</p>
      <p>דלק קידוחים לא מציינת את שיעור המס הישן, אבל ההערכות הן שהוא עמד על כ־70%. בדיווח של דלק קידוחים שיעור המס ירד לממוצע של 45%, כאשר שאר ההכנסות יתגלגלו לקופת השותפות. יש לציין כי למתווה החדש יש טווח שינוי שעשוי להעביר את שיעור המס עד לגובה של כ־67%, אבל הוא תלוי בפרמטרים שאין לאף אחד מהצדדים שליטה עליהם, לרבות מחירי הגז בעולם.</p>
      <p>כך או כך, בדלק הצהירו כי החברה מחויבת "לעמוד באבני הדרך לקידום פיתוח המאגר", שכוללות הערכת משאבים מעודכנת בתוך 24 חודשים וקבלת החלטת פיתוח רשמית בתוך 48 חודשים. הפיתוח יעלה לשותפות בין 2.5 ל־3.5 מיליארד דולר (בדומה לרף העליון של עלות פיתוח לווייתן), כאשר הערכת המשאבים ופעולות תכנון אחרות תעלה להן עד 200 מיליון דולר. דלק הוסיפה שהמאגר מיועד ל"יצוא של גז טבעי לשוק המצרי".</p>
      <p>יש לציין כי פיתוח המאגר עוד רחוק וארבע שנים באזור הן נצח, אבל עצם חתימת החוזה מול קפריסין ויציאה להערכת משאבים מחודשת בהשקעה של מאות מיליוני דולרים מעידים שהפיתוח, שהיה ב"מוות קליני" שנים רבות, התעורר לחיים. שדה אפרודיטה התגלה לפני כשמונה שנים עם כמות גז שמוערכת בכ־130 מיליארד מ"ק. לשם השוואה, מדובר בכ־45% מהנפח שנמצאים במקור במאגר תמר. עד היום לא בוצעו בשדה פעולות קידוח, וממשלת קפריסין גם לא לחצה להתקדם, בשל הביקוש הנמוך במשק המקומי לגז (כ־0.5 עד 1 מיליארד מ"ק בשנה, פחות מעשירית מבישראל).</p>
      <p>בתוך כך, מנכ"ל דלק קידוחים יוסי אבו נבחר לעמוד בראש ועדה בינלאומית, שנוסדה במטרה לפתח את משקי האנרגיה של מדינות מזרח הים התיכון. ההחלטה התקבלה בקהיר בשבוע שעבר, במסגרת ועידת אנרגיה שאותה אירחה מצרים. בוועדה חברות ממשלות מצרים, קפריסין וישראל, המעורבות בפרויקטים שונים להפקת גז באזור. כמו כן, משתתפות בוועדה חברות דלק, בריטיש פטרוליום, טוטאל, אקסון מובייל, SHELL, נובל אנרג'י, אנרג'יאן, הלניק פטרוליום ווינטרשל. בצד הפיננסי שותפים הבנק העולמי, בנק ההשקעות האירופי והבנק האירופי לפיתוח.</p>
      <figure>
        <img src="https://images1.calcalist.co.il/PicServer3/2019/11/09/946112/CAL042738_l.jpg"/>
        <figcaption>יוסי אבו מנכל" דלק קידוחים <br/>צילום: דניאל בר-און</figcaption>
      </figure>
      <p>מנכ"ל דלק קידוחים יוסי אבו</p>
    </article>
  </body>
</html>