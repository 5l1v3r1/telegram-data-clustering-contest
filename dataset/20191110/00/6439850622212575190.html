<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459873/%E0%A6%A8%E0%A7%87%E0%A6%A4%E0%A6%BE%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%A6%E0%A7%87%E0%A6%B0-%E0%A6%AE%E0%A6%BE%E0%A6%A0%E0%A7%87-%E0%A6%A5%E0%A6%BE%E0%A6%95%E0%A6%BE%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%A6%E0%A7%87%E0%A6%B6-%E0%A6%B6%E0%A7%87%E0%A6%96-%E0%A6%B9%E0%A6%BE%E0%A6%B8%E0%A6%BF%E0%A6%A8%E0%A6%BE%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="নেতাকর্মীদের মাঠে থাকার নির্দেশ শেখ হাসিনার"/>
    <meta property="og:description" content="বিশেষ প্রতিনিধি ॥ ঘূর্ণিঝড় ‘বুলবুল’ মোকাবেলায় দলীয়ভাবে আওয়ামী লীগ সর্বোচ্চ প্রস্তুতি গ্রহণ করেছে বলে জানিয়েছেন দলের সাধারণ সম্পাদক ও সেতুমন্ত্রী ওবায়দুল কাদের। তিনি বলেন, ঘূর্ণিঝড় বুলবুল মোকাবেলায় সরকার প্রস্তুত রয়েছে। সরকারের পাশাপাশি আওয়ামী লীগও ব্যাপক প্রস্তুতি নিয়েছে। প্রধানমন্ত্রী শেখ হাসিনা ইতোমধ্যে উপকূলীয় অঞ্চলে জনগণের জানমালের ..."/>
  </head>
  <body>
    <article>
      <h1>নেতাকর্মীদের মাঠে থাকার নির্দেশ শেখ হাসিনার</h1>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <ul>
        <li>বুলবুল মোকাবেলা</li>
      </ul>
      <p>বিশেষ প্রতিনিধি ॥ ঘূর্ণিঝড় ‘বুলবুল’ মোকাবেলায় দলীয়ভাবে আওয়ামী লীগ সর্বোচ্চ প্রস্তুতি গ্রহণ করেছে বলে জানিয়েছেন দলের সাধারণ সম্পাদক ও সেতুমন্ত্রী ওবায়দুল কাদের। তিনি বলেন, ঘূর্ণিঝড় বুলবুল মোকাবেলায় সরকার প্রস্তুত রয়েছে। সরকারের পাশাপাশি আওয়ামী লীগও ব্যাপক প্রস্তুতি নিয়েছে। প্রধানমন্ত্রী শেখ হাসিনা ইতোমধ্যে উপকূলীয় অঞ্চলে জনগণের জানমালের নিরাপত্তা দিতে দলীয় নেতাকর্মীদের প্রতি আহ্বান জানিয়েছেন।</p>
      <p>শনিবার সন্ধ্যায় ধানম-িতে সভাপতির রাজনৈতিক কার্যালয়ে ত্রাণ ও সমাজকল্যাণ উপ-কমিটির সঙ্গে বৈঠক শেষে আয়োজিত সংবাদ সম্মেলনে ওবায়দুল কাদের আরও বলেন, প্রধানমন্ত্রী শেখ হাসিনার নির্দেশে সর্বোচ্চ প্রস্তুতি গ্রহণ করা হয়েছে। আওয়ামী লীগের নেতাকর্মীরা প্রস্তুত রয়েছে। তারা জানমাল রক্ষা ও জলোচ্ছ্বাস মোকাবেলায় সার্বিকভাবে সহযোগিতা দেবে। দলীয়ভাবে মেডিক্যাল টিমও প্রস্তুত রাখা হবে। টিমের কর্মীরা জরুরী ত্রাণ পৌঁছানোর কাজ করবেন। এছাড়া সকল উপকূলীয় জেলায় নিয়ন্ত্রণ কক্ষ খোলা হয়েছে। আওয়ামী লীগ ও সহযোগী সংগঠনের নেতারা উপকূলীয় এলাকার মানুষকে সেবা দেবেন। জনগণকে সঙ্গে নিয়ে আমরা এই প্রাকৃতিক দুর্যোগ মোকাবেলা করব।</p>
      <p>সংবাদ সম্মেলনে ওবায়দুল কাদের আরও বলেন, উপকূলীয় অঞ্চল থেকে ইতোমধ্যে ১৮ হাজার লোককে সরিয়ে নেয়া হয়েছে। ৪ হাজার ৫১৬টি আশ্রয় কেন্দ্র প্রস্তুত রাখা হয়েছে। আইনশৃঙ্খলা রক্ষাকারী বাহিনীর পাশাপাশি নৌবাহিনীর পাঁচটি উদ্ধারকৃত জাহাজ প্রস্তুত রাখা হয়েছে। এছাড়া ধানম-ির আওয়ামী লীগ সভাপতির রাজনৈতিক কার্যালয়ে একটি মনিটরিং টিম গঠন করা হয়েছে। আওয়ামী লীগের ত্রাণ ও সমাজকল্যাণ সম্পাদক সুজিত রায় নন্দীর নেতৃত্বে এ টিম কাজ করবে।</p>
      <p>আওয়ামী লীগের যুগ্ম সাধারণ সম্পাদক, সাংগঠনিক সম্পাদকদের নেতৃত্বে দুর্যোগ মোকাবেলায় মনিটরিং টিম খোলা হয়েছে বলে জানিয়ে দলটির সাধারণ সম্পাদক বলেন, কেন্দ্রীয় ত্রাণ ও দুর্যোগ উপ-কমিটির নেতারা সারাদেশের তৃণমূলের সঙ্গে সবকিছু সমন্বয় করবেন। এছাড়া উপকূলীয় অঞ্চলে মাইকিং করে ব্যাপক প্রচার চালানো হচ্ছে। রেডক্রিসেন্ট ও অন্য স্বেচ্ছাসেবকগণ উপকূলের আশ্রয় কেন্দ্রে সহায়তা দিচ্ছে। আশ্রয় কেন্দ্রগুলোতে মেডিক্যাল টিমের সদস্যরাও কাজ করছে। দলীয় নেতাকর্মী এবং জনসাধারণকে ঘূর্ণিঝড়ের আগে ও পরে কোন ঘটনা ঘটলে এই মনিটরিং টিমের সঙ্গে যোগাযোগ করার জন্য তিনি অনুরোধ জানান।</p>
      <p>সংবাদ সম্মেলনে এ সময় উপস্থিত ছিলেন আওয়ামী লীগের যুগ্ম সাধারণ সম্পাদক মাহবুব-উল আলম হানিফ, জাহাঙ্গীর কবির নানক, আবদুর রহমান, সাংগঠনিক সম্পাদক বিএম মোজাম্মেল হক, আ ফ ম বাহাউদ্দিন নাছিম, দফতর সম্পাদক ড. আবদুস সোবহান গোলাপ, ত্রাণ ও সমাজকল্যাণ সম্পাদক সুজিত রায় নন্দী, বন ও পরিবেশ বিষয়ক সম্পাদক দেলোয়ার হোসেন, বিজ্ঞান ও প্রযুক্তি বিষয়ক সম্পাদক ইঞ্জিনিয়ার আবদুস সবুর, যুব ও ক্রীড়া বিষয়ক সম্পাদক হারুনুর রশিদ, উপ-দফতর সম্পাদক ব্যারিস্টার বিপ্লব বড়ুয়া, কেন্দ্রীয় সদস্য আনোয়ার হোসেনসহ উপ-কমিটির সদস্যরা।</p>
    </article>
  </body>
</html>