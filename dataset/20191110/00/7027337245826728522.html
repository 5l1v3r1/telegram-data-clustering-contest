<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697702/%D9%BE%D8%A7%D8%B3%D8%AE-%DA%A9%D8%A7%D9%86%D9%88%D9%86-%D8%B3%D8%B1%D8%AF%D9%81%D8%AA%D8%B1%D8%A7%D9%86-%D8%AF%D8%B1%D8%AE%D8%B5%D9%88%D8%B5-%D8%AE%D8%A8%D8%B1-%D9%85%D9%85%D9%86%D9%88%D8%B9%DB%8C%D8%AA-%D8%A7%D9%86%D8%AA%D9%82%D8%A7%D9%84-%D9%81%DB%8C%D8%B4-%D8%AD%D8%AC"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="پاسخ کانون سردفتران درخصوص خبر ممنوعیت انتقال فیش حج"/>
    <meta property="og:description" content="نایب رئیس کانون سردفتران و دفتریاران در پی انتشار خبر ممنوعیت انتقال فیش حج در دفاتر اسناد رسمی توضیحاتی ارائه داد."/>
  </head>
  <body>
    <article>
      <h1>پاسخ کانون سردفتران درخصوص خبر ممنوعیت انتقال فیش حج</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035514_630.jpg"/>
      </figure>
      <p>نایب رئیس کانون سردفتران و دفتریاران در پی انتشار خبر ممنوعیت انتقال فیش حج در دفاتر اسناد رسمی توضیحاتی ارائه داد.</p>
      <p>به گزارش مهر، محمد عظیمیان در پی انتشار خبر «ممنوعیت انتقال فیش حج در دفاتر اسناد رسمی» اعلام کرد: نقل و انتقال حقوق اشخاص در فیش حج اعم از حج تمتع یا عمره در دفاتر اسناد رسمی سابقه طولانی دارد و مردم با توجه به صلاحیت عام دفاتر اسناد رسمی در تنظیم اسناد رسمی، همواره با اعتماد به این حوزه، نقل و انتقال حقوق خود را در این بخش و به صورت رسمی انجام داده‌اند.</p>
      <p>وی گفت: با ثبت نام اشخاص برای تشرف حج و پرداخت وجه به بانک، حقی برای وی ایجاد شده که انتقال آن باید صرفا با تنظیم سند صلح در دفاتر اسناد رسمی انجام پذیرد و تا تصویب قانون منع انتقال، نمی‌توان اشخاص را از حق طبیعی و قانونی خود محروم کرد زیرا خصیصه حق، قابلیت انتقال داشتن آن است. ضمناً مطابق ماده 46 قانون ثبت اسناد و املاک کشور مقرر کرده صلح نامه از جمله اسنادی است که اگر به صورت رسمی ثبت نشود در هیچ یک از مراجع دولتی و قضایی مورد پذیرش نیست.</p>
      <p>بنابر اعلام نایب رئیس کانون سردفتران و دفتریاران، مطابق بخشنامه شماره 9883|34|4|1 مورخ 22 اردیبهشت سال 97 سازمان ثبت اسناد و املاک کشور، انتقال اسناد حج تمتع و عمره به منسوبین (پدر، مادر، همسر، فرزند، خواهر و برادر) بدون مجوز سازمان حج و زیارت و انتقال آن به غیر از اشخاص مذکور با نامه کتبی مدیر دفتر حج و زیارت استان صورت می‌پذیرد که دفاتر اسناد رسمی با رعایت بخشنامه مذکور مبادرت به انجام وظیفه قانونی خود کنند لذا تنظیم سند انتقال حقوق اشخاص در فیش حج با رعایت بخشنامه مذکور هیچگونه ممنوعیتی ندارد.</p>
    </article>
  </body>
</html>