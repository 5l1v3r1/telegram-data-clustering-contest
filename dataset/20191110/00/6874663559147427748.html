<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773378,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="פייסבוק תילחם בחשיפת זהות מדליף השחיתות בבית הלבן"/>
    <meta property="og:description" content="אתר הימין הקיצוני ברייטבארט, שותף תוכן של הרשת החברתית, פרסם מאמר בו הואשם אדם בכך שהדליף את שיחת הסחיטה של דונלד טראמפ עם מקבילו האוקראיני - הפרשה בעטיה נפתח הליך הדחה נגד הנשיא; לטענת הרשת החברתית, מדובר בפרסום בעייתי"/>
  </head>
  <body>
    <article>
      <h1>פייסבוק תילחם בחשיפת זהות מדליף השחיתות בבית הלבן</h1>
      <h2>אתר הימין הקיצוני ברייטבארט, שותף תוכן של הרשת החברתית, פרסם מאמר בו הואשם אדם בכך שהדליף את שיחת הסחיטה של דונלד טראמפ עם מקבילו האוקראיני - הפרשה בעטיה נפתח הליך הדחה נגד הנשיא; לטענת הרשת החברתית, מדובר בפרסום בעייתי</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">שירות כלכליסט</a></address>
      <p>פייסבוק תמחק כל פוסט בו יואשם אדם בכך שהוא זה שהדליף את כשלי הבית הלבן בפרשת הקשר האוקראיני, הפרשה שהובילה לפתיחת הליך הדחה נגד הנשיא דונלד טראמפ. ביום ו' האחרון הודיעה הרשת החברתית שתחסום פרסומים שכאלה כדי למנוע האשמות כוזבות, הסתה ואלימות.</p>
      <p>ההחלטה התקבלה בעקבות מאמר שפרסם אתר הימין הקיצוני ברייטבארט, בו נחשפה זהותו של האיש לכאורה. מנהלי עמוד הפייסבוק של ברייטבארט קיבלו אזהרה, ולאחר מכן נחסם הלינק למאמר. החוק האמריקאי מגן על חושפי שחיתויות שעברו בצינורות המקובלים, והצגת זהותם מנוגדת לחוק.</p>
      <figure>
        <img src="https://images1.calcalist.co.il/PicServer3/2019/06/05/911072/6_l.jpg"/>
        <figcaption>מצנזרת לטובה. פייסבוק <br/>צילום: שאטרסטוק</figcaption>
      </figure>
      <p>"כל אזכור של שמו לכאורה של חושף השחיתויות מפר את המדיניות שלנו, שאוסרת על תוכן שחושף עדים, מודיעים או אקטיביסטים", מסרה החברה בהודעה שיועדה בתחילה כתגובה לברייטבארט. "אנו מסירים את כל האזכורים של שמו לכאורה של האיש, ונדון מחדש בהחלטה הזאת במקרה ששמו יפורסם באופן נרחב במדיה או ישמש בידי דמויות ציבוריות במסגרת דיון כלשהו".</p>
      <p>חושף השחיתויות, ככל הנראה בכיר במודיעין האמריקאי שדיווח על שיחת הטלפון של טראמפ מה-25 ביולי עם נשיא אוקראינה ולודימיר זלנסקי, הפך בימים האחרונים למטרה להתקפות מצד טראמפ ובני בריתו במדיה הימנית. הדף של ברייטבארט זוכה לפופולריות גדולה ואף סומן לאחרונה כשותף חדשות רשמי אפשרי של הרשת החברתית; זאת, על אף שבעבר קידם כלי התקשורת תוכן מסית ותיאוריות קונספירציה.</p>
    </article>
  </body>
</html>