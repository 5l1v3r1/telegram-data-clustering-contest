<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/10/Syklonen-Bulbul-inn-over-land-i-Bangladesh-20357600.ece"/>
    <meta property="og:site_name" content="adressa.no"/>
    <meta property="article:published_time" content="2019-11-10T00:21:21+00:00"/>
    <meta property="og:title" content="Syklonen Bulbul inn over land i Bangladesh"/>
    <meta property="og:description" content="Syklonen Bulbul feide lørdag kveld inn over land i Bangladesh og India og over verdens største mangroveskog. Den er ventet å tape seg i styrke etter hvert."/>
  </head>
  <body>
    <article>
      <h1>Syklonen Bulbul inn over land i Bangladesh</h1>
      <address><time datetime="2019-11-10T00:21:21+00:00">10 Nov 2019, 00:21</time> by <a rel="author">(NTB) NTB-DPA</a></address>
      <p>Syklonen Bulbul feide lørdag kveld inn over land i Bangladesh og India og over verdens største mangroveskog. Den er ventet å tape seg i styrke etter hvert.</p>
      <aside><a href="https://www.adressa.no/nyheter/utenriks/2019/11/10/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/10/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/10/javascript:void(0);">Del denne artikkelen på e-post</a></aside>
      <p>Med en vindhastighet på om lag 33 meter i sekundet, orkans styrke, traff syklonen land og nasjonalparken Sundarbans på grensen mellom Bangladesh og India lørdag kveld.</p>
      <p>– Det vil ta flere timer for syklonen å passere kysten og vende inn over landet, opplyser meteorolog Ayesha Khatun på en pressekonferanse i Dhaka lørdag kveld. Syklonen er ventet å tape seg i styrke fra «svært alvorlig» til «alvorlig».</p>
      <p>Myndighetene i Bangladesh hadde på forhånd evakuert 300.000 mennesker av totalt 1,8 millioner planlagte, langs kysten. I India var omtrent 120.000 personer flyttet til sikrere områder.</p>
      <p>– Flere mennesker vil bli flyttet og vi håper på bringe alle sårbare personer i sikkerhet, sier statssekretær Enamur Rahman i departementet for krisehåndtering i Bangladeshs hovedstad Dhaka.</p>
      <p>Lavtliggende kystområder og øyer kan bli rammet av stormflo på nesten to meter over normalt tidevann, ifølge meteorologer i Dhaka.</p>
      <p>Kystområdene i India har allerede blitt rammet av store nedbørsmengder som følge av uværet.</p>
      <p>Bangladesh har stanset all aktivitet ved landets fremste havner, inkludert Chittagong, som håndterer nesten 80 prosent av landets import og eksport. Landet med 160 millioner innbyggere er svært utsatt for sykloner. Men økt katastrofeberedskap har de siste årene resultert i færre dødsfall enn tidligere.</p>
      <p>(©NTB)</p>
    </article>
  </body>
</html>