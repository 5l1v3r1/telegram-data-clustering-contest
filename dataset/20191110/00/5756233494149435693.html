<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620712/%D9%BE%D8%AF%D8%B1-%D9%BE%DB%8C%D9%88%D9%86%D8%AF-%D9%85%D8%BA%D8%B2-%D8%A7%D8%B3%D8%AA%D8%AE%D9%88%D8%A7%D9%86-%D8%B3%D8%B1%D8%B7%D8%A7%D9%86-%D9%82%D8%A7%D8%A8%D9%84-%D8%AF%D8%B1%D9%85%D8%A7%D9%86%E2%80%8C%D8%AA%D8%B1%DB%8C%D9%86-%D8%A8%DB%8C%D9%85%D8%A7%D8%B1%DB%8C-%D8%A7%D8%B3%D8%AA%D8%B3%D9%84%D9%88%D9%84-%D8%AF%D8%B1%D9%85%D8%A7%D9%86%DB%8C-%D8%A2%DB%8C%D9%86%D8%AF%D9%87-%D8%AF%D8%B1%D8%AE%D8%B4%D8%A7%D9%86%DB%8C-%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T00:10:00+00:00"/>
    <meta property="og:title" content="پدر پیوند مغز استخوان: سرطان قابل درمان‌ترین بیماری است/سلول درمانی آینده درخشانی خواهد داشت"/>
    <meta property="og:description" content="پدر پیوند مغز استخوان ایران با بیان اینکه سرطان قابل درمان‌ترین بیماری است، گفت: سلول درمانی آینده درخشانی خواهد داشت و می‌تواند 100 درصد بیماری را درمان کند."/>
  </head>
  <body>
    <article>
      <h1>پدر پیوند مغز استخوان: سرطان قابل درمان‌ترین بیماری است/سلول درمانی آینده درخشانی خواهد داشت</h1>
      <address>
        <time datetime="2019-11-10T00:10:00+00:00">10 Nov 2019, 00:10</time>
      </address>
      <p>
        <i>پدر پیوند مغز استخوان ایران با بیان اینکه سرطان قابل درمان‌ترین بیماری است، گفت: سلول درمانی آینده درخشانی خواهد داشت و می‌تواند 100 درصد بیماری را درمان کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پروفسور اردشیر قوام زاده، ضمن تشریح روند تشکیل مرکز تحقیقات سرطان و مرکز پیوند اظهار کرد: بنده کارخود را از بیمارستان شریعتی در تهران آغاز کردم. در آن زمان بیمارستان هم نداشت، اما رفته رفته با تلاش‌ های بسیار بزرگ‌ترین مرکز درمانی سرطان و پیوند مغز استخوان ایران ایجاد شد.</p>
      <p>وی افزود: در ابتدا حدود سه مریض پذیرش شد و با همکاری برخی پزشکان در مدت زمان کوتاهی تعداد بیماران افزایش یافت و در نهایت تکنیک پیوند و سلول‌درمانی به کشور وارد شد.</p>
      <figure>
        <img src="https://aftabnews.ir/files/fa/news/1398/8/19/357279_504.jpg"/>
      </figure>
      <p>پدر پیوند مغز استخوان ایران تصریح کرد: در حال حاضر بیش از 450 هماتولوژیست‌انکولوژیست در کشور وجود دارد و اکنون در تمام کشور حتی شهرهای کوچک نیز متخصص هماتولوژی و انکولوژی وجود دارد و نیاز نیست بیماران به تهران مراجعه کنند.</p>
      <p>پروفسور قوام زاده بیان کرد: با گذر زمان و تغییر روش‌های درمان، 19 مرکز پیوند در کشور فعال شده که از بهترین مراکز می‌توان به مراکز کرمانشاه و تبریز اشاره کرد.</p>
      <p>وی با بیان اینکه مرکز پیوند مغز استخوان باید توسط کسی که توانایی لازم را دارد اداره شود گفت: بخش های مختلف در این مرکز فعال شده و امکانات تحقیقات ایجاد شده است.</p>
      <p>وی ادامه داد: در ایران تا به امروز برای هزار بیمار تالاسمی پیوند انجام شده‌ و ایران بزرگ‌ترین کشور در پیوند مغز استخوان بیماران تالاسمی محسوب می شود، همچنین در مجموع تاکنون بیش از ۶ هزار و ۳۰۰ نفر تحت پیوند قرار گرفتند.</p>
      <p>پدر پیوند مغز استخوان ایران با بیان اینکه جمع آوری بند باف باید به صورت بانک عمومی باشد، اضافه کرد: مبتلایان سرطان خون اگر با دارو درمان شوند پس از پنج سال به میزان ۱۰ درصد بهبود پیدا می‌کنند، اما با انجام پیوند مغز استخوان پس از ۲۵ سال ۷۰ درصد آنها زنده می مانند، پس این روش از نظر علمی و اقتصادی نیز به صرفه است و به طور کلی حدود 77 درصد پیوندهای مغز استخوان انجام شده نتیجه مثبت داشته است.</p>
      <p>قوام زاده خودباوری را رمز موفقیت دانست و گفت: جهاد در زمینه تحقیقات بر روی تاثیر آلودگی هوا بر افزایش سرطان به دانشگاه علوم پزشکی کمک کند. کنترل سموم مورد استفاده در تولید محصولات کشاورزی در حوزه کاهش سرطان ضروری است.</p>
      <p>وی قابل درمان ترین بیماری را سرطان دانست و گفت: چکاپ سالانه، ورزش و رژیم غذایی سالم در پیشگیری از سرطان بسیار مهم است.</p>
    </article>
  </body>
</html>