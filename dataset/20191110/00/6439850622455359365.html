<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459870/%E0%A6%9D%E0%A7%9C-%E0%A6%B6%E0%A7%87%E0%A6%B7%E0%A7%87-%E0%A6%86%E0%A6%A7%E0%A6%BE-%E0%A6%98%E0%A6%A3%E0%A7%8D%E0%A6%9F%E0%A6%BE%E0%A6%B0-%E0%A6%AE%E0%A6%A7%E0%A7%8D%E0%A6%AF%E0%A7%87-%E0%A6%AC%E0%A6%BF%E0%A6%A6%E0%A7%8D%E0%A6%AF%E0%A7%81%E0%A6%A4-%E0%A6%B2%E0%A6%BE%E0%A6%87%E0%A6%A8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="ঝড় শেষে আধা ঘণ্টার মধ্যে বিদ্যুত লাইন মেরামতের নির্দেশ"/>
    <meta property="og:description" content="স্টাফ রিপোর্টার ॥ ঝড় শেষের আধা ঘণ্টার মধ্যে দুর্গত এলাকার বিদ্যুত লাইন সারানোর কাজ শুরুর নির্দেশ দেয়া হয়েছে। দেশের সব পল্লী বিদ্যুত সমিতি এবং ঠিকাদারদের কর্মীদের সার্বক্ষণিক প্রস্তুত থাকতে বলা হয়েছে। শনিবার বিকেলে আরইবি চেয়ারম্যান মেজর জেনারেল (অব) মঈন উদ্দিন পল্লী বিদ্যুত সমিতির জেনারেল ম্যানেজারদের ..."/>
  </head>
  <body>
    <article>
      <h1>ঝড় শেষে আধা ঘণ্টার মধ্যে বিদ্যুত লাইন মেরামতের নির্দেশ</h1>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <ul>
        <li>পল্লী বিদ্যুত সমিতি ও কর্মীদের প্রস্তুত থাকতে বলা হয়েছে</li>
      </ul>
      <p>স্টাফ রিপোর্টার ॥ ঝড় শেষের আধা ঘণ্টার মধ্যে দুর্গত এলাকার বিদ্যুত লাইন সারানোর কাজ শুরুর নির্দেশ দেয়া হয়েছে। দেশের সব পল্লী বিদ্যুত সমিতি এবং ঠিকাদারদের কর্মীদের সার্বক্ষণিক প্রস্তুত থাকতে বলা হয়েছে। শনিবার বিকেলে আরইবি চেয়ারম্যান মেজর জেনারেল (অব) মঈন উদ্দিন পল্লী বিদ্যুত সমিতির জেনারেল ম্যানেজারদের সঙ্গে ভিডিও কনফারেন্সে এই নির্দেশ দিয়েছেন।</p>
      <p>আরইবির এক কর্মকর্তা জানান, কক্সবাজার, সাতক্ষীরা, পটুয়াখালী, ভোলা, বরিশাল, পিরোজপুর, বরগুনা, বাগেরহাটসহ আশপাশের এলাকাতে বিদ্যুত বন্ধ করে দেয়া হয়েছে। বিকেলে আরইবির ২৩ পল্লীবিদ্যুত সমিতি বিদ্যুত বিতরণ বন্ধ রেখেছিল। তবে পরিস্থিতি আরও খারাপ হওয়ার সঙ্গে সঙ্গে বিদ্যুত বন্ধের আওতা বাড়তে পারে।</p>
      <p>আরইবি চেয়ারম্যান জিএমদের উদ্দেশে বলেন, ঝড় শেষ হওয়ার সঙ্গে সঙ্গে আরইবি থেকে একটি নোটিস দেয়া হবে। নোটিস পাওয়ার আধাঘণ্টার মধ্যে সবাইকে কাজে নামতে হবে। এক্ষেত্রে যেসব এলাকায় বেশি ক্ষয়ক্ষতির আশঙ্কা রয়েছে সেই এলাকায় অন্য এলাকা থেকে লোক নিয়ে যাওয়ার নির্দেশ দেয়া হয়েছে। প্রয়োজনে ঢাকা থেকেও ওইসব এলাকায় লোক পাঠানো হবে। এজন্য সবাইকে প্রস্তুত থাকতে বলা হয়েছে।</p>
      <p>এদিকে বিদ্যুত বিভাগ এবং পিডিবির কর্মকর্তাদের সঙ্গে পৃথকভাবে বৈঠক করেছে দুর্যোগ ব্যবস্থাপনা মন্ত্রণালয়। এছাড়া ন্যাশনাল লোড ডেসপাস সেন্টারে বিদ্যুত বিভাগের উর্ধতন ব্যক্তিরা বুলবুল মোকাবেলায় বৈঠক করেছেন। ঝড়ের সময় বিদুত লাইন বন্ধ হয়ে যাওয়ার কারণে একবারে চাহিদা কমে যায়। তখন বিদ্যুতের চাহিদা এবং উৎপাদনের মধ্যে সমন্বয় করা খুব গরুত্বপূর্ণ। এর আগে ২০০৮ সালে সিডরের সময় হুট করে বিদ্যুতের চাহিদা কমে গেলেও উৎপাদন বেশি হওয়াতে সারাদেশ এক সঙ্গে বিদ্যুত বিচ্ছিন্ন হয়ে যায়। তবে এরপরের ঘূর্ণি ঝড়ের সময় আর এই পরিস্থিতি সৃষ্টি হয়নি।</p>
      <p>পিডিবির চেয়ারম্যান প্রকৌশলী খালিদ মাহমুদ বলেন, আমাদের পূর্ণ প্রস্তুতি রয়েছে। আমরা ইতোমধ্যে কন্ট্রোল রুম খুলেছি। সার্বক্ষণিক খোঁজ রাখা হয়েছে। বুলবুল যেসব এলাকায় আঘাত হানতে পারে সেখানে সবাইকে প্রস্তুত রাখা হয়েছে। এনএলডিসিতে আমরা বৈঠক করেছি। কিভাবে পরিস্থিতি মোকাবেলা করা যায় সে বিষয়ে সব প্রস্তুতি নিয়েছে পিডিবি।</p>
      <p>বিদ্যুত বিভাগের এক কর্মকর্তা বলেন, যেসব বিদ্যুত কেন্দ্র এনএলডিসির সঙ্গে স্কাডার অন্তর্ভুক্ত রয়েছে সেগুলো এনএলডিসি থেকেই নিয়ন্ত্রণ করা সম্ভব। আর যেগুলো এনএলডিসির সঙ্গ সংযুক্ত নয় তাদেরও যোগাযোগের মাধ্যমে তাৎক্ষণিক ব্যবস্থা নেয়ার নির্দেশ দেয়া হয়েছে।</p>
    </article>
  </body>
</html>