<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697741/%D8%B2%DB%8C%D8%A8%D8%A7-%DA%A9%D9%84%D8%A7%D9%85-%D8%A7%DA%AF%D8%B1-%DB%8C%DA%A9-%D9%81%D8%B1%D8%AF-%D9%86%D8%B8%D8%A7%D9%85%DB%8C-%D9%87%D9%85-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%B4%D9%88%D8%AF-%D9%86%D9%85%DB%8C-%D8%AA%D9%88%D8%A7%D9%86%D8%AF-%D9%85%D8%B9%D8%AC%D8%B2%D9%87-%DA%A9%D9%86%D8%AF-%DA%86%D9%88%D9%86-%D8%B9%D8%B5%D8%A7%DB%8C-%D9%85%D9%88%D8%B3%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="زیبا کلام: اگر یک فرد نظامی هم رئیس جمهور شود نمی تواند معجزه کند چون عصای موسی ندارد"/>
    <meta property="og:description" content="استاد علوم سیاسی دانشگاه تهران گفت: حکومت نظامیان برای پیشرفت اقتصادی،توسعه سیاسی و پیشرفت اجتماعی به هیچ وجه مطلوب نیست و از چاله به چاه افتادن است."/>
  </head>
  <body>
    <article>
      <h1>زیبا کلام: اگر یک فرد نظامی هم رئیس جمهور شود نمی تواند معجزه کند چون عصای موسی ندارد</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035586_674.jpg"/>
      </figure>
      <p>استاد علوم سیاسی دانشگاه تهران گفت: حکومت نظامیان برای پیشرفت اقتصادی،توسعه سیاسی و پیشرفت اجتماعی به هیچ وجه مطلوب نیست و از چاله به چاه افتادن است.</p>
      <p>به گزارش ایرنا؛ صادق زیبا کلام یکشنبه شب در مناظره ای با عنوان' نقش نظامیان در حکومت‌ها' در سالن اجتماعات امام رضا(ع) دانشکده پزشکی مشهد افزود: وقتی نظامیان بر سر قدرت می آیند جدایی از قدرت ندارند و باعث نجات نمی شوند و مایع بدتر شدن اوضاع در بلندمدت خواهند شد.</p>
      <p>وی ادامه داد: اگر حکومت واقعا نظامی باشد تمام اصل و اساسی دموکراسی را زیر پا می‌گذارد و در حکومت‌های نظامی قانون، فرع بر اراده حاکمان نظامی می‌شود.</p>
      <p>استاد علوم سیاسی دانشگاه تهران گفت: اگر یک فرد نظامی هم رئیس جمهور شود نمی تواند معجزه کند چون عصای موسی ندارد و سخت در اشتباه هستیم که چنین شخصی بتواند کاری انجام دهد.</p>
      <p>زیباکلام افزود: اگر یک فرد نظامی هم بر سر کار بیاید در چارچوب نهادهای انتخابی خواهد بود و مشخص نیست با نهادهای انتصابی چه کاری انجام می‌دهد.</p>
      <p>وی ادامه داد: ناکارآمدی دولت، علت ایجاد و احساس نیاز به یک فرد نظامی در راس دولت است چون مردم احساس می‌کنند صندوق رای، خروجی مورد نظر آنها را نداشته و هیچ سیاستی تغییر نکرده است.</p>
      <p>استاد علوم سیاسی دانشگاه تهران گفت: یکی از تاسف آور ترین تحولاتی که ظرف چند سال اخیر رخ داده سلب اعتماد از صندوق رای وزارت کشور بوده است که تندروها موجب آن شدند.</p>
      <p>زیبا کلام با بیان اینکه ناکارآمد نشان دادن دولت و مجلس شورای اسلامی باعث سلب اعتماد کامل از بخش انتخاباتی نظام شده است افزود: این کار باعث شده است که حرف سلطنت طلب ها و خارج نشینان مورد تایید قرار بگیرد که جمهوری اسلامی ناکارآمد است.</p>
      <p>مدیر مسئول نشریه بررسی‌های اقتصادی هم در این مناظره گفت: نظامیان، از طریق کودتا، انتخابات مهندسی شده یا انتخابات آزاد ممکن است بر سر کار بیایند اما آنچه مشخص است این است که منافع ملی با شیوه های غیردموکراتیک تامین نمی‌شود.</p>
      <p>عبدالرضا داوری افزود: در جمهوری اسلامی ایران منابع قدرت، روحانیت، حزب الله و مردم هستند که در طی ۴۰ سال اخیر هر کدام در مقاطعی کمتر و بیشتر نقش آفرینی کرده اند.</p>
      <p>وی ادامه داد: در ۱۰۰ سال اخیر غول دولت را ایجاد کرده و همه منابع را به آن داده ایم و با این وضع توقع داریم که دولت‌ها حق مردم را بدهند و آنها را توانمند کنند.</p>
      <p>او اضافه کرد: ۸۵ درصد منابع کشور تحت کنترل دولت به مفهوم کلان آن است و فضا برای فعالیت آزاد مردم در حوزه اقتصادی وجود ندارد.</p>
      <p>مدیر مسئول نشریه بررسی‌های اقتصادی گفت: در دنیای امروز مجوز گرفتن برای کتاب موسیقی مضحک است اما ما برای کوچکترین کارها از راه اندازی یک دکه مطبوعاتی و یک نشریه ساده به دنبال مجوز باید باشیم.</p>
      <p>داوری افزود: بعد از انقلاب، تسلط دولت بر منابع را تشدید کرده ایم و ساختار موجود پاسخگو نیست و دولتی پاسخگوست که با مالیات مردم اداره شود.</p>
      <p>وی ادامه داد: مقدمه قانون اساسی می‌گوید باید شرایطی ایجاد شود که تک تک مردم رهبر شوند نه اینکه جامعه گله وار باشد و تا زمانی که مردم درگیر شهریه درسی فرزندان و اجاره بهای خانه باشند رشد نمی کنند و مردم باید توانمند شوند.</p>
      <p>او ادامه داد: قانون اساسی ما پیشرفته است اما در عمل، روابطی که حاکم شده است این قانون را ناکارآمد می کند به عبارتی ظرفیت حقوقی جمهوری اسلامی ایران از دل مردم بیرون آمده است اما به تدریج مردم کنار زده شده‌اند و نهادها را ناکارآمد کرده‌ایم.</p>
      <p>وی تاکید کرد: دولت باید همه امور را واگذار کند و فقط امنیت و قضاوت را برعهده داشته باشد.</p>
    </article>
  </body>
</html>