<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773357,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="ארי הרו: &quot;נתניהו דיבר עם פאקר על רכישת וואלה&quot;"/>
    <meta property="og:description" content="עדות ראש הסגל לשעבר של משרד רה&quot;מ בתיק 4000 נחשפת. ארו העיד בתיק, אך הפך לעד מדינה בתיקי 1000 ו-2000 בלבד"/>
  </head>
  <body>
    <article>
      <h1>ארי הרו: "נתניהו דיבר עם פאקר על רכישת וואלה"</h1>
      <h2>עדות ראש הסגל לשעבר של משרד רה"מ בתיק 4000 נחשפת. ארו העיד בתיק, אך הפך לעד מדינה בתיקי 1000 ו-2000 בלבד</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">ליטל דוברוביצקי ותומר גנון</a></address>
      <p>"אצל נתניהו תמיד עדיף שזה יהיה חבר ששולט בפלטפורמה תקשורתית, ולא אויב. שתהיה יותר תמיכה", כך אמר בעדותו במשטרה ארי הרו, מי שהיה בעבר ראש הסגל במשרד ראש הממשלה והפך עד מדינה בתיקי 1000 ו־2000. יודגש כי העדות הזו של הרו ניתנה בתיק 4000 ולא בתיקים שהוא עד מדינה בהם.</p>
      <p>בעדותו סיפר הרו לחוקרים על שתי פגישות שתאם עם שאול אלוביץ' לבקשת נתניהו, וגם על פגישה בין נתניהו למיליארדר האוסטרלי ג'יימס פאקר. שמו של פאקר עלה בתיק 1000 כמי שחובר לנתניהו על ידי איש העסקים ארנון מילצ'ן ואף התבקש לחלוק בנטל של רכישת המתנות לבני הזוג נתניהו. "אני זוכר שהיתה פגישה בין ג'יימס פאקר לבין נתניהו בפטיו של בית ראש הממשלה ב־2014, כשנתניהו דיבר עם פאקר על רכישת וואלה. בפגישה הזו גם אני נכחתי ודובר שם על פגישה בין פאקר לאנשי וואלה בעניין הרכישה".</p>
      <figure>
        <img src="https://images1.calcalist.co.il/PicServer3/2016/07/19/623075/YE1991083_l.jpg"/>
        <figcaption>ארי הרו, ראש הסגל לשעבר של בנימין נתניהו <br/>צילום: שאול גולן</figcaption>
      </figure>
      <p>חוקרים: מה לפאקר ולאתר וואלה?</p>
      <p>הרו: "באותה תקופה ביבי נפגש עם פאקר מספר פעמים בענייני רכישת (אמצעי) מדיה שונים. ואני זוכר ספציפית על וואלה".</p>
      <p>חוקרים: מה הקשר של נתניהו לסיפור הזה של מכירת אתר וואלה?</p>
      <p>הרו: "ביבי ראה בפאקר מישהו ידידותי שיכול לקנות פלטפורמה תקשורתית יותר תומכת. נתניהו ניסה לגייס את פאקר לרכוש פלטפורמה תקשורתית בארץ כי לנתניהו תמיד עדיף חבר ששולט בפלטפורמה תקשורתית ולא</p>
      <p>אויב. המטרה היא שתהיה תמיכה בנתניהו בפלטפורמה. בפגישה עם פאקר נתניהו התעניין בגודל ההשפעה של אתרים שונים בארץ, ואני חושב שוואלה היה מבחינת אתרי חדשות מספר אחת בארץ וזה עלה בשיחה עם פאקר ואנשיו".</p>
      <p>מטעמו של ראש הממשלה נמסר: "הפגישות המדוברות עם אלוביץ' כמו פגישות רבות אחרות תואמו על ידי ארי הרו ודווחו ותועדו בזמן אמת ביומן לשכת ראש הממשלה".</p>
    </article>
  </body>
</html>