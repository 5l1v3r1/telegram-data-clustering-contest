<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773374,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="שר החקלאות אורי אריאל התפטר מתפקידו"/>
    <meta property="og:description" content="במכתב לראש הממשלה בנימין נתניהו כתב השר אורי אריאל: &quot;מודה לך על האמון והעבודה המשותפת תחת הנהגתך&quot;"/>
  </head>
  <body>
    <article>
      <h1>שר החקלאות אורי אריאל התפטר מתפקידו</h1>
      <h2>במכתב לראש הממשלה בנימין נתניהו כתב השר אורי אריאל: "מודה לך על האמון והעבודה המשותפת תחת הנהגתך"</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">יובל קרני ואיתמר אייכנר, ynet</a></address>
      <p>שר החקלאות אורי אריאל הודיע הבוקר (יום א') לראש הממשלה בנימין נתניהו על התפטרותו מהתפקיד. אריאל כתב לראש הממשלה בנימין נתניהו: "מודה לך על האמון והעבודה המשותפת תחת הנהגתך".</p>
      <p>"מקווה ומתפלל ששר החקלאות הבא יחד איתך ימשיכו לקדם את החקלאים והחקלאות לתפארת מדינת ישראל", כתב אריאל שסיכם את מכתבו בברכת בניין הארץ.</p>
      <figure>
        <img src="https://images1.calcalist.co.il/PicServer3/2019/11/10/946177/photo_2019-11-10_09-51-23L.jpg"/>
        <figcaption>מכתב התפטרות של אורי אריאל, שר החקלאות</figcaption>
      </figure>
      <p>בתחילת השנה הביס השר בצלאל סמוטריץ' את אורי אריאל <a href="https://www.calcalist.co.il/local/articles/0,7340,L-3754244,00.html">בקרב על הנהגת האיחוד הלאומי</a>. אריאל פרש מהכנסת לאחר 23 שנים בפוליטיקה.</p>
      <p>הבוקר אמורה לאשר הממשלה את החלטת ראש הממשלה בנימין נתניהו למנות את נפתלי בנט לשר הביטחון. השניים נפגשו ביום שישי בבוקר בלשכת ראש הממשלה, ונתניהו הציע לבנט להתמנות לתפקיד - שנעתר לבקשה.</p>
      <figure>
        <img src="https://images1.calcalist.co.il/PicServer3/2018/07/12/832095/1NL.jpg"/>
        <figcaption>אורי אריאל <br/>צילום: בלומברג, עומר מסינגר</figcaption>
      </figure>
      <p>בפגישה עם בנט הציע לו נתניהו את תיק הביטחון או את התיקים האחרים (חקלאות, רווחה ותפוצות). בנט ערך שיחות עם שקד ועם חבר הכנסת השלישי של הימין החדש, מתן כהנא - והוחלט <a href="https://www.calcalist.co.il/local/articles/0,7340,L-3773332,00.html">לקחת את תיק הביטחון.</a></p>
      <p>שותפתו של בנט להנהגת "הימין החדש", איילת שקד, לא תמונה לשרה בממשלת המעבר. רק אם תקום ממשלה חדשה - אז היא צפויה לקבל מינוי.</p>
      <p>הליכוד והימין החדש יקימו סיעה משותפת בכנסת הנוכחית (לפי המודל של "הליכוד-ישראל ביתנו" בכנסת ה-19) והתחייבו לפעול ביחד כסיעה משותפת לאורך כהונת הכנסת הנוכחית. ייתכן שגם ירוצו יחדיו בבחירות הבאות.</p>
    </article>
  </body>
</html>