<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773383,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="החל השבוע: אינסטגרם תתחיל לצנזר לייקים בארה&quot;ב"/>
    <meta property="og:description" content="מדובר בהרחבת ניסוי קיים, במסגרתו לא יוכלו גולשים לראות את מספר הלייקים שקיבלו פוסטים של אחרים; המטרה היא צמצום תחרויות הפופולריות ברשת החברתית, שמזיקות לדימוי העצמי של בני נוער"/>
  </head>
  <body>
    <article>
      <h1>החל השבוע: אינסטגרם תתחיל לצנזר לייקים בארה"ב</h1>
      <h2>מדובר בהרחבת ניסוי קיים, במסגרתו לא יוכלו גולשים לראות את מספר הלייקים שקיבלו פוסטים של אחרים; המטרה היא צמצום תחרויות הפופולריות ברשת החברתית, שמזיקות לדימוי העצמי של בני נוער</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">רפאל קאהאן</a></address>
      <p>אינסטגרם הודיעה אתמול (ש') שתתחיל להסתיר לייקים עבור חלק ממשתמשיה בארה"ב החל מהשבוע. המהלך מגיע לאחר ניסוי להסתרת לייקים שנערך בקנדה באפריל, ולאחר מכן במקסיקו ויפן. ארה"ב היא השוק העיקרי של אינסטגרם ובו כ-106 מיליון משתמשים, כך שאם המהלך יצליח, לא מן הנמנע שיורחב לכלל המשתמשים בעולם. הסיבה להחבאת הלייקים היא כדי למנוע תחרותיות בין המשתמשים. הרעיון הוא למנוע לחץ על קהל המשתמשים הצעיר, שרודף אחר לייקים ושופט את עצמו לפי מספר הלייקים שקיבל. "אנחנו באמת רוצים למזער את הלחץ", אמר אדם מוסרי, מנהל אינסטגרם, לסוכנות בלומברג, "כדי להוריד את מפלס החרדה וההשוואות החברתיות בעיקר בקרב צעירים".</p>
      <figure>
        <img src="https://images1.calcalist.co.il/PicServer3/2019/04/30/903004/F8.jpg"/>
        <figcaption>פוסטים בלי לייקים <br/>צילום: פייסבוק</figcaption>
      </figure>
      <p>המהלך אינו מונע ממי שכן רוצה לראות את מספר הלייקים לקבל אליהם גישה, וההסתרה מתבצעת רק משאר המשתמשים. המהלך של אינסטגרם הגיע במקור מכך שרבים החלו לדאוג מכך שהיא הפכה למקום בו בני נוער וילדים משווים את הפופולריות החברתית שלהם. באינסטגרם ניסו במשך זמן רב לחנך את קהל המשתמשים שהרעיון שעומד בבסיסה הוא לעודד אמנות ויצירתיות ולא האדרה עצמית. ואולם, התברר שחינוך או לפחות הניסיון לחנך את הקהל אינו עובד והחתירה לשיאי לייקים חזקה מכל רעיון פדגוגי. התוצאה היתה שאינסטגרם הואשמה על ידי גורמי חינוך ופסיכולוגיה בכך שהיא מעודדת בעיות נפשיות, פוגעת בדימוי העצמי העדין של משתמשים חלשים ואף עשויה לגרום לתופעות שמסכנות את הבריאות. המצב הגיע לכך שמשתמשים נוהגים לרכוש לייקים בכסף או משתמשים בבוטים כדי להגדיל את מספר העוקבים באופן מלאכותי. המהלך של אינסטגרם מצטרף לסדרה של מהלכים מצד חברות הטכנולוגיה כדי לפתור בעיות בריאותיות, נפשיות וחברתיות שזוהו אצל משתמשים כבדים במוצרי מדיה חברתית וסמארטפונים. אינסטגרם למשל הוסיפה כלי שמאפשר להגביל את זמן השימוש; גם אפל הטמיעה כלי דומה באייפון וגוגל הטמיעה את אפליקציית ה-Family link בגרסה האחרונה של אנדרואיד כדי לספק להורים כלי ניטור על משתמשים בני פחות מ-13. זו מגמה שכנראה תמשיך להתרחב, אם כי טרם התברר מה היעילות שלה.</p>
    </article>
  </body>
</html>