<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/anceloti-dobio-poslednju-sansu-da-li-je-zasluzuje/342133"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Anćeloti dobio poslednju šansu, da li je zaslužuje?"/>
    <meta property="og:description" content="Legendarni strateg ima težak zadatak, a to je da vrati poljuljanu ekipu na kolosek u predstojeće dve nedelje"/>
  </head>
  <body>
    <article>
      <h1>Anćeloti dobio poslednju šansu, da li je zaslužuje?</h1>
      <h2>Legendarni strateg ima težak zadatak, a to je da vrati poljuljanu ekipu na kolosek u predstojeće dve nedelje</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>
        <b>Karlo Anćeloti ostaje u Napulju i to najmanje do utakmice sa Liverpulom 27. novembra, koja će predstavljati presudni trenutak za njega i tim u ovoj sezoni. To je potvrdilo više relevantnih izvora u italijanskom medijima, koji su takav zaključak doneli nakon odluke Aurelija de Laurentisa da se vrati u Los Anđeles, što znači da nikakvih radikalnih poteza neće biti.</b>
      </p>
      <p>Kriza koja je drmala Napulj proteklih nedelju dana dodatno je produbljena sinoćnim remijem sa Đenovom na San Paolu. <b>Anćeloti</b> se našao na direktnom udaru navijača, baš kao i kompletna ekipa, koji su prethodno odlučili da se ne vrate u karantin nakon meča sa Salcburgom, što je naišlo na osudu predsednika, ali i temperamentnih pristalica italijanskog kluba. Čelnici Napolija najavili su de će zbog toga čitava ekipa biti kažnjena sa oduzimanjem 25 posto plate.</p>
      <p>Na posebnom udaru, bili su <b>Lorenco Insinje</b>, <b>Alan</b> i <b>Hose Kaljehon</b>, koji su označeni kao predvodnici grupe prilikom donošenja odluke o napuštanju karantina. <b>Anćeloti</b> je takođe podržao ekipu u tome, što je bukvalno razjarilo <b>De Laurentisa</b>.</p>
      <p>Pojedini italijanski mediji postavljaju sasvim opravdano pitanje - da li <b>Anćeloti</b> zaslužuje novu šansu? Odnosno, šta to može da se promeni u predstojeće dve nedelje. Napoli igra bez hrabrosti, nema ideje u organizaciji igre, dok je defanziva u najmanju ruku razočaravajuća. Napolitanci su se već sada oprostili od Skudeta, iako su uz Inter bili jedini realan konkurent Juventusu, a neće im biti lako ni da se upuste u borbu za četvrto mesto, s obzirom da Roma, Atalanta i Lacio u ovom trenutku deluju daleko konkretnije.</p>
      <figure>
        <img src="https://mozzartsport.com/upload/CKEditor/10.11.2019./2019-11-02T152038Z_1556408606_RC1425B96430_RTRMADP_3_SOCCER-ITALY-ROM-NAP-REPORT.JPG"/>
      </figure>
      <p>Razačoravajuća jesen usledila je nakon što je prvi put u toku jedno prelaznog roka Napoli premašio 100.000.000 evra uloženih u dovođenje igrača koji su bili potrebni šefu struke. To je izvesno jedna od stvari koja posebno smetaju <b>De Laurentisu</b>. Osvojenih 19 bodova na dosadašnjih 12 utakmica u Seriji A ispod su svih kriterijuma, a posebno za ekipu koja je konkurisala za najviši plasman na tabeli.</p>
      <p>Takođe, u Napulju smatraju da je <b>Anćeloti </b>u potpunosti izgubio autoritet i kontrolu nad svlačionicom. Ipak, neće biti tako lako ni uručiti mu otkaz, jer bi klub zbog toga morao da plati ogromnu odštetu, pa su proteklih dana morali da reaguju i klupski advokati, pošto je <b>De Laurentis</b> želeo odmah da ga se reši nakon utakmice sa Salcburgom.</p>
      <p>Ostaje da se vidi da li će dve nedelje predstavljati dovoljan period da legendarni strateg vrati ekipu na pravi kolosek. Za povratak samopouzdanja neophodne su pobede, a prvi naredni meč Napolitanci igraju na San Siru protiv Milana u subotu 23. novembra. Odmah potom sledi gostovanje Liverpulu, koje će pokazati znatno realniju sliku. Tada će biti jasno, da li ima svrhe da <b>Anćeloti</b> nastavi istim putem.</p>
      <figure>
        <img src="https://mozzartsport.com/upload/CKEditor/09.11.2019/Akcija-Srce-za-decu-za-porodilis%CC%8Cta-u-Kraljevu-i-C%CC%8Cac%CC%8Cku-V2.jpg"/>
      </figure>
      <p>Foto: <i>Reuters</i></p>
    </article>
  </body>
</html>