<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/articles/0,7340,L-3773408,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="החייאת חסד: האם מועצת רמ&quot;י תאריך את תוקפה של מחיר למשתכן?"/>
    <meta property="og:description" content="אף שטרם ברור מי יאייש את משרד האוצר בממשלה הבאה, התוכנית השנויה במחלוקת שקידם השר כחלון תובא בקרוב לדיון בהארכתה. השמאי ירון ספקטור: &quot;בחרו בפתרון הכי קל – שלא פתר דבר&quot;"/>
  </head>
  <body>
    <article>
      <h1>החייאת חסד: האם מועצת רמ"י תאריך את תוקפה של מחיר למשתכן?</h1>
      <h2>אף שטרם ברור מי יאייש את משרד האוצר בממשלה הבאה, התוכנית השנויה במחלוקת שקידם השר כחלון תובא בקרוב לדיון בהארכתה. השמאי ירון ספקטור: "בחרו בפתרון הכי קל – שלא פתר דבר"</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">דב כהן</a></address>
      <p>בשיתוף מערכת זירת הנדל"ן</p>
      <p>אחרי שהיתה אמורה להסתיים ב-2019, תובא בשבוע הבא תוכנית מחיר למשתכן לדיון בהארכתה במועצת מקרקעי ישראל, אשר אמונה על אישור מתן ההנחות בקרקע. מנכ"ל רשות מקרקעי ישראל, עדיאל שמרון, אמר את הדברים ביום חמישי האחרון בכנס של "מרכז הנדל"ן".</p>
      <p>בהתייחסו למידת הצלחתה של התוכנית אמר שמרון כי כי "אולי לא היתה ירידת מחירים כמו שציפינו שתהיה, אבל כשיזם מהצפון אומר לי 'תפסיקו לשווק קרקעות, אנחנו לא מצליחים למכור דירות' – הרי זו בעצם היתה מטרת התוכנית מלכתחילה. אנחנו יודעים שמחיר למשתכן כן השפיעה על השוק, ואנחנו מתכוונים להמשיך לממש את התוכנית גם בממשלה הבאה".</p>
      <p>המשנה ליועץ המשפטי לממשלה, עו"ד ארז קמיניץ, התייחס לכשל בתוכנית שבא לידי ביטוי בפער בהנחות שניתנות לזכאי התוכנית בחלקים שונים של הארץ. "לא ייתכן שבמרכז הארץ היו הנחות שהגיעו ל-800 אלף שקל, ובפריפריה ההנחות לא עברו את ה-200 אלף שקל", אמר קמיניץ. "הדבר הזה מעצים את הפערים הכלכליים בחברה, ועושה את העשירים עוד יותר עשירים, ולהיפך. את הדבר הזה אנחנו פועלים לשנות".</p>
      <figure>
        <img src="https://images1.calcalist.co.il/PicServer3/2019/10/30/944146/1NL.jpg"/>
        <figcaption>מנכ"ל משרד השיכון, בני דרייפוס. ההנחות לא הגיעו לפריפריה <br/>צילום: דנה קופל</figcaption>
      </figure>
      <p>מנכ"ל משרד הבינוי והשיכון, בני דרייפוס, אמר בתגובה לדברים כי הסכום הממוצע של ההנחות בכל הארץ נע בטווח של 370-360 אלף שקל. "נכון שיש מקרי קיצון, אך לא נכון שהם יכתיבו שינויים בחוק". עם זאת הוא הודה כי התוכנית לא הניבה את המצופה ממנה באזורי הפרירפריה: "המטרה בתוכנית מחיר למשתכן היתה להגיע להנחות של 200 אלף שקל. בפריפריה הממוצע של ההנחות לא הגיע ליעד הזה ועמד על 170 אלף שקל, והיו אפילו הנחות של 90-80 אלף שקל, שהן בעצם אפס כשמשקללים את כל המגבלות שקובעת התוכנית".</p>
      <p> </p>
      <p>
        <b>עתיד קודר</b>
      </p>
      <p>לאורך השנים מתחו גורמי נדל"ן הפועלים בשוק הפרטי ביקורת נוקבת על תוכנית הדיור הממשלתית שביקשה לסבסד את עלויות הקרקע מתוך מטרה "לקרב" את צעירי הארץ לדירה משלהם. גם כיום, ארבע שנים לאחר החלתה על ידי שר האוצר משה כחלון, רבים סבורים כי לא רק שהתוכנית לא הביאה לירידת מחירי הדירות, היא אף הכינה את הקרקע לעליות שבוא תבואנה בשנים הקרובות. "כשמנסים להוריד מחירים בכל מחיר – יש לכך מחיר כבד", אומר הכלכלן ושמאי המקרקעין <a href="https://bit.ly/33A8VOm">ירון ספקטור</a>.</p>
      <p>לדבריו, "כחלון למעשה עיוות את שוק הנדל"ן למגורים, ופעל הפוך: במקום לנצל סכום עתק של 7 מיליארד שקל כדי להגדיל את היצע הדירות – באמצעות האצת הבנייה, הסרת חסמי תשתית וייעול הכשלים הביורוקרטיים – הוא השתמש בו כדי לתת הנחות על מחירי הקרקע. בעצם, הוא בחר בפתרון הכי קל שהיה לו בארגז הכלים, וניסה להוריד את המחירים בצורה מלאכותית – מה שלא ממש הצליח, בלשון המעטה.</p>
      <figure>
        <img src="https://images1.calcalist.co.il/PicServer3/2017/12/20/781013/1_s.jpg"/>
        <figcaption>ירון ספקטור "במקום הגדלת היצע הדיור, התוכנית עיוותה את השוק" <br/>צילום: ישי רונן</figcaption>
      </figure>
      <p>"הדבר היחיד ש'הצליח' בעקבות הסבסוד הלא-מבוקר הזה הוא ייבוש של השוק החופשי וירידה דרסטית במספר התחלות הבנייה. זה דבר שבאופן טבעי יביא לעליית מחירים, אם לא עכשיו אז לבטח בשנים הקרובות. לכך יש להוסיף את העובדה שפרויקטים רבים של מחיר למשתכן תקועים וכלל לא בטוח מתי והאם הדחפורים יעלו על השטח, והעתיד די ברור – מחירי הנדל"ן למגורים ימשיכו לעלות.</p>
      <p> </p>
      <p>השמאי ספקטור מוסיף כי על כחלון היה לנהוג בשוק הדיור בדומה לפעולותיו כשר התקשורת בשוק הסלולר בתחילת העשור הנוכחי. "מה שהוריד את המחירים בשוק הסלולר היה הוספתן של ארבע-חמש חברות וירטואליות לשוק, שהגדילו את התחרות, ובעצם את ההיצע שעמד בפני הצרכנים. מובן שאם כחלון היה מציע למשתמשים – 'דברו וסמסו יותר – ותקבלו הנחה' – זה לא היה מביא לירידת מחירים, אלא בדיוק להיפך – הביקוש היה עולה ואיתו המחירים".</p>
      <p>
        <b>
          <a href="https://www.calcalist.co.il/home/0,7340,L-5232,00.html">
            <b>לכתבות נוספות היכנסו אל זירת הנדל"ן &gt;&gt;</b>
          </a>
        </b>
      </p>
    </article>
  </body>
</html>