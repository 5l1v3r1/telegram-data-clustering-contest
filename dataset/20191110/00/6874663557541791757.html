<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773371,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="מסתמן: אמסלם יאשר את עסקת סרצ'לייט-בזק"/>
    <meta property="og:description" content="שר התקשורת ידון מחר במתן היתר השליטה לסרצ'לייט - האישור האחרון שנדרש להשלמת העסקה; אמסלם התנה את חתימתו בכך שהיועמ&quot;ש מנדלבליט יערוב לו שהאישור לא יסבך אותו בחקירות עתידיות - כפי שקרה לנתניהו בתיק 4000, וביום חמישי העביר מנדלבליט את האישור"/>
  </head>
  <body>
    <article>
      <h1>מסתמן: אמסלם יאשר את עסקת סרצ'לייט-בזק</h1>
      <h2>שר התקשורת ידון מחר במתן היתר השליטה לסרצ'לייט - האישור האחרון שנדרש להשלמת העסקה; אמסלם התנה את חתימתו בכך שהיועמ"ש מנדלבליט יערוב לו שהאישור לא יסבך אותו בחקירות עתידיות - כפי שקרה לנתניהו בתיק 4000, וביום חמישי העביר מנדלבליט את האישור</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">גולן חזני</a></address>
      <p>שר התקשורת דודי אמסלם זימן דיון למחר (ב') מול בכירי המשרד כדי לדון במתן היתר השליטה בבזק לקרן סרצ'לייט. ככל הנראה יחתום מחר אמסלם על מתן ההיתר לקרן.</p>
      <p>השר אמסלם סירב לחתום על מתן ההיתר, אלא אם היועץ המשפטי לממשלה אביחי מנדלבליט יערוב לו שלא יפתח בחקירה נגדו, כפי שקרה לראש הממשלה בנימין נתניהו בתיק 4000. ביום חמישי <a href="https://www.calcalist.co.il/markets/articles/0,7340,L-3773306,00.html">העביר מנדלבליט את האישור הנדרש</a>, אולם אמסלם טרם חתם על ההיתר.</p>
      <figure>
        <img src="https://images1.calcalist.co.il/PicServer3/2019/11/05/945451/1L.jpg"/>
        <figcaption>מימין: שר התקשורת דוד אמסלם, היועץ המשפטי לממשלה אביחי מנדלבליט ומנכ"ל בי־קום עמי ברלב <br/>צילומים: יואב דודקביץ, אוראל כהן, עמית שעל</figcaption>
      </figure>
      <p>בפגישה מחר יתברר אם בכוונתו של אמסלם לחתום, לאחר שקיבל את האישור. החתימה של השר היא הדבר היחיד שחסר כדי להעניק את ההיתר, לאחר שכל הגופים הרלוונטיים נתנו את אישורם, כולל משרד הבטחון והשב"כ.</p>
      <p>חברת בי-קום, המחזיקה בשליטה בבזק, דיווחה הבוקר (א') שהייתה אמורה לפרסם את לוח הזמנים להשלמת העסקה עם סרצ'לייט שרוכשת את השליטה בבזק תמורת 485 מיליון שקל, אבל תדחה את פרסום הלו"ז עד לקבלת ההיתר.</p>
      <p>סרצ'לייט <a href="https://www.calcalist.co.il/markets/articles/0,7340,L-3773191,00.html">איימה לסגת מהעסקה אם האישורים לא יתקבלו</a>, אבל לאור הזינוק של 26% שרשמה מניית בי-קום ביום חמישי - שמציב את הקרן ברווח על שווי העסקה עוד לפני שהושלמה, ספק אם תיסוג, ונראה כי תסכים להארכה של לוח הזמנים הנדרש להשלמת ההסדר שמסתיים ב-24 בנובמבר.</p>
    </article>
  </body>
</html>