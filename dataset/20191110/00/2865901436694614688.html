<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/rezzime-dana-nedelja-samo-standard-je-uspeo-da-uprlja-perfektan-dan/342192"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="REZZIME DANA (nedelja): Samo Standard je uspeo da uprlja perfektan dan"/>
    <meta property="og:description" content="Pogledajte ko vam je 10. novembra doneo novac, a ko vas je prodao..."/>
  </head>
  <body>
    <article>
      <h1>REZZIME DANA (nedelja): Samo Standard je uspeo da uprlja perfektan dan</h1>
      <h2>Pogledajte ko vam je 10. novembra doneo novac, a ko vas je prodao...</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p><b>NAPOMENA:</b> U rubrici REZZIME DANA novinari portala MOZZART Sport koriste podatke kladionice MOZZART o najigranijim parovima tog dana, i na osnovu toga sumiraju koji su od najigranijih tipova prošli, a koji nisu.</p>
      <p><a href="https://www.mozzartsport.com/fudbal/vesti/predozzi-i-tipovanja-nedelja-liverpul-redovno-dere-kozu-sitiju-na-enfildu-ziceri-su-atletiko-i-standard/342125"><b>OVDE</b></a> pogledajte kako smo mi prošli u rubrici PREDLOZZI I TIPOVANJA.</p>
      <p>Evo kako ste vi tipovali.</p>
      <p>
        <b>ZAOKRUŽENO</b>
      </p>
      <p><b>MANČESTER JUNAJTED - BRAJTON (tip 1, kvota 1,65) - rezultat 3:1</b><br/>Imali su Mančester junajted i Brajton dosta zanimljivih duela otkako je klub s krajnjeg juga Ostrva ušao u elitno društvo pre dve godine. Junajted je posebnu muku imao na Ameksu, gde nikada dosad nije slavio. Ali, kada Brajton dođe na Old Traford, stvari se drastično menjaju. Junajted je ostao veran tradiciji i treći put zaredom savladao Brajton na svom terenu, ovog puta rezultatom 3:1 (2:0) i konačno se uključio u gornji dom Premijer lige. <b><a href="https://www.mozzartsport.com/fudbal/vesti/junajted-veran-tradiciji-brajton-lak-plen-marsijal-pakovao-pereira-i-rasford-resavali-video/342162">IZVEŠTAJ</a>.</b></p>
      <p><b>LACIO - LEČE (tip 1, kvota 1,25) - rezultat 4:2</b><br/>Lacio je ušao u seriju! Iako je u Ligi Evrope praktično ispao, u Seriji A gazi sve pred sobom. Nebeskoplavi su danas samleli Leće na Olimpiku sa 4:2, a napadačka linija je nastavila da rešeta. Uz dva gola <b>Hoakina „Tukua“ Koree</b> i po jedan <b>Ćira</b> <b>Imobilea </b>i <b>Sergeja</b> <b>Milinković</b> <b>Savića</b>, Lacio je opet preskočio Romu i izjednačio se sa Kaljarijem na trećem mestu. <b>Inzagijev</b> tim je u sjajnoj formi i najavljuje obiljnu kandidaturu za Ligu šampiona... Ipak, nije išlo tako lako protiv <b>Liveranijevog</b> Lećea kao što rezultat govori. <b><a href="https://www.mozzartsport.com/fudbal/vesti/tuku-i-ciro-su-najbolji-tandem-evrope-pogodio-i-sergej-lacio-je-u-strasnoj-seriji-video/342164">IZVEŠTAJ</a>.</b></p>
      <p><b>AJAKS - UTREHT (tip 1, kvota 1,25) - rezultat 4:0</b><br/>Imala je Malaga tu jednu vrhunsku sezonu u Ligi šampiona, imao je posle i Monako, uglavnom su rasprodavali ekipe, Ajaks je ipak preveliki klub da bi mu se tako nešto dogodilo. Sudeći po početku ove sezone polufinale Lige šampiona i onaj nesrećni poraz od Totenhema biće samo uvod u povratak velikog Ajaksa. Videlo se i u duelu sa Čelsijem, dok je bilo 11 na 11, da su Kopljanici opet ozbiljna evropska sila, a kao takav će se vrlo verovatno šetati do 35. titule šampiona Holandije. U 13. kolu prvenstva laganih 4:0 protiv Utrehta uz gol i asistenciju <b>Dušana Tadića</b>, koji je tako već stigao do, košarkaškim žargonom, “dabl-dabl” učinka u novoj sezoni. <b><a href="https://www.mozzartsport.com/fudbal/vesti/tek-je-novembar-a-tadic-vec-ima-dabl-dabl-ajaks-se-igra-u-holandiji-video/342143">IZVEŠTAJ</a>.</b></p>
      <p><b>ATLETIKO MADRID - ESPANJOL (tip 1, kvota 1,50) - rezultat 3:1</b><br/>Šestim golom <b>Alvara</b> <b>Morate</b> na isto toliko poslednjih utakmica u svim takmičenjima, Atletiko Madrid je uspeo da savlada Espanjol sa 3:1 na Metropolitanu i da nagovesti izlazak iz rezultatske krize. Atletiku je ovo bila tek druga pobeda na poslednjih sedam prvenstvenih mečeva... <b><a href="https://www.mozzartsport.com/fudbal/vesti/atletiko-je-morata-neuhvatlljiv-za-ofsajd-zamke-usao-je-u-seriju-i-ne-moze-da-stane-video/342171">IZVEŠTAJ</a>.</b></p>
      <p><b>SPORTING - BELENENSEŠ (tip 1, kvota 1,35) - rezultat 2:0</b><br/>Možda će <b>Vijeto </b>biti Sportingova budućnost. Uprkos nešto sporijem početku u Lisabonu večeras dva gola za 2:0 protiv Belenenseša i konačno osmeh na licu momka koji će u decembru proslaviti tek 26. rođendan. Pogodio je doduše <b>Vijeto </b>i u šestom kolu protiv <b>Farmalisaa</b>, ali tad je Sporting poražen. A večeras, kad je jurio ka još jednom razočaravajućem rezultatu, <b>Lusijano Vijeto</b> u ulozi spasioca. Dva gola argentiskog napadača donela su Sportingu tri boda, a samom <b>Vijetu</b> možda injekciju samopouzdanja koja mu tako nedostaje. <b><a href="https://www.mozzartsport.com/fudbal/vesti/ziv-je-lusijano-vijeto-video/342194">IZVEŠTAJ</a>.</b></p>
      <p><b>AZ ALKMAR - EMEN (tip 1, kvota 1,20) - rezultat 3:0</b><br/>Dobro to već znaju u Humskoj, imali su već prilike da ih upoznaju u Beogradu, ali to je bio samo početak. A kraj se ne vidi. Jer kako igraju deca AZ Alkmara <b>Miron Boadu</b> i <b>Kalvin Stengs</b> nebo je granica za njih dvojicu. U 13. kolu Eredivizije i jedan i drugi su opet gađali u metu i vodili AZ do rutinskih 3:0 protiv nedoraslog Emena, koji inače važi za klasičnu domaćinsku ekipu koja na strani nije osvojila ni bod. <b><a href="https://www.mozzartsport.com/fudbal/vesti/cuvaj-se-partizane-az-ove-dece-zajedno-38-godina-23-gola-i-20-asistencija-video/342197">IZVEŠTAJ</a>.</b></p>
      <p><b>JUVENTUS - MILAN (tip 1, kvota 1,50) - rezultat 1:0</b><br/>Umesto problema, <b>Dibala</b> je postao Juventusovo rešenje ove sezone! <b>Paulo</b> je najbolji igrač Juventusa od  početka sezone. <b>Mauricio</b> <b>Sari</b> mu sve više veruje i da u špicu ne igra zvezda poput <b>Kristijana</b> <b>Ronalda</b>, <b>Dibala</b> bi već bio prva napadačka opcija Bjankonera. Golom argentinskog napadača, Juventus je večeras mnogo teže nego što se očekivalo slomio žilavi Milan i slavio 1:0. Praktično iz jedne prave šanse u 90 minuta je šampion srušio Milan i preživeo na prvom mestu tabele. Rosoneri su pružili prilično jak otpor, promašili neke dobre šanse i imaju za čim da žale. <b><a href="https://www.mozzartsport.com/fudbal/vesti/juve-iz-jedne-sanse-dobio-zilavi-milan-dibala-umesto-neprimetnog-ronalda-napravio-razliku-video/342202">IZVEŠTAJ</a>.</b></p>
      <p><b>BETIS - SEVILJA (tip 2, kvota 2,25) - rezultat 1:2</b><br/>Tradicija je već to u Andaluziji. Treninzi dan pre utakmice održavaju se uz podršku na hiljade navijača. Na sam dan meča ceo grad gori. Igrači se dočekuju uz baklje i pesmu. El Klasiko je već. El Gran Derbi je strastveniji. I nakon što je u protekloj nedelji atmosfera gradacijski dolazila do tačke ključanja, kad je bilo najpotrebnije Betis je – sagoreo. Sevilja je rasplakala stadion “Benito Viljamarin”, pošto su trenutak genijalnosti <b>Evera Banege</b> i redak pogodak<b> Luka de Jonga</b> u Španiji uzrokovali poraz Betisa od 1:2, a vrlo moguće i smenu <b>Rubija</b> sa funkcije šefa struke. <b><a href="https://mozzartsport.com/fudbal/vesti/sevilja-gorela-dva-dana-betis-ce-plakati-mnogo-duze-trenutak-genijalnosti-evera-banege-de-jong-jednim-golom-isplatio-svih-12-500-000-evra-video/342203">IZVEŠTAJ</a>.</b></p>
      <p><b>ROZENBORG - BODE/GLIMT (tip 1, kvota 1,55) - rezultat 3:2</b><br/>Teško da je u Norveškoj kec mogao da dođe na luđi način. Iz dvojke u keca, pa još u 95. minutu, tiketi su verovatno već bili u kanti, ali... Rozenborg je odlučio večeras da vam donese dobitak i nije se predavao do poslednje sekunde. <b>Reginuisen </b>je u 17. minutu doveo domaće u prednost i činilo se da će kec biti lagan, ali onda je Bode preokrenuo preko <b>Haugea </b>već do poluvremena. <b>Heland </b>je vratio nadu u keca u 73. minutu preko penala, a potpunu ludnicu doneo je <b>Lundemo </b>golom u 95. minutu.</p>
      <p>
        <b>PRECRTANO</b>
      </p>
      <p><b>STANDARD - MEHELEN (tip 1, kvota 1,60) - rezultat 1:2</b><br/>Standard je posle iscrpljujuće pobede nad Ajntrahtom u Ligi Evrope izgubio energiju za derbi sa odmornim Mehelenom i poražen je 1:2. Trener <b>Prudom</b> je promešao karte promenio pola startne postave, ali nije uspeo. Iako je u burnom finišu Standard umalo izbegao već viđen poraz. <b><a href="https://www.mozzartsport.com/fudbal/vesti/ludnica-u-lijezu-nekadasnji-miljenik-presudio-standardu-raspad-sistema-u-genku-video/342196">IZVEŠTAJ</a>.</b></p>
    </article>
  </body>
</html>