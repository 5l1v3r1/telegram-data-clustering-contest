<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773373,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="נטו יוצאת מביכורי שדה: מכרה את כל אחזקותיה בחברה"/>
    <meta property="og:description" content="התמורה לחברה עבור מכירת מניות ביכורי השדה וגרין ארק כאמור עומדת על סך כולל של 300 מיליון שקל. לאחורנה האשימה נטו את בעלי ביכורי שדה אחזקות בהפרת הסכמים שהביאו את ביכורי השדה למבוי סתום"/>
  </head>
  <body>
    <article>
      <h1>נטו יוצאת מביכורי שדה: מכרה את כל אחזקותיה בחברה</h1>
      <h2>התמורה לחברה עבור מכירת מניות ביכורי השדה וגרין ארק כאמור עומדת על סך כולל של 300 מיליון שקל. לאחורנה האשימה נטו את בעלי ביכורי שדה אחזקות בהפרת הסכמים שהביאו את ביכורי השדה למבוי סתום</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">שירות כלכליסט</a></address>
      <p>האיום של דודי עזרא עבד וקבוצת נטו יוצאת מביכורי שדה. נטו אחזקות חתמה על הסכם עם חברת ביכורי שדה לפיו היא תמכור את מלוא החזקותיה (50%) בביכורי השדה דרום שיווק תוצרת חקלאית וכן למכירת מלוא החזקותיה (כ-23%) בגרין ארק העוסקת במתן אשראי. התמורה לחברה עבור מכירת מניות ביכורי השדה וגרין ארק עומדת על סך כולל של 300 מיליון שקל.</p>
      <p>הסכום יועבר במתווה של 100 מיליון שקל ישולם במזומן במועד ההשלמה נגד העברת המניות הנמכרות לביכורי שדה אחזקות ושעבודן לטובת החברה. סך של 50 מיליון שקל ישולם עד תום 12 חודשים ממועד השלמת העסקה, ללא הפרשי הצמדה או ריבית וסך של 150 מיליון שקל ישולם בדרך של הקצאת מניות רגילות של בביכורי שדה אחזקות, במספר מניות השווה לחלוקת סך של 150 מיליון שקל במחיר המניה האפקטיבי שיקבע במסגרת השלמת הנפקה ראשונה לציבור IPO של בכ"ש אחזקות. השלמת העסקה תבוצע רק לאחר ההנפקה ובכפוף להשלמתה. </p>
      <figure>
        <img src="https://images1.calcalist.co.il/PicServer2/20122005/311420/CAL0092981-L.jpg"/>
        <figcaption>דודי עזרא <br/>צילום: נועם מושקוביץ'</figcaption>
      </figure>
      <p>עד למועד ההשלמת ביכורי שדה אחזקות תשחרר את נטו אחזקות מכל הערבויות שהועמדו על ידה להבטחת התחייבויות ביכורי השדה, גרין ארק ו/או כל חברה קשורה לביכורי השדה.</p>
      <p>העסקה כללה ויתור הדדי על כל טענות הצדדים זה כנגד זה בנוסח ובתנאים כמקובל. השלמת העסקה מותנית, בקבלת אישור הממונה על התחרות לעסקה ולהשלמת ההנפקה עד לתום מרץ 2020. להערכת החברה, כתוצאה מהמכירה צפויה החברה לרשום במועד המימוש רווח הון בסך של כ- 160 מיליון שקל לפני מס.</p>
      <p>לפני כשבועיים <a href="https://www.calcalist.co.il/markets/articles/0,7340,L-3772683,00.html">שלחה נטו מכתב לאחים אילן ושש</a>י שבע בעלי ביכורי שדה אחזקות המחזיקים 50% מביכורי דרום ומכהנים בה כמנכ״ל וכסמנכ״ל תפעול, עם טענות להפרת הסכמים ומחלוקות שהביאו את ביכורי השדה למבוי סתום.</p>
      <p>נטו הודיעה לאחים שבע, כי בטרם תפנה למצוי זכויותיה בערכאות משפטיות היא מבקשת להפנות את המחלוקת לגישור על מנת למנוע פגיעה בפעילותה של ביכורי השדה. נטו בראשות דודי עזרא שיגרה לאחים שבע איום מרומז והודיעה כי ״בטרם תפנה למיצוי זכויותיה בערכאות משפטיות, היא מבקשת להפנות את המחלוקת לגישור, על מנת למנוע פגיעה בפעילותה של ביכורי שדה של האחים, העומדת לקראת הנפקה.</p>
    </article>
  </body>
</html>