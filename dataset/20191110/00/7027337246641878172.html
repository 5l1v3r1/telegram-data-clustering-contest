<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697577/%DA%86%DA%AF%D9%88%D9%86%D9%87-%D9%85%DB%8C%E2%80%8C%D8%AA%D9%88%D8%A7%D9%86-%D8%B5%D8%A7%D8%AD%D8%A8-%D9%86%DB%8C%D8%B1%D9%88%DA%AF%D8%A7%D9%87-%D8%AE%D9%88%D8%B1%D8%B4%DB%8C%D8%AF%DB%8C-%D9%BE%D8%B4%D8%AA%E2%80%8C%D8%A8%D8%A7%D9%85%DB%8C-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="چگونه می‌توان صاحب نیروگاه خورشیدی پشت‌بامی شد؟"/>
    <meta property="og:description" content="استعداد خوب ایران در تاسیس نیروگاه‌های خورشیدی باعث شده پای پنل‌های خورشیدی به پشت‌بام خانه‌های مردم از دو سال پیش باز شود. در این راستا دولت اعلام کرده است مشترکان خانگی با خرید این پنل‌ها و نصب آن در پشت بام خود، برق تولیدی آن را به دولت بفروشند تا هم در تولید برق پاک فعال شوند و هم سود مناسبی به دست آورند."/>
  </head>
  <body>
    <article>
      <h1>چگونه می‌توان صاحب نیروگاه خورشیدی پشت‌بامی شد؟</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035202_837.jpg"/>
      </figure>
      <p>استعداد خوب ایران در تاسیس نیروگاه‌های خورشیدی باعث شده پای پنل‌های خورشیدی به پشت‌بام خانه‌های مردم از دو سال پیش باز شود. در این راستا دولت اعلام کرده است مشترکان خانگی با خرید این پنل‌ها و نصب آن در پشت بام خود، برق تولیدی آن را به دولت بفروشند تا هم در تولید برق پاک فعال شوند و هم سود مناسبی به دست آورند.</p>
      <p>به گزارش ایسنا، آمارها حاکی از آن است که کم‌استعدادترین منطقه کشور از نظر تابش خورشید که سواحل خزر است دو برابر آلمان ظرفیت دارد. بنابراین با توجه به این‌که ایران سالانه بیش از ۲۹۰۰ ساعت از آفتاب بهره‌مند است، یکی از کشورهای مناسب جهان در حوزه تولید انرژی‌های خورشیدی به شمار می‌رود؛ به گونه‌ای که مشترکان خانگی می‌توانند با خرید پنل خورشیدی و تاسیس نیروگاه روی پشت‌بام خانه خود، علاوه بر تامین نیاز، مازاد برق تولیدی‌شان را ۱۰ برابر گران‌تر به شرکت توزیع برق تهران بزرگ بفروشند.</p>
      <p>در این راستا، از سال ۱۳۹۵ تاکنون، پیرو مصوبه وزیر نیرو درباره خرید تضمینی برق از نیروگاه‌های تجدیدپذیر، عقد قرارداد خرید تضمینی برق خورشیدی از مشترکان غیردولتی آغاز شد و با توجه به روند فرهنگ‌سازی، استقبال شهروندان از این طرح رشد چشم‌گیری داشت؛ به‌طوری که طی سال ۱۳۹۶، میزان قراردادها و ثبت‌نام مشترکان به‌طرز قابل توجهی نسبت به سال ۱۳۹۵ افزایش داشته است.</p>
      <p>طبق اعلام شرکت توزیع برق تهران بزرگ، سرمایه‌گذاری در این طرح به‌عهده مشترک متقاضی است و این شرکت موظف است با کلیه مشترکان متقاضی نصب مولد خورشیدی، مطابق با دستورالعمل‌های مربوطه قرارداد خرید تضمینی با مدت ۲۰ سال منعقد کند.</p>
      <p>طی این دو سال که طرح مذکور با مشارکت مردم، ساتبا و شرکت‌های توزیع برق پیش رفته است، ۳۵۰۰کیلووات نیروگاه خورشیدی در پشت‌بام خانه‌های مردم نصب شده که پیش‌بینی شده است این میزان به ۵۰۰۰ مگاوات افزایش پیدا کند. صورت‌ حساب برق مشترکانی که اقدام به نصب پنل‌های خورشیدی کرده‌اند دو ماه به دو ماه اعلام و از سوی ساتبا پرداخت می‌شود. این برق با قیمت کیلووات ساعتی حداقل ۱۰۴۰ تومان خریداری می‌شود.</p>
      <p>ظرفیت نصب نیروگاه‌ها از پنج کیلووات به سقف ۱۰ کیلووات افزایش یافته است. به عبارت دیگر کسی که ۱۰ کیلووات تاسیس می‌کند، ماهیانه دو میلیون و ۵۰۰ مگاوات درآمد خواهد داشت. میزان سرمایه‌ مورد نیاز برای این منظور ۶۰ تا ۷۰ میلیون تومان است که پیش‌بینی می‌شود به ۵۰ تا ۶۰ میلیون تومان کاهش پیدا کند.</p>
      <p>مزیت‌های تأسیس نیروگاه خورشیدی روی پشت‌بام</p>
      <p>تأسیس این نیروگاه‌ها در شهر تهران که فضای باز برای تأسیس و استفاده از نیروگاه وجود ندارد، یک مزیت محسوب می‌شود. به همین دلیل در راستای سیاست‌هایی که دولت و وزارت نیرو به خصوص طی سه تا چهار سال گذشته برای حل این مشکل داشته است، تسهیلات و پتانسیل‌های خوبی را برای جلب سرمایه‌گذاری در این بخش چه در تهران و چه در سایر استان‌ها در نظر گرفته است.</p>
      <p>با فردی که نیروگاه خورشیدی تأسیس کند، قرارداد ۲۰ سال خرید تضمینی امضا خواهد شد. هم‌چنین برق تولیدی بیش از ۱۰ برابر مبلغی که یک مشترک به وزارت نیرو پرداخت می‌کند، از مشترک خریداری می‌شود. مشترکی که به این کار اقدام کند، هم می‌تواند برق تولیدی را خودش مصرف کند و هم می‌تواند به شبکه توزیع وصل شوند.</p>
      <p>در این راستا، سیدمحمد صادق‌زاده - معاون وزیر نیرو - در گفت‌وگو با ایسنا، به این سوال که یک مشترک برای تاسیس پنل خورشیدی روی پشت بام خود چه اقدامی باید انجام دهد، پاسخ داد: مشترک باید به شرکت توزیع برق محل سکونت خود مراجعه کند و قرارداد ساده‌ای را که از قبل طراحی شده، امضا ‌کند.</p>
      <p>وی افزود: سپس از حدود ۳۰ تا ۴۰ پیمانکاری که در هر شهری فعال هستند، انتخاب و نیروگاه را ظرف سه تا چهار روز احداث می‌کند. شرکت توزیع بر اساس قرارداد کنتور را برای مشترک نصب می‌کند و همان لحظه خرید برق انجام می‌شود.</p>
    </article>
  </body>
</html>