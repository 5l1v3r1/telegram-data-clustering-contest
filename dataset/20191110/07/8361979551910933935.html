<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/noviy-ofisniy-sleng-anglicizmi-v-korporaciyah-novini-ukrajini-50052330.html"/>
    <meta property="og:site_name" content="НВ"/>
    <meta property="article:published_time" content="2019-11-10T07:28:00+00:00"/>
    <meta property="og:title" content="Офісна новомова. Корпоративний світ України переходить на новий сленг"/>
    <meta property="og:description" content="Українські офісні працівники заговорили новою модною мовою, використовуючи велику кількість неологізмів англійського походження, пише журнал НВ."/>
  </head>
  <body>
    <article>
      <h1>Офісна новомова. Корпоративний світ України переходить на новий сленг</h1>
      <h2>Українські офісні працівники заговорили новою модною мовою, використовуючи велику кількість неологізмів англійського походження, пише журнал НВ.</h2>
      <address><time datetime="2019-11-10T07:28:00+00:00">10 Nov 2019, 07:28</time> by <a rel="author">Ірина Крикуненко</a></address>
      <p>«Я використовую такі слова, як бенчмарк, ачівка, спіч, форвардінг інформейшн і конф кол, щоправда, їх розуміють не всі, — зізнається НВ директорка з корпоративних комунікацій Нової пошти Яна Нестерчук. — Хоча мені здається, що таймлайн, таймплан, скоуп оф ворк, адженда, q&amp;a, реліз, промо, воркфлоу, інсайт або аттач стали вже звичними».</p>
      <p>Нестерчук прийшла в українську компанію з міжнародної та своєю діловою лексикою зобов’язана колишнім англомовним колегам. Тепер услід за нею трендові словечка використовує вже й нова команда. «У них навіть жарт є: мовляв, коли я говорю — потрібно відкривати словничок», — усміхається Нестерчук.</p>
      <aside>Така манера висловлюватися характерна суто для корпоративного світу</aside>
      <p>Той факт, що український корпоративний світ переходить на новий офісний сленг, констатують представники найрізноманітніших сфер — одні з надією, інші з роздратуванням. Уся річ у глобалізації економіки, що спричинена месенджерами свободи комунікації, а також бізнес-тренінгами та спеціалізованою літературою. «Дедлайни» й «таймінги» всерйоз і надовго увійшли в ділове листування українських компаній, витіснивши старозавітні «крайні терміни» й «розклад».</p>
      <p>Така манера висловлювань характерна суто для корпоративного світу, зауважують HR-фахівці. «Іноземні компанії привносять це разом зі своєю корпоративною культурою», — каже експертка порталу robota.ua Тетяна Пашкіна. І найчастіше цим грішать рекламні, маркетингові й IT-компанії. Але є люди, які хочуть, аби їх зараховували до великих корпорацій або креативних індустрій, і саме тому вживають такі словечка, продовжує Пашкіна. «Це щоб додати собі значимості», — усміхається вона.</p>
      <p>Лінгвісти ж прогнозують, що така мова незабаром міцно вкорениться серед офісних працівників, витіснивши звичні мовні звороти. Ба більше, слова-прибульці вже практично сформували окрему мову, зрозумілу тільки білим комірцям. «Люди хочуть нового, влучного і тонкого», — зазначає Вікторія Коломійцева, доцентка кафедри української мови та прикладної лінгвістики Інституту філології КНУ ім. Тараса Шевченка.</p>
      <h3>Труднощі перекладу</h3>
      <p>«Аппрувити», «бекапити» й «факапити» — смішні тим, хто не в темі, словечка прийшли у світ бізнесу зі сфери IT. Прийнято вважати, що саме з працівників сфери нових технологій почалася експансія зарубіжного сленгу в українських офісах. Адже програмісти і девелопери часто працюють над продуктом у змішаних робочих командах, і тому англомовний технічний сленг увійшов у їхній щоденний побут давно.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/400/big_portrait/f702b9d8a8b5b75bf519e023d013e56e.png?stamp=20191108093728&amp;q=85&amp;output=jpg&amp;bg=white"/>
        <figcaption>Програміст Костянтин Кладько розповідає, що в його сфері на співбесіді перевіряють компетентність кандидата на вакансію, розмовляючи з ним професійним сленгом / Фото: Олександр Медведєв / НВ</figcaption>
      </figure>
      <p>«На співбесіді з кандидатом говорять айтішною мовою, — ділиться секретами професії Костянтин Кладько, програміст із 15-річним стажем. — Якщо він не зрозуміє, про що йдеться, то можна завершувати інтерв'ю». Зараз Кладько працює в Нью-Йорку, і там, за його словами, навіть звичайний офісний планктон намагається наслідувати айтішників, додаючи їхні сленгові слова у свою мову.</p>
      <p>Тим часом український корпоративний світ часом консервативно сприймає елементи лінгвістичної революції. Наприклад, Катерина Корченко, керівниця відділу зовнішніх і внутрішніх комунікацій агрокомпанії Миронівський хлібопродукт (МХП), розповідає, як нещодавно власник одного технологічного бізнесу ледь не втратив контракт з її компанією, і все через те, що перестарався під час презентації з «пітчами» та «аттачами».</p>
      <p>"Рішення було й так для нашого розуміння досить складним, — згадує Корченко. — Нам довелося попросити менеджера приїхати й пояснити все ще раз". Хоч ця історія і закінчилася угодою, Корченко досі вважає власника звичайним позером. Сама вона консервативна в діловому спілкуванні і рідко використовує запозичені слова. «Хіба що пишу „ок“ для швидкого затвердження матеріалів», — зізнається Корченко.</p>
      <aside>«Бекап» і «кейс» — ті випадки, коли слова-прибульці виявляються більш коротким і ємним варіантом</aside>
      <p>Трапляється, що запозичені слова бувають просто незамінні, впевнені її опоненти. Насамперед, коли йдеться про нові креативні індустрії, оскільки відповідників деяким термінам у російській і українській мовах немає.</p>
      <p>На підтвердження Нестерчук із Нової пошти наводить як приклад процес підготовки заходу, де, як не крути, а без «адженди» не обійтися. «Програма» — це не завжди те ж саме, в «адженді» прописано все: промова, тези, презентація", — розводить руками вона, зізнаючись, що погано уявляє ділові переговори без «спічу», «локації» та «велкам кави».</p>
      <p>Те саме стосується і «таймлайну» — переліку проектів і часу їх запуску. «Як інакше це назвати? Графік? Але це не зовсім графік», — нарікає Нестерчук. А ось «бекап» і «кейс» — це ті випадки, коли слова-прибульці виявляються коротшим і ємким варіантом.</p>
      <h3>Звідки вони прилетіли</h3>
      <p>Макаронізми — так лінгвісти назвали слова-гібриди, які часто вживають у рідній мові. «Кожному хочеться бути модним і особливим, — розмірковує Коломійцева. — А молодь хоче свободи й мовного куражу».</p>
      <p>Хоча трапляється, що за рясним використанням іноземних слів ховається непрофесіоналізм: за допомогою незрозумілих слів англомовного походження легко ввести співрозмовника в оману.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/401/big_portrait/ef0b57be39bbb206ab6531cfd2ebc697.png?stamp=20191108094014&amp;q=85&amp;output=jpg&amp;bg=white"/>
        <figcaption>Багато і часто офісним сленгом користуються працівники креативних рекламних агентств, робить висновок з власної практики Ольга Калиновська з ПроКредит Банку / Фото: Ольга Калиновська</figcaption>
      </figure>
      <p>А рекрутери називають макаронізми спробою наголосити свою приналежність до певної сфери: мовляв, я в темі й на стільки ж компетентний.</p>
      <p>«Досить часто таку лексику використовують хлопці, які приходять із креативних агентств. У них це вважається хорошим тоном, напевно», — припускає Ольга Калиновська, керівниця департаменту маркетингу й комунікацій ПроКредит Банку.</p>
      <p>Ще одна причина появи гібридної офісної мови — обмежена кількість сучасних бізнес-книг, перекладених українською або російською мовами. «Люди беруть термін, яким вони вже навчилися користуватися, у того ж Іцхака Адізеса або Саймона Сінеко [бізнес-тренери, автори книг] і, додаючи дієслово з закінченням „ять“, вживають», — пояснює Пашкіна.</p>
      <p>Сьогодні офісний сленг дійсно часто й рясно використовують спікери на бізнес-тренінгах, семінарах і форумах. Експерти впевнені: таким чином значна сума за квиток може здатися виправданішою.</p>
      <p>«Діджиталізація» — слово, що продає, і бізнес цим користується", — розводить руками Корченко. До того ж зараз у тренді англомовна бізнес-освіта, а тому випускники МВА й інших програм постачають нові терміни, а на них рівняються колеги.</p>
      <p>Велику кількість нових слів, що з’явилися останнім часом, лінгвісти вважають духом часу й процесом закономірним. «Українська мова легко перетворює слова й будує нові. Так було задовго до цієї моди», — заспокоює Коломійцева та згадує, як класик української літератури Іван Франко наприкінці XIX століття вживав такі слова, як градюант (випускник, від англійського — graduate), і тоді це звучало новаторськи.</p>
      <p>«Якщо у мови є потужний потенціал, він дасть своє оформлення запозиченому слову, й воно зазвучить коректно», — каже експертка.</p>
      <p>І це відбувається досить швидко: так, новомодне в 1960-х слівце «ТБ» відтоді давно втратило свій статус неологізму. На думку Коломійцевої, те ж саме незабаром може статися з «таймінгами» та «дедлайнами», або ж їх витіснять звичніші для нашого вуха відповідники.</p>
      <p>Останній варіант цілком влаштує Корченко. «Мені не хочеться забувати рідну мову, й щоб моя мова рясніла запозиченими словами», — зізнається вона.</p>
      <p>
        <i>
          <b>Читайте цей матеріал у свіжому номері журналу НВ — № 41 від 7 листопада 2019 року</b>
        </i>
      </p>
    </article>
  </body>
</html>