<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/society/epanastatiki-aytoamyna-proetoimasia-gia-isxyro-xtypima/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T07:26:03+00:00"/>
    <meta property="og:title" content="«Επαναστατική Αυτοάμυνα» : Προετοιμασία για ισχυρό χτύπημα"/>
    <meta property="og:description" content="Σύμφωνα με πληροφορίες ήθελαν να αναβαθμίσουν την δράση τους"/>
  </head>
  <body>
    <article>
      <h1>«Επαναστατική Αυτοάμυνα» : Προετοιμασία για ισχυρό χτύπημα</h1>
      <h2>Σύμφωνα με πληροφορίες ήθελαν να αναβαθμίσουν την δράση τους</h2>
      <address><time datetime="2019-11-10T07:26:03+00:00">10 Nov 2019, 07:26</time> by <a rel="author">ΤοΒΗΜΑ Team</a></address>
      <p>Σαν κεραυνός εν αιθρία έπεσε η ανακοίνωση της ΕΛ.ΑΣ. για τη μεγάλη επιχείρηση της Αντιτρομοκρατικής στην Αττική με τρεις συλλήψεις, 15 προσαγωγές, την ανακάλυψη βαρύ οπλισμού και την ταυτοποίηση του καλάσνικοφ της οργάνωσης «Επαναστατική Αυτοάμυνα».</p>
      <p>Όπως αποκαλύφθηκε όμως, οι αρχές βρίσκονταν εδώ και καιρό στα ίχνη των τρομοκρατών με την ληστεία σε κατάστημα τυχερών παιχνιδιών στο Χολαργό και κυρίως τα παιδαριώδη λάθη των δραστών απλά να ανοίγουν το δρόμο των εξελίξεων.</p>
      <p>
        <a href="https://www.in.gr/2019/11/10/greece/panelladikes-erxetai-kai-meiosi-eisakteon-meta-tin-anastoli-leitourgias-ton-neon-tmimaton-sta-aei/">Πανελλαδικές : Έρχεται και μείωση εισακτέων μετά την αναστολή λειτουργίας των νέων τμημάτων στα ΑΕΙ;</a>
      </p>
      <h3>Αναβάθμιση της δράσης τους</h3>
      <p>Σύμφωνα με πληροφορίες, τα μέλη της οργάνωσης, η οποία έχει πραγματοποιήσει επιθέσεις μόνο με καλάσνικοφ και χειροβομβίδα, προετοιμάζονταν για ένα ιδιαίτερα ισχυρό χτύπημα.</p>
      <p>Το γεγονός ότι εντοπίστηκαν, μεταξύ άλλων, αντικείμενα όπως πυροκροτητές και ζελατοδυναμίτιδα δείχνει ότι ήθελαν να αναβαθμίσουν τη δράση τους.</p>
      <p>Οι επιτελείς της ΕΛ.ΑΣ, μάλιστα, λένε ότι ο στόχος θα ήταν σίγουρα κάποιος αστυνομικός με αφορμή τις εκκενώσεις καταλήψεων, την επέτειο του πολυτεχνείου αλλά και την επέτειο της δολοφονίας του Αλέξανδρου Γρηγορόπουλου.</p>
      <figure>
        <img src="https://www.in.gr/wp-content/uploads/2019/11/1-396-600x400.jpg"/>
      </figure>
      <h3>Βρίζοντας και κλωτσώντας στον εισαγγελέα</h3>
      <p>Το βράδυ του Σαββάτου οι δύο από τους τρεις συλληφθέντες τρομοκράτες μετά την ευρεία επιχείρηση της αντιτρομοκρατικής που οδήγησε στην ταυτοποίηση της δράσης της «Επαναστατικής Αυτοάμυνας» οδηγήθηκαν στον εισαγγελέα.</p>
      <p>Με αλεξίσφαιρα και τα χέρια δεμένα πισθάγκωνα, μόλις είδε τα τηλεοπτικά συνεργεία ο ένας από τους δυο συλληφθέντες άρχισε να βρίζει και μπαίνοντας στα δικαστήρια, κλώτσησε την πόρτα. «γ@@ω την Π@@@@@α σας, γα@@ το σπίτι σας φώναζε την ώρα που αστυνομικοί τον μετέφεραν στο γραφείο του εισαγγελέα.</p>
      <figure>
        <video src="https://tv.in.gr/uploads/20191109/200249_sthn_euelpidwn_oi_sullhftentes.mp4?_=1"/>
      </figure>
      <h3>Το βίντεο – ντοκουμέντο</h3>
      <p>Η αρχή του νήματος των εξελίξεων, φαίνεται πως είναι το λάθος που έκαναν τα μέλη της οργάνωσης κατά τη διάρκεια της ληστείας σε κατάστημα τυχερών παιχνιδιών στο Χολαργό.</p>
      <p>Εκεί τραυματίστηκε ο 46χρονος καταζητούμενος, όταν το καλάσνικοφ που κρατούσε ο συνεργός του και ένας εκ των συλληφθέντων εκπυρσοκρότησε. Μάλιστα, η κάμερα κλειστού κυκλώματος καταγράφει, στις 11 το βράδυ της 21ης Οκτωβρίου, τις κινήσεις των δυο μελών της οργάνωσης την ώρα που βγαίνουν από το πρακτορείο.</p>
      <p>Όπως φαίνεται σε βίντεο που δημοσιεύει το protothema.gr, προηγείται ο 41 ετών συλληφθείς, ο οποίος κρατάει στο δεξί του χέρι το καλάσνικοφ. Πίσω του βρίσκεται ο 46χρονος καταζητούμενος.</p>
      <figure>
        <iframe src="https://www.youtube.com/embed/I1F2En8isK4" width="640" height="360" data-service="Youtube" scrolling="no"/>
      </figure>
      <p>Ξαφνικά, την ώρα που ο 41χρονος έχει βγει από την πόρτα, το δεξί του χέρι με μια αδέξια κίνηση προσπαθεί να δώσει το καλάσνικοφ στον συνεργό του που ακολουθεί, όμως τα δυο χέρια χτυπάνε, με αποτέλεσμα το όπλο να εκπυρσοκροτήσει, να τραυματίσει στο αριστερό γόνατο τον 46χρονο καταζητούμενο και στη συνέχεια να σπάσει τη τζαμαρία.</p>
      <p>Ο καταζητούμενος δεν παίρνει το όπλο και κουτσαίνοντας απομακρύνεται μαζί με τον συνεργό του και στη συνέχεια επιβιβάζονται στην κλεμμένη μοτοσικλέτα και απομακρύνονται.</p>
      <p>Δυο τετράγωνα πιο κάτω εγκαταλείπουν τη μηχανή αφού πρώτα της ρίχνουν χλωρίνη για να σβήσουν τα αποτυπώματα και εξαφανίζονται. Το αίμα του 46χρονου, ωστόσο, προδίδει την ταυτότητα του και σηματοδοτεί την αρχή του τέλους της οργάνωσης.</p>
      <figure>
        <img src="https://www.in.gr/wp-content/uploads/2019/11/1-386-600x400.jpg"/>
      </figure>
      <h3>Ταυτοποιήθηκαν τα όπλα</h3>
      <p>Η βαλλιστική εξέταση σε πολεμικά τυφέκια τύπου Kalasnikov, που βρέθηκαν και κατασχέθηκαν σε οικία της οδού 17ης Νοέμβρη 57 στον Χολαργό, έχει προκύψει ταύτιση ενός πολεμικού τυφεκίου με εκείνο που χρησιμοποιήθηκε στην ληστεία της 21-10-2019, σε κατάστημα ψυχαγωγικών – τεχνικών παιγνίων στον Χολαργό.</p>
      <p>Επίσης, ένα ακόμα πολεμικό τυφέκιο τύπου Kalasnikov έχει ταυτοποιηθεί με εκείνο που χρησιμοποιήθηκε στις ακόλουθες τρομοκρατικές ενέργειες, την ευθύνη για τις οποίες έχει αναλάβει η «Οργάνωση Επαναστατικής Αυτοάμυνας»</p>
      <h3>Ποια χτυπήματα έχει καταφέρει η «Επαναστατική Αυτοάμυνα»</h3>
      <p>Η «Επαναστατική Αυτοάμυνα» έκανε την πρώτη της εμφάνιση στις 25 Μαΐου του 2014, ημέρα διεξαγωγής των Ευρωεκλογών, όταν μέλη της επιτέθηκαν με όπλο τύπου καλάσνικοφ σε κτίριο επί της οδού Χαριλάου Τρικούπη στα Εξάρχεια όπου στεγάζονται τα γραφεία του ΠΑ.ΣΟ.Κ.</p>
      <p>Την ευθύνη για την επίθεση ανέλαβαν με κείμενο που δημοσιεύτηκε στο διαδίκτυο, στο οποίο ζητούσαν μεταξύ άλλων «να αποσυρθεί ο νέος νόμος για τις φυλακές και να καταργηθεί ο αντιτρομοκρατικός νόμος».</p>
      <p>Περίπου δύο χρόνια αργότερα ακολούθησε η ρίψη πυροβολισμών, την 31-07-2016, εναντίον της Πρεσβείας του Μεξικό στην Αθήνα.</p>
      <p>Το βράδυ της Δευτέρας (10-01-2017) σημειώνονται πυροβολισμοί εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα, κατά την οποία επήλθε τραυματισμός αστυνομικού.</p>
      <figure>
        <img src="https://www.in.gr/wp-content/uploads/2019/11/1-394-600x386.jpg"/>
      </figure>
      <p>Ένα μαυροφορεμένο άτομο, ύψους περίπου 1.85, που πιθανόν πυροβόλησε με καλάσνικοφ, αναζητείται από την ΕΛ.ΑΣ ως δράστης της επίθεσης εναντίον αστυνομικών της διμοιρίας των ΜΑΤ που βρίσκεται έξω από τα γραφεία του ΠαΣοΚ, στην οδό Χαριλάου Τρικούπη.</p>
      <p>Στόχος ήταν οι δύο φρουροί της διμοιρίας και οι σφαίρες, τουλάχιστον μία ή δύο, καρφώθηκαν σε στύλο· φέρεται να μην τους τραυμάτισαν για λίγα εκατοστά. Η ένοπλη επίθεση το βράδυ της Δευτέρας έρχεται λίγες ημέρες μετά την σύλληψη του 29χρονου αναρχικού Κωνσταντίνου Γ. ως «κατασκευαστή βομβών των Πυρήνων».</p>
      <p>Στις 06-11-2017 σημειώνεται δεύτερη ένοπλη επίθεση κατά της Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα.</p>
      <p>Σημειώνεται ότι η ίδια οργάνωση είχε αναλάβει την ευθύνη και για την ρίψη χειροβομβίδας, την 10-11-2016, εναντίον της Πρεσβείας της Γαλλίας στην Αθήνα, επίθεση κατά την οποία επίσης είχε επέλθει τραυματισμός αστυνομικού.</p>
      <h3>Οι δύο γιάφκες</h3>
      <p>Από τις έρευνες προέκυψε πως λίγα μέτρα από το σημείο της ληστείας στο Χολαργό, τα μέλη της Επαναστατικής Αυτοάμυνας είχαν «στήσει» τη δεύτερη γιάφκα τους. Η πρώτη ήταν στην Κυψέλη.</p>
      <p>Τα όπλα μεταφέρθηκαν μετά την 21η Οκτωβρίου (όταν τα μέλη της οργάνωσης έκαναν τη ληστεία) στο διαμέρισμα του Χολαργού, στην οδό 17ης Νοέμβρη 57, ενώ το διαμέρισμα της Κυψέλης καθαρίστηκε επιμελώς με χλωρίνη και δεν βρέθηκαν όπλα.</p>
      <p>Στο πρώτο διαμέρισμα βρέθηκε βαρύς οπλισμός.</p>
      <h3>Ο ρόλος του 46χρονου που αναζητείται</h3>
      <p>Στο μεταξύ, στο σπίτι του 46χρονου που αναζητείται έχουν εντοπιστεί στικάκια, ηλεκτρονικοί υπολογιστές και κινητά τηλέφωνα. Η σημασία της έρευνας είναι μεγάλη καθώς οι αστυνομικοί αναζητούν τις προκηρύξεις της οργάνωσης.</p>
      <figure>
        <img src="https://www.in.gr/wp-content/uploads/2019/11/1-397-600x400.jpg"/>
      </figure>
      <p>Όσον αφορά τον 46χρονο είναι σοβαρά τραυματισμένος και είναι πολύ πιθανόν να κινδυνεύσει η υγεία του.</p>
      <p>Ο ίδιος άνδρας είναι ο διαχειριστής της κατάληψης «Gar». Αυτή η κατάληψη προκάλεσε αντιπαραθέσεις στα Εξάρχεια, καθώς σε πρόσφατη επιχείρηση του Λιμενικού στα Εξάρχεια, βγήκαν από τη συγκεκριμένη κατάληψη διάφορα άτομα και απείλησαν τους λιμενικούς. Σε κάθε περίπτωση είναι ένα πρόσωπο που έχει παίξει πρωταγωνιστικό ρόλο στα Εξάρχεια.</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
    </article>
  </body>
</html>