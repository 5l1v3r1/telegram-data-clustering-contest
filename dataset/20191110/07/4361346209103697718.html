<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/gyulan-leltuk-meg-a-kolbaszmennyorszagot-igy-keszul-a-hires-gyulai/186175"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-10T07:30:00+00:00"/>
    <meta property="og:title" content="Gyulán leltük meg a kolbászmennyországot - így készül a híres gyulai"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Gyulán leltük meg a kolbászmennyországot - így készül a híres gyulai</mark>
      </h1>
      <address><time datetime="2019-11-10T07:30:00+00:00">10 Nov 2019, 07:30</time> by <a rel="author">Reim Károly</a></address>
      <p>
        <b>Aki van olyan szerencsés, hogy látogatást tehet a gyulai kolbászgyárba, az biztos, hogy sosem felejti el azt a napot. A kulisszák mögé lesve a Vasárnapi Bors munkatársai olyan profizmussal találkoztak, amely teljesen lenyűgözte őket. Nem is beszélve a finom falatokról! </b>
        <b>Aki van olyan szerencsés, hogy látogatást tehet a gyulai kolbászgyárba, az biztos, hogy sosem felejti el azt a napot. A kulisszák mögé lesve a Vasárnapi Bors munkatársai olyan profizmussal találkoztak, amely teljesen lenyűgözte őket. Nem is beszélve a finom falatokról!</b>
      </p>
      <p>
        <b>Ínycsiklandó illatok</b>
      </p>
      <p>Budapestről nézve Gyula alsó hangon is háromórás autóút. A Gyulahús Kft. invitálásának azonban nem mondhattunk nemet. Már a gyártási műszak kezdetére megérkeztünk, hogy a legapróbb mozzanatokat is megfigyelhessük. Nem vitás: mindent tudni akartunk arról, hogyan is készül hazánk egyik legjobbja, a gyulai kolbász!</p>
      <figure>
        <img src="http://media.borsonline.hu/cikk/20/191741/gallery-picture/645w/2017580_gyulai-kolbasz-gyar-01-cz.jpg"/>
        <figcaption>Hajduk Zoltán üzemvezető vezetett bennünket körbe a gyárban © Czerkl Gábor</figcaption>
      </figure>
      <p>Hajduk Zoltán üzemvezető örömmel fogadott minket, alig léptünk be a gyárterületre, az volt az érzésünk: vagy azonnal kifordulunk az ínycsiklandó illatok miatt, vagy mindent fel fogunk falni. Zoltán ennek hallatán felkacagott: Na, gyertek csak!</p>
      <p>
        <b>Hús minden mennyiségben</b>
      </p>
      <p>Gyorsan beöltöztünk, majd be is mosakodtunk – ahogy az előírás megkövetelte –, mielőtt beléptünk a húsüzembe. S hogy mit láttunk? Hús hús hátán – persze csak a hazai sertés játszik! –, ráadásul olyan minőségben, hogy az ember szája tátva marad.</p>
      <figure>
        <img src="http://media.borsonline.hu/cikk/20/191741/gallery-picture/645w/2017588_gyulai-kolbasz-gyar-06-cz.jpg"/>
        <figcaption>Naponta 150 mázsa húst dolgoznak fel © Czerkl Gábor</figcaption>
      </figure>
      <figure>
        <img src="http://media.borsonline.hu/cikk/20/191741/gallery-picture/645w/2017584_gyulai-kolbasz-gyar-07-cz.jpg"/>
        <figcaption>Fontos a fűszerezés, ami sóból, borsból pirospaprikából és titkos összetevőből áll © Czerkl Gábor</figcaption>
      </figure>
      <p>Persze zsíros szalonnának is kell a kolbászba kerülnie, csak úgy mehet a keverőgépbe, amely olyan, mint egy óriási daráló. Mennek bele szépen a fűszerek: só, bors, pirospaprika, meg amiről még nem tudunk, hiszen titkosak! Egy adag 150 kilóra tehető, ebből 100 kiló lesz a késztermék.</p>
      <p>
        <b>Pároztatásból jeles</b>
      </p>
      <p>Ki gondolná, hogy a gyulai kolbászgyárban – ahol naponta 150 mázsa húst dolgoznak fel, évente 2 millió méter vékonybélbe töltik a belevalót, és 2 millió pár gyulai kolbászt állítanak elő – szükség van még kézi munkaerőre? Hajduk Zoltán elmondta: a gépesítés csak a gyorsabb, higiénikusabb és biztonságosabb munkát szolgálja.</p>
      <figure>
        <img src="http://media.borsonline.hu/cikk/20/191741/gallery-picture/645w/2017586_gyulai-kolbasz-gyar-09-cz.jpg"/>
        <figcaption>Így töltik a bélbe a húst © Czerkl Gábor</figcaption>
      </figure>
      <p>Ahogy a kolbászhús összekeveredett, kerül is a töltőgépbe, amit szakavatott kezek továbbítanak a bélbe. A hosszú kolbászszálakat azonban kisebbre kell venni, azaz szaknyelven: pároztatni kell. Az egyik munkatárs nekem is adott egy pár kesztyűt, és némi instrukció után befogott a munkába.</p>
      <figure>
        <img src="http://media.borsonline.hu/cikk/20/191741/gallery-picture/645w/2017582_gyulai-kolbasz-gyar-15-cz.jpg"/>
        <figcaption>Kipróbálhattam a pároztatást... © Czerkl Gábor</figcaption>
      </figure>
      <figure>
        <img src="http://media.borsonline.hu/cikk/20/191741/gallery-picture/645w/2017578_gyulai-kolbasz-gyar-41-cz.jpg"/>
        <figcaption>A minőségellenőrzés elmaradhatatlan © Czerkl Gábor</figcaption>
      </figure>
      <p>Nem volt egyszerű dolgom, hiszen centire és súlyra pontosan egyforma párokat kellett alkotni. Hibázni pedig nem lehet, különben me­het az egész a kukába, külön minőségellenőrök figyelnek erre! Szerencsére jól helytálltam, még dicséretet is kaptam.</p>
      <p>
        <b>Bükkfa a füstölés titka</b>
      </p>
      <p>Miután a kolbászok – esetünkben egy speciális, gyulai kézműves kolbász – felkerültek a füstölőkocsikra, mehetnek is egyből a hideg füstbe, ami bükkfával, 18 fokon, 48 óra hosszát tart.</p>
      <figure>
        <img src="http://media.borsonline.hu/cikk/20/191741/gallery-picture/645w/2017599_gyulai-kolbasz-gyar-27-cz.jpg"/>
        <figcaption>Húúú, mennyi finomság! © Czerkl Gábor</figcaption>
      </figure>
      <p>Ez nagyon fontos része a folyamatnak: egyszerre körülbelül 40 mázsa van bent, és pont el kell találni a megfelelő színt, valamint, hogy mennyire pirosodott ki a kolbászunk. Itt már 6–8 százalékos vízveszteséggel kell számolni, de a java még csak most jön.</p>
      <p>
        <b>Türelem kell a jó kolbászhoz</b>
      </p>
      <p>Az érlelési folyamat hetekben, de akár hónapokban is mérhető, attól függ, milyen kolbászról vagy szalámiról van szó. Itt a hústermék még körülbelül a víztartalmának a negyedét elveszíti. Adalékanyagot nem használnak, csakis szakmai tapasztalat alapján érlelnek. Száznyolcvan munkás három műszakban dolgozik, az érlelőben pedig kétóránként ránéznek a termékekre, beállítják a hőmérsékletet és a szélirányt, ahogy a régi szép időkben.</p>
      <figure>
        <img src="http://media.borsonline.hu/cikk/20/191741/gallery-picture/645w/2017574_gyulai-kolbasz-gyar-44-cz.jpg"/>
        <figcaption>Persze a kóstolás volt a nap fénypontja © Czerkl Gábor</figcaption>
      </figure>
      <p>Akkoriban azonban még csak télen ment a gyártás – meséli a há­zigazdánk. Nem volt más hátra, mint a csomagolás és a címkézés. Persze kóstoló nélkül el nem mehettünk. Szerencsénkre – és az egész napos munka jutalmául – végül háromféle kolbászt is megízlelhettünk.</p>
    </article>
  </body>
</html>