<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/society/panelladikes-anastoli-leitourgias-tmimaton-kai-meiosi-eisakteon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T07:12:44+00:00"/>
    <meta property="og:title" content="Πανελλαδικές : Αναστολή λειτουργίας τμημάτων και μείωση εισακτέων"/>
    <meta property="og:description" content="Στόχος της ηγεσίας του υπουργείου Παιδείας είναι τη φετινή χρονιά να μην αγνοήσει τις προτάσεις των πρυτανικών αρχών"/>
  </head>
  <body>
    <article>
      <h1>Πανελλαδικές : Αναστολή λειτουργίας τμημάτων και μείωση εισακτέων</h1>
      <h2>Στόχος της ηγεσίας του υπουργείου Παιδείας είναι τη φετινή χρονιά να μην αγνοήσει τις προτάσεις των πρυτανικών αρχών</h2>
      <address><time datetime="2019-11-10T07:12:44+00:00">10 Nov 2019, 07:12</time> by <a rel="author">Νιβολιανίτης Μιχάλης</a></address>
      <p>Μπροστά σε ένα νέο τοπίο θα βρεθούν χιλιάδες υποψήφιοι των πανελλαδικών εξετάσεων καθώς η ηγεσία του υπουργείου Παιδείας ανέστειλε την λειτουργία 37 τμημάτων τα οποία επρόκειτο να ενταχθούν φέτος στο μηχανογραφικό δελτίο ενώ την ίδια στιγμή προετοιμάζεται το έδαφος για μείωση εισακτέων σε συγκεκριμένα τμήματα και σχολές.</p>
      <p>Στόχος της ηγεσίας του υπουργείου Παιδείας – όπως έχει δηλώσει επανειλημμένα – είναι τη φετινή χρονιά να μην αγνοήσει τις προτάσεις των πρυτανικών αρχών σχετικά με τον αριθμό των φοιτητών που μπορούν να εκπαιδεύσουν. Αν συμβεί αυτό, θα έχει αντίκτυπο σε μία σειρά τμημάτων – κυρίως των κεντρικών ΑΕΙ – στα οποία οι διοικήσεις των πανεπιστημίων ζητούν εδώ και χρόνια λιγότερες θέσεις.</p>
      <p>
        <a href="https://www.in.gr/2019/11/10/greece/panelladikes-erxetai-kai-meiosi-eisakteon-meta-tin-anastoli-leitourgias-ton-neon-tmimaton-sta-aei/">Πανελλαδικές : Έρχεται και μείωση εισακτέων μετά την αναστολή λειτουργίας των νέων τμημάτων στα ΑΕΙ;</a>
      </p>
      <h3>Αναστολή λειτουργίας τμημάτων</h3>
      <p>Η υπουργός Παιδείας Νίκη Κεραμέως προχώρησε πριν από λίγα 24ωρα σε μία αιφνιδιαστική κίνηση καθώς αποφάσισε να περάσει από «κόσκινο» 37 τμήματα τα οποία επρόκειτο να ενταχθούν από φέτος στο μηχανογραφικό.</p>
      <p>Η κ. Κεραμέως μέχρι να επανεξεταστούν για το αν πληρούν τα κριτήρια, ανέστειλε τη λειτουργίας τους, προκαλώντας την αντίδραση του ΣΥΡΙΖΑ. Η υπουργός Παιδείας προκειμένου να δικαιολογήσει αυτή την απόφαση, υποστήριξε ότι η προηγούμενη κυβέρνηση δημιούργησε τα συγκεκριμένα τμήματα προεκλογικά για ψηφοθηρικούς λόγους χωρίς να έχει προηγηθεί σχεδιασμός και επαρκής τεκμηρίωση.</p>
      <p>Πρόσθεσε δε, πως αρκετά από αυτά δημιουργήθηκαν χωρίς συγκεκριμένα ακαδημαϊκά κριτήρια, χωρίς την γνώμη της ΑΔΙΠ και χωρίς να έχουν προηγηθεί οι απαιτούμενες μελέτες σκοπιμότητας και βιωσιμότητας.</p>
      <p>Τα εν λόγω τμήματα, όπως έγινε γνωστό, θα επαναξεταστούν ώστε  η θεσμοθέτηση και λειτουργία τους να ανταποκρίνεται σε ακαδημαϊκά κριτήρια και να υποστηρίζεται από τις αναγκαίες μελέτες, με τη συνδρομή της καθ’ ύλην αρμόδιας ανεξάρτητης αρχής.</p>
      <figure>
        <img src="https://www.in.gr/wp-content/uploads/2019/11/asoe-1-600x400.jpg"/>
      </figure>
      <h4>Τι θα γίνει με τον αριθμό των εισακτέων</h4>
      <p>Πλέον τα βλέμματα των φετινών μαθητών της Γ΄ λυκείου και των οικογενειών τους στρέφονται στον αριθμό των εισακτέων, καθώς είναι ένας από τους τρεις παράγοντες που διαμορφώνουν κάθε χρόνο τις βάσεις εισαγωγής στα τμήματα των ΑΕΙ.</p>
      <p>Η ηγεσία του υπουργείου Παιδείας έχει ξεκαθαρίσει εφεξής πως θα λαμβάνει υπόψη τις εισηγήσεις των πρυτανικών αρχών για τον αριθμό των εισακτέων.  Τι σημαίνει αυτό στην πράξη? Αν το υπουργείο κάνει δεκτές τις εισηγήσεις τότε ο αριθμός των εισακτέων ειδικά για τα κεντρικά πανεπιστήμια στα οποία παρατηρείται συνωστισμός φοιτητών- λόγω και των μετεγγραφών- θα μειωθεί δραματικά.</p>
      <p>Η μείωση θα αφορά και πρωτοκλασάτα τμήματα ιδρυμάτων της Αθήνας και άλλων μεγάλων πόλεων στα οποία ο ανταγωνισμός χτυπάει «κόκκινο».</p>
      <figure>
        <img src="https://www.in.gr/wp-content/uploads/2019/11/kerameos-600x400.jpg"/>
      </figure>
      <h4>Το υπουργείο κράτα τα «κλειδιά» για τις βάσεις εισαγωγής</h4>
      <p>Το υπουργείο και η Κεντρική Επιτροπή Εξετάσεων (ΚΕΕ) κρατούν  τα κλειδιά των βάσεων εισαγωγής καθώς μπορούν επί της ουσίας να ρυθμίσουν όλους τους παράγοντες που τις διαμορφώνουν.</p>
      <p>Η ΚΕΕ ανάλογα με την ευκολία/δυσκολία των θεμάτων που θα επιλέξει και το υπουργείο Παιδείας  με τον αριθμό των θέσεων που θα ανακοινώσει, ρυθμίζουν τον ανταγωνισμό στη διαδικασία επιλογής των φοιτητών.</p>
      <h4>Το σχέδιο για το βαθμολογικό πλαφόν</h4>
      <p>Το επόμενο διάστημα το υπουργείο Παιδείας θα ανοίξει τα «χαρτιά» του και για ένα άλλο κρίσιμο θέμα που αφορά  στη θέσπιση βαθμολογικού πλαφόν ως προαπαιτούμενο για την εισαγωγή στα πανεπιστήμια της χώρας.</p>
      <p>Η ηγεσία του υπουργείου Παιδείας έχει δηλώσει πως είναι στις προθέσεις της η επαναφορά μιας ελάχιστης βάσης εισαγωγής ενώ θέλει να βάλει στο «παιχνίδι» και τα πανεπιστήμια και να τους δώσει τη δυνατότητα να θεσπίζουν με τη σειρά τους το δικό τους όριο εισαγωγής.</p>
      <p>Η Νίκη Κεραμέως δεν έχει ξεκαθαρίσει ακόμη εάν το συγκεκριμένο μέτρο θα εφαρμοστεί από φέτος, αν και θεωρείται σχεδόν βέβαιο ότι όποια αλλαγή προς αυτή την κατεύθυνση δεν θα ισχύσει από τις φετινές πανελλαδικές προκειμένου να μην αιφνιδιαστούν οι μαθητές που προετοιμάζονται.</p>
      <figure>
        <img src="https://www.in.gr/wp-content/uploads/2019/11/apotelesmataej-600x400.jpg"/>
      </figure>
      <h4>Προβληματισμός για τις χαμηλές βαθμολογίες</h4>
      <p>Οι φετινές πανελλαδικές έφεραν για μία ακόμη χρονιά στο προσκήνιο το θέμα της εισαγωγής χιλιάδων φοιτητών σε πανεπιστημιακές σχολές με βαθμούς κάτω της βάσης.</p>
      <p>Η εικόνα από την ανάλυση των φετινών στοιχείων για τα αποτελέσματα των πανελλαδικών είναι αποκαρδιωτική. Μπορεί τα ποσοστά επιτυχίας για τις περισσότερες κατηγορίες υποψηφίων να ήταν υψηλά και να εξασφάλισαν οι περισσότεροι μία θέση στα ανώτατα εκπαιδευτικά ιδρύματα, ωστόσο η εισαγωγή με… λευκή κόλλα σε αρκετά τμήματα καθώς η «κατρακύλα» των βάσεων ακόμη και σε σχολές που άλλοτε είχαν υψηλές βάσεις εισαγωγής έχουν χτυπήσει τα πρώτα «καμπανάκια» στο υπουργείο Παιδείας.</p>
      <p>Αξίζει να αναφερθεί ότι 153 τμήματα του μηχανογραφικού ή αλλιώς το 1/3 των τμημάτων άνοιξαν τις «πύλες» τους σε 25.000 νέους φοιτητές με λιγότερα από 10.000 μόρια. Την ίδια στιγμή σε αρκετά τμήματα, οι υποψήφιοι εισήχθησαν μόνο γράφοντας το… όνομά τους στις πανελλαδικές εξετάσεις.</p>
      <p>Η «πανεπιστημιοποίηση» δεκάδων τμημάτων της ανώτατης τεχνολογικής εκπαίδευσης από την κυβέρνηση του ΣΥΡΙΖΑ –  η οποία στις περισσότερες περιπτώσεις έγινε με προχειρότητα και βιασύνη –  έφερε τα πρώτα αρνητικά αποτελέσματα.</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/10/11/society/allages-stin-ekpaideysi-ti-tha-isxysei-gia-metaptyxiaka-protypa-sxoleia-ptyxia-kollegion-simaioforous/"/>
        <a href="https://www.tovima.gr/2019/09/27/society/diples-panelladikes-eksetaseis-to-2020/"/>
        <a href="https://www.tovima.gr/2019/09/26/society/o-dimos-peiraia-timise-tous-mathites-tis-polis-pou-perasan-sto-panepistimio/"/>
        <a href="https://www.tovima.gr/2019/09/25/society/panelladikes-anakoinothikan-oi-vathmologies-ton-epanaliptikon-eksetaseon/"/>
        <a href="https://www.tovima.gr/2019/09/19/science/alximeies-sto-mathima-tis-ximeias/"/>
        <a href="https://www.tovima.gr/2019/09/17/inbox/aei-pnigontai-apo-tis-meteggrafes-foititon-oi-allages-me-tis-antistoixies-tmimaton/"/>
        <a href="https://www.tovima.gr/2019/09/13/opinions/i-simasia-tou-prosanatolisti-gia-tin-eisagogi-sta-aei/"/>
      </related>
    </article>
  </body>
</html>