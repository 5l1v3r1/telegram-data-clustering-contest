<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-yuzvendra-chahal-1-wicket-away-from-joining-jasprit-bumrah-and-r-ashwin-in-elite-t20i-list-2841429.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T07:01:42+00:00"/>
    <meta property="og:title" content="INDvsBAN: बुमराह-अश्विन के साथ इस लिस्ट में जुड़ने से 1 विकेट दूर चहल"/>
    <meta property="og:description" content="India vs Bangladesh, 3rd T20I at Nagpur: भारत और बांग्लादेश के बीच 3 मैचों की सीरीज का अंतिम और निर्णायक टी-20 मैच नागपुर में रविवार (10 नवंबर) को खेला जाएगा। इस मैच में भारतीय लेग स्पिनर यजुवेंद्र..."/>
  </head>
  <body>
    <article>
      <h1>INDvsBAN: बुमराह-अश्विन के साथ इस लिस्ट में जुड़ने से 1 विकेट दूर चहल</h1>
      <address><time datetime="2019-11-10T07:01:42+00:00">10 Nov 2019, 07:01</time> by <a rel="author">लाइव हिन्दुस्तान टीम,नई दिल्ली</a></address>
      <p><b>India vs Bangladesh, 3rd T20I at Nagpur: </b>भारत और बांग्लादेश के बीच 3 मैचों की सीरीज का अंतिम और निर्णायक टी-20 मैच नागपुर में रविवार (10 नवंबर) को खेला जाएगा। इस मैच में भारतीय लेग स्पिनर यजुवेंद्र चहल की नजर एक बड़ी उपलब्धि पर होगी। बांग्लादेश के खिलाफ तीसरे टी-20 में चहल यदि एक विकेट और ले लेते हैं तो वह जसप्रीत बुमराह और रविचंद्रन अश्विन के करीब पहुंच जाएंगे। </p>
      <p>दूसरे टी-20 में युजवेंद्र चहल ने 4 ओवर में 28 रन देकर दो महत्वपूर्ण विकेट लिए थे। बांग्लादेश ने 6 विकेट पर 153 रन बनाए थे, जिससे भारत ने 15.2 ओवरों में बनाकर मैच जीत लिया और सीरीज 1-1 से बराबर कर ली। रविवार को दोनों के बीच निर्णायक मैच खेला जाएगा। चहल यदि इस मैच में केवल एक विकेट ले लेते हैं तो वह रविचंद्र अश्विन और जसप्रीत बुमराह के बाद केवल तीसरे भारतीय गेंदबाज बन जाएंगे, जिन्होंने क्रिकेट के सबसे छोटे फॉर्मेट में 50 विकेट लिए हों। </p>
      <h3>
        <a href="https://www.livehindustan.com/cricket/story-india-vs-bangladesh-3rd-t20i-dream11-ind-vs-ban-predicted-playing-xi-pitch-report-nagpur-weather-forecast-team-update-head-to-head-stats-2841348.html">INDvsBAN: तीसरा टी-20 आज, जानें प्लेइंगXI से लेकर पिच रिपोर्ट तक सबकुछ</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-3rd-t20i-at-nagpur-live-streaming-when-and-where-to-watch-live-telecast-star-sports-hotstar-online-coverage-2841374.html">INDvsBAN 3rd T20I: भारत-बांग्लादेश मैच आज, जानें कब-कहां-कैसे देखें LIVE स्ट्रीमिंग और टेलिकास्ट</a>
      </h3>
      <p>युजवेंद्र चहल के अभी टी-20 क्रिकेट में 49 विकेट हैं और वह तीसरे स्थान पर है। अश्विन (52) और बुमराह (51) क्रमशः पहले और दूसरे स्थान पर हैं। यदि चहल तीन विकेट ले लेते हैं तो वह इस फॉर्मेट में टॉप विकेट लेने वाले बन जाएंगे। </p>
      <p>इस बीच युजवेंद्र चहल ने कार्यवाहक कप्तान रोहित शर्मा से कुछ बल्लेबाजी के टिप्स लिए। रोहित दूसरे टी-20 में स्टार परफॉर्मर थे। गुरुवार को राजकोट में रोहित ने 43 गेंदों पर 85 रन की पारी खेली थी। भारत 8 विकेट से यह मैच आसानी से जीत गया था। रोहित ने मोसदेक हुसैन की गेंदों पर तीन लगातार छक्के मारे थे। </p>
      <p>मैच के बाद चहल ने रोहित से उनके छक्के मारने के रहस्य के बारे में सवाल पूछा। चहल टीवी पर रोहित ने उन्हें कुछ कीमती टिप्स दिए। रोहित ने कहा, ''जब मैंने लगातार तीन छक्के लगाए तो मैं अगली गेंद पर भी छक्का लगाना चाहता था, लेकिन मैं मिस कर गया। तब मैंने सिंगल लेने का फैसला किया। छक्का मारने के लिए आपको मसल्स के उपयोग की जरूरत नहीं होती। तुम (चहल) चाहो तो तुम भी छक्के लगाग सकते हो। इसके लिए केवल पावर की ही जरूरत नहीं होती। आपकी टाइमिंग सही होनी चाहिए और गेंद बल्ले के बीचों बीच लगनी चाहिए।''</p>
      <figure>
        <iframe data-src="https://twitter.com/BCCI/status/1192646674839150593?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>