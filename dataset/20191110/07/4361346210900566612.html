<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/elcsiptek-egy-unokazos-banda-futarjat-a-rendorok/186286"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-10T07:18:00+00:00"/>
    <meta property="og:title" content="Elcsípték egy &quot;unokázós&quot; banda futárját a rendőrök"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Elcsípték egy "unokázós" banda futárját a rendőrök</mark>
      </h1>
      <address><time datetime="2019-11-10T07:18:00+00:00">10 Nov 2019, 07:18</time> by <a rel="author">Police.hu</a></address>
      <p>
        <b>A Budapesti Rendőr-főkapitányság speciális nyomozócsoportjának kollégái elfogták és kétrendbeli csalás bűntett miatt gyanúsítottként hallgatták ki azt a férfit, aki a futár szerepét töltötte be. </b>
        <b>A Budapesti Rendőr-főkapitányság speciális nyomozócsoportjának kollégái elfogták és kétrendbeli csalás bűntett miatt gyanúsítottként hallgatták ki azt a férfit, aki a futár szerepét töltötte be.</b>
      </p>
      <p>A rendelkezésre álló adatok szerint egy ismeretlen férfi ír telefonszámról hívott fel 2019. február 28-án délben egy II. kerületi asszonyt, és az unokájának adta ki magát. Azt mondta, hogy balesetet szenvedett, kárt okozott, és a kárt neki kell állnia, ami 1 millió 800 ezer forint.</p>
      <p>Az álunoka azt kérte a nőtől, hogy a pénzt adja oda annak a férfinak, akit érte küld. Az asszony azonnal a bankba sietett, és felvette a kért összeget, majd a Káplár utca és Retek utca kereszteződésénél egy borítékban átadta a pénzt a futárnak.</p>
      <figure>
        <iframe src="https://www.youtube.com/embed/2PnWAv3dbH0" width="650" height="360" data-service="Youtube" scrolling="no"/>
      </figure>
      <p>Az ismeretlen férfi 2019. április 25-én este újra egy ír telefonszámról hívott fel egy újpesti asszonyt, és közölte vele, hogy ő az unokája és nagy bajban van.</p>
      <p>Elmondta, hogy korábban kapott 2 millió 500 ezer forintot, mert elintézett dolgokat a Nemzeti Adó- és Vámhivatalnál, de most vissza kell fizetnie a pénzt, mert addig nem engedik el a lakásból ahova vitték őt. A későbbi sértett összeszedte a lakásban lévő készpénzét és ékszereit, majd egy borítékba helyezte. Egy kis idő múlva egy férfi jelent meg a nő lakása előtt, aki átvette a borítékban lévő 492 ezer forint készpénzt és az ékszereket, majd távozott a helyszínről.</p>
      <p>A BRFK Nyomozó Főosztály Vagyonvédelmi Osztály nyomozói a bevezetett nyomozati cselekmények és a széleskörű adatgyűjtés eredményeként azonosították a futár szerepét betöltő 27 éves budapesti K. Istvánt, akit 2019. november 9-én XXII. kerületi lakásában elfogtak. A rendőrök a férfi lakásán tartott kutatáskor mobiltelefonokat és SIM-kártyákat találtak és foglaltak le.</p>
      <p>A nyomozók a férfit kétrendbeli csalás bűntett miatt gyanúsítottként hallgatták ki, majd őrizetbe vétele mellett előterjesztést tettek letartóztatásának indítványozására.</p>
      <p>Az ORFK korábbi - témában kiadott - bűnmegelőzési közleménye <a href="http://www.police.hu/hu/hirek-es-informaciok/bunmegelozes/idosek-biztonsaga/nem-vagy-az-unokam-nem-versz-at">itt található</a>.</p>
    </article>
  </body>
</html>