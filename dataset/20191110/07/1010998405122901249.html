<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/prez-novata-sedmica-slanceto-shte-se-zavarne.html"/>
    <meta property="og:site_name" content="bTV Новините"/>
    <meta property="article:published_time" content="2019-11-10T07:27:00+00:00"/>
    <meta property="og:title" content="През новата седмица слънцето ще се завърне"/>
    <meta property="og:description" content="Максималните температури в по-голямата част от страната ще бъдат между 17° и 22°"/>
  </head>
  <body>
    <article>
      <h1>През новата седмица слънцето ще се завърне</h1>
      <h2>Максималните температури в по-голямата част от страната ще бъдат между 17° и 22°</h2>
      <address><time datetime="2019-11-10T07:27:00+00:00">10 Nov 2019, 07:27</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>България упорито се задържа в зоната на необичайно топло време. На места, главно в Западна и Централна България ще има краткотрайни валежи от дъжд. Над североизточните райони слънцето днес ще бъде най-щедро. Отново ще духа предимно слаб, в Източна България и планинските райони – до умерен вятър от юг-югозапад.</p>
      <p>Максималните температури в по-голямата част от страната ще бъдат между 17° и 22°, а в северозападните райони и по-високите полета на Западна България ще бъдат по-ниски - между 13° и 18°.<br/><br/>И над планините ще е предимно облачно, ще има места с валежи от дъжд, над 2000 м – ще вали сняг.</p>
      <p>През Балканския полуостров ще премине студен атмосферен фронт и в северозападните райони температурите ще се понижат. В източната част от полуостров ще се задържат по-високи от обичайните. <br/><br/>В западната половина на Балканския полуостров днес ще има и места със значителни валежи. България ще остане на изток от силните дъждове.</p>
      <p><b>Новата</b> <b>седмица</b> у нас ще започне със щедро слънце и отново с температури по-високи от обичайните за това време на годината. И през следващите дни ще бъде ветровито.<br/>Преобладаващите температури в понеделник ще са: максимални – между 16° и 21°, минимални – между 6° и 11°. Във вторник облачността ще бъде разкъсана, в повечето райони - значителна, предимно висока и средна. Вятърът ще е от югоизток, в повечето райони – умерен.</p>
      <p>Към сряда-четвъртък на места в Западна и Южна България ще има превалявания от дъжд, в североизточните райони ще е почти без валежи, ще има и разкъсвания и намаления на облачността. Вятърът ще се усили, отначало ще е югоизточен, после – от юг-югозапад. Ще се повишат минималните температури. В петък вятърът отново ще бъде южен, но ще отслабне. Ще е почти без валежи, облачността ще се разкъса и ще намалее.</p>
    </article>
  </body>
</html>