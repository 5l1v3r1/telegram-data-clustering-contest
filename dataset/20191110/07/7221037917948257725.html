<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/cumhurbaskani-erdogan-cumhuriyetimizi-ilelebet-yasatmak-icin-tum/926628"/>
    <meta property="og:site_name" content="medya faresi"/>
    <meta property="article:published_time" content="2019-11-10T07:26:00+00:00"/>
    <meta property="og:title" content="Erdoğan: Cumhuriyetimizi ilelebet yaşatmak için tüm gücümüzle çalışacağız"/>
    <meta property="og:description" content="Türkiye Cumhuriyeti'nin kurucusu Büyük Önder Mustafa Kemal Atatürk, ebediyete intikalinin 81'inci yılında Anıtkabir'de düzenlenen devlet töreniyle anıldı."/>
  </head>
  <body>
    <article>
      <h1>Erdoğan: Cumhuriyetimizi ilelebet yaşatmak için tüm gücümüzle çalışacağız</h1>
      <h2>Türkiye Cumhuriyeti'nin kurucusu Büyük Önder Mustafa Kemal Atatürk, ebediyete intikalinin 81'inci yılında Anıtkabir'de düzenlenen devlet töreniyle anıldı.</h2>
      <address>
        <time datetime="2019-11-10T07:26:00+00:00">10 Nov 2019, 07:26</time>
      </address>
      <p>Anıtkabir'deki tören, saat 08.45'te devlet erkanının Aslanlı Yol'da yürüyüşüyle başladı.</p>
      <p>Türkiye Cumhurbaşkanı Recep Tayyip Erdoğan başkanlığındaki kortejde, TBMM Başkanvekilleri Süreyya Sadi Bilgiç ve Celal Adan, Cumhurbaşkanlığı Kabinesi üyeleri, CHP Genel Başkanı Kemal Kılıçdaroğlu, İYİ Parti Genel Başkanı Meral Akşener, yüksek yargı organlarının başkanları, kuvvet komutanları, siyasi partilerin temsilcileri, bürokratlar ve diğer devlet erkanı yer aldı.</p>
      <p>Cumhurbaşkanı Erdoğan, kırmızı beyaz karanfillerden oluşan ay yıldızlı çelengi, Atatürk'ün mozolesine bıraktı. Atatürk'ün 81 yıl önce vefat ettiği saat olan 09.05'te saygı duruşunda bulunuldu ve ardından İstiklal Marşı okundu.</p>
      <p>Saygı duruşu sırasında gönderdeki Türk bayrağı yarıya indirildi.</p>
      <p>Cumhurbaşkanı Erdoğan ve protokolde yer alan devlet erkanı, daha sonra Misak-ı Milli Kulesi'ne geçti. Erdoğan, burada Anıtkabir Özel Defteri'ni imzaladı.</p>
      <p>Cumhurbaşkanı Recep Tayyip Erdoğan, deftere şunları yazdı:</p>
      <p>"Kurtuluş Savaşımızın Başkomutanı, Cumhuriyetimizin kurucusu, ilk Cumhurbaşkanımız Gazi Mustafa Kemal Atatürk'ü ahirete irtihalinin 81'inci yıldönümünde bir kez daha rahmetle yad ediyoruz. Merhum Atatürk ve silah arkadaşları ile bin yıldır bu toprakları bizlere vatan yapmak için mücadele eden tüm şehitlerimizin ve gazilerimizin aziz hatıraları milletimizin kalbinde hep yaşayacaktır. Kendisinin emaneti olarak Cumhuriyetimizi ilelebet yaşatmak, geliştirmek, güçlendirmek için tüm gücümüzle çalışmaya devam edeceğiz. Ruhu şad olsun."</p>
      <h3>Anıtkabir ziyarete açıldı</h3>
      <p>Tören dolayısıyla Anıtkabir çevresinde yoğun güvenlik önlemi alındı.</p>
      <p>Devlet töreninin ardından Anıtkabir, halkın ziyaretine açıldı.</p>
    </article>
  </body>
</html>