<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-verdict-will-have-a-huge-impact-on-tourism-in-uttar-pradesh-2841455.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T07:47:03+00:00"/>
    <meta property="og:title" content="अयोध्या निर्णय: फैसले का उत्तर प्रदेश ​के पर्यटन पर पड़ेगा व्यापक असर"/>
    <meta property="og:description" content="अयोध्या पर सुप्रीम कोर्ट के फैसले से किसी को सबसे अधिक फायदा होगा तो वह है महिलाएं और गरीब। एक आकलन के अनुसार पर्यटन ऐसा क्षेत्र है जिसमें 65 फीसदी रोजगार महिलाओं और गरीब को मिलता है। विशेषज्ञों की..."/>
  </head>
  <body>
    <article>
      <h1>अयोध्या निर्णय: फैसले का उत्तर प्रदेश ​के पर्यटन पर पड़ेगा व्यापक असर</h1>
      <address><time datetime="2019-11-10T07:47:03+00:00">10 Nov 2019, 07:47</time> by <a rel="author">कार्यालय संवाददाता।,नई दिल्ली।</a></address>
      <p>अयोध्या पर सुप्रीम कोर्ट के फैसले से किसी को सबसे अधिक फायदा होगा तो वह है महिलाएं और गरीब। एक आकलन के अनुसार पर्यटन ऐसा क्षेत्र है जिसमें 65 फीसदी रोजगार महिलाओं और गरीब को मिलता है। विशेषज्ञों की मानें तो अयोध्या में अब पर्यटकों की संख्या बढ़कर दोगुना हो सकती है। देश में पर्यटन के मामले में दूसरा स्थान रखने वाला उत्तर प्रदेश पहले स्थान पर पहुंच सकता है।</p>
      <p><b>उत्तर प्रदेश में पर्यटन की अपार संभावनाएं</b><br/>उत्तर प्रदेश में सालाना 28 करोड़ पर्यटक आते हैं। इस मामले में वह तमिलनाडु के बाद दूसरे स्थान पर है। विशेषज्ञों का कहना है कि उत्तर प्रदेश में पर्यटन की अपार संभावनाएं हैं। पर्यटन क्षेत्र को तीर्थाटन से आगे ले जाकर आर्थिक स्वावलंबन की दृष्टि से बड़ी भूमिका निभा सकते हैं। इसे रोजगार से भी जोड़ा जाना चाहिए। अयोध्या में इस समय करीब 50 हजार पर्यटक रोजाना आते हैं। वैष्णो देवी और तिरुपति में रोजाना 50 हजार पर्यटक आते हैं। विशेषज्ञों का कहना है कि अब अयोध्या में आने वाले पर्यटकों के संख्या रोजाना एक लाख के करीब पहुंच सकती है। इससे अयोध्या और इसके आसपास के एक बड़े हिस्से पर्यटन अर्थव्यवस्था का विकास होगा। इससे बड़े पैमाने पर रोजगार का भी सृजन होगा। ऐसा होता है तो उत्तर प्रदेश पर्यटकों के मामले में तमिलनाडु को पछाड़कर शीर्ष पर पहुंच सकता है।</p>
      <table bordered="">
        <tr>
          <td>
            <b>Read Also: <a href="https://www.livehindustan.com/business/story-ayodhya-verdict-economic-data-fix-way-of-share-market-2841453.html">आर्थिक आंकड़ों से तय होगी शेयर बाजार की चाल, अयोध्या फैसले का भी दिखेगा असर</a></b>
          </td>
        </tr>
      </table>
      <p><b>कम पूंजी में सबसे ज्यादा रोजगार</b><br/>वैश्विक और घरेलू अर्थव्यवस्था में सुस्ती के बीच जब प्रधानमंत्री नरेन्द्र मोदी ने लोगों से साल में एक बार परिवार संग घूमने का आग्रह किया तो कई लोगों को यह बात बेहद साधारण लगी। लेकिन जब आप पर्यटन से मिलने वाले रोजगार और महिलाओं एवं गरीबों को होने वाले फायदे देखेंगे तो आपको इसका राज समझ में आ जाएगा। रोजगार के लिहाज से पर्यटन सबसे सस्ता निवेश माना जाता है। एक आकलन के अनुसर पर्यटन में प्रति 10 लाख रुपये के निवेश पर 78 लोगों को रोजगार मिलता है। वहीं सबसे अधिक रोजगार देने वाले विनिर्माण क्षेत्र में इतनी ही राशि के निवेश पर 45 रोजगार मिलते हैं। दुनियाभर में भारतीय पर्यटन स्थलों का रुतबा बढ़ रहा है और देश में विदेशी सैलानियों की संख्या में भी इजाफा हो रहा है।</p>
      <figure>
        <img src="https://images1.livehindustan.com/uploadimage/library/2019/11/10/16_9/16_9_1/stats_1573371932.jpg"/>
      </figure>
      <p><b>कमाई में पर्यटन आगे</b><br/>देश की सकल घरेलू उत्पाद (जीडीपी ) में पर्यटन का योगदान 10 फीसदी के करीब है। जीडीपी में पर्यटन से होने वाली कमाई में भारत दुनिया में आठवें स्थान पर है। वर्ष 2018 में पर्यटन से भारत को विदेशी मुद्रा के रूप में करीब 28 अरब डॉलर की आमदनी हुई।</p>
      <p>
        <b>Read Also: <a href="https://www.livehindustan.com/uttarakhand/story-memoir-when-kedar-singh-fonia-signed-ayodha-file-at-midnight-2841426.html">संस्मरण: जब फोनिया ने आधी रात को किए थे अयोद्धा की फाइल पर हस्ताक्षर</a></b>
      </p>
      <p><b>देश की अर्थव्यवस्था को दम</b><br/>भारतीय अर्थव्यवस्था में उत्तर प्रदेश का बड़ा योगदान है। विशेषज्ञों का मानना है कि यदि भारत को पांच लाख करोड़ डॉलर की अर्थव्यवस्था बनना है, तो उत्तर प्रदेश को कम से कम एक लाख करोड़ डॉलर का योगदान करना होगा। इसकी राह पर्यटन से निकल सकती है। उत्तर प्रदेश कालीन, हस्त शिल्प, पीतल के बर्तन कुछ विशेष प्रकार के वस्त्रों के लिए दुनियाभर में प्रसिद्ध है। पर्यटन के साथ इनका भी विकास जुड़ा हुआ है। विशेषज्ञों का कहना है कि अयोध्या का मसला सुलझने से पूरी दुनिया के निवेशकों में भारतीय अर्थव्यवस्था को लेकर भरोसा बढ़ेगा। शेय बाजार पर भी सकारात्मक असर पड़ेगा। विवाद को को खत्म करने के किसी भी फैसले से निवेशकों में बहुत अच्छा संकेत जाएगा।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>