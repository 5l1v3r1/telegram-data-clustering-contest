<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/polsa-om-pappas-blodprover--det-er-vondt/71797407"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T07:19:57+00:00"/>
    <meta property="og:title" content="«Pølsa» om pappas blodprøver: – Det er vondt"/>
    <meta property="og:description" content="Helt siden Øystein «Pølsa» Pettersen var 12 år har faren smurt skiene hans. Nå har en blodtest avdekket at faren har forhøyede verdier av skismørings-kjemikalier."/>
  </head>
  <body>
    <article>
      <h1>«Pølsa» om pappas blodprøver: – Det er vondt</h1>
      <h2>Helt siden Øystein «Pølsa» Pettersen var 12 år har faren smurt skiene hans. Nå har en blodtest avdekket at faren har forhøyede verdier av skismørings-kjemikalier.</h2>
      <address><time datetime="2019-11-10T07:19:57+00:00">10 Nov 2019, 07:19</time> by <a rel="author">Torgeir P. Krokfjord</a></address>
      <p>– Det er ikke noe hyggelig, sier Øystein «Pølsa» Pettersen til Dagbladet.</p>
      <p>Han snakker om <a href="https://www.dagbladet.no/sport/12-av-17-smorere-har-opplevd-ubehag/71784362">blodtestene Dagbladet har publisert denne helga</a>. Sammen med Folkehelseinstituttet og Bård I. Freberg, legespesialist og tidligere landslagslege for skiskytterne, har Dagbladet tatt blodprøver av norske amatør-skismørere: Pappaer som har stått timevis i smørebua for å gi barna sine best mulig ski.</p>
      <p>Målet var å finne ut om amatør-smørere kan få forhøyede verdier av potensielt helseskadelige fluorkjemikalier i blodet.</p>
      <p>
        <b>For flere av smørerne var ikke funnene urovekkende. Men seks av de testede smørerne hadde forhøyede verdier av det helseskadelige kjemikaliet PFOA – fire av dem hadde det medisinprofessor Philippe Grandjean kaller «tydelig forhøyede verdier».</b>
      </p>
      <h3>– Vondt å tenke på</h3>
      <p>En av dem var Ole Jørgen Pettersen – faren til «Pølsa».</p>
      <p>– Vi kan ingenting om dette. Vi vet jo ikke hva det betyr, og hvilke helseplager det gir eller kan gi. Men jeg skal være ærlig på at dette er litt vondt å tenke på, sier «Pølsa» Pettersen til Dagbladet.</p>
      <p>
        <i>– Hvorfor det?</i>
      </p>
      <p>– Det er to grunner til det. Det ene er at det er fatter’n, som jeg har lyst til at skal ha god helse. Det andre er at eventuelle helseplager har kommet som konsekvens av at han har fulgt opp meg som pappa.</p>
      <p>I mange år var OL-vinneren Øystein Pettersen en av Norges beste og mest profilerte skiløpere. Men skikarrieren begynte ikke der.</p>
      <h3>Fulgt hele livet</h3>
      <p>– Vi startet vår reise – han som skismører, jeg som løper – i blokka i Groruddalen, da jeg var 12 år. Han har vel strengt tatt smurt alle skipar jeg har gått på, fram til siste målgang i Finland i år, sier Pettersen.</p>
      <p>– Han har gjort dette som pappa, og fulgt opp meg. Hvis det gir helseplager, er ikke det noen god følelse</p>
      <p>Øystein Pettersen har fulgt <a href="https://www.dagbladet.no/glidens-pris/">Dagbladets artikkelserie om skismøring – «Glidens Pris»</a>.</p>
      <p>
        <b>– Jeg blir skremt når jeg leser artiklene dere legger fram. Men samtidig tenker jeg at det er veldig bra at dette blir satt søkelyset på og at det blir forsket på det. Enten vi hadde visst at prøvene ga disse resultatene eller ikke – verdiene hadde vært de samme. Dette gir alle som driver med skismøring et bevisst forhold til det. Samt at de som har drevet med det og som eventuelt har fått forhøya verdier, en mulighet til å kartlegge situasjonen og eventuelt gjøre tiltak for å bedre den, sier Pettersen.</b>
      </p>
      <p>– Jeg tror fortsatt ikke at det er farlig å smøre 1–2 ganger i året, å drive med barne- og ungdomsidrett eller forberede seg til Birken. Men det er ikke noe trivelig at den idretten jeg lever og ånder for, som har gitt meg veldig mye, har elementer ved seg som er direkte helseskadelige. Som fatter'n er jeg jo bare glad i å gå på ski.</p>
      <figure>
        <img src="https://dbstatic.no/70489189.jpg?imageId=70489189&amp;width=1024&amp;height=615"/>
        <figcaption><b>KLAR:</b> Vegard Ulvang, leder i langrennskomiteen i Det internasjonale skiforbundet, vil ha fluorsmøringen helt bort fra langrennssporten. Foto: Bjørn Langsem / Dagbladet Vis mer</figcaption>
      </figure>
      <h3>– Må bort</h3>
      <p>Den gamle skihelten Vegard Ulvang er i dag leder for langrennskomiteen i Det internasjonale skiforbundet – og svært engasjert i fluorspørsmålet. Han smører selv ski for sine barn.</p>
      <p>Han har akkurat lagt ifra seg artikkelen om blodprøvene da han tar telefonen.</p>
      <p>– Jeg er glad for at det er gjort en slik stikkprøve, sier Ulvang til Dagbladet.</p>
      <p>
        <b>– Dette underbygger mistankene vi har hatt lenge: Fluor er miljøfarlig, helsefarlig og dyrt.</b>
      </p>
      <p>Fluor er i dag forbudt i barne- og ungdomsklassene i Norge, og blir forbudt i EU fra neste år. Ulvang er klokkeklar: Det er på tide å si at nok er nok.</p>
      <p>– Det er slik jeg ser det ingen tvil om at fluor må helt bort fra skismøring. Samtidig er vi avhengig av å få plass en testmetode som kan påvise fluor før start. Uten det har et forbud liten verdi, sier Ulvang.</p>
      <h3>Jukser</h3>
      <p>– Denne vinteren er fluor helt lovlig på toppnivå i Europa. Så lenge fluorsmøringen er tilgjengelig, og effekten er mye større enn doping, vil det bli brukt fram til man har en kontrollmetode som fungerer. Vi trenger en metode som effektiv og håndterbar. Som fungerer like bra på kretsrenn og under VM og OL. Dette hører ikke hjemme i skisporten. Vi har hatt mistanke om det lenge, men dette underbygger det på nytt.</p>
      <p>Det vekket kraftig oppsikt i vinter da en stikkprøve under Hovedlandsrennet – «NM for 14- og 15-åringer» – ga resultater som tilsa at halvparten av løperne hadde jukset og smurt med fluor.</p>
      <p>
        <b>– De reaksjonene kom litt fordi noen ble tatt på senga og hadde brukt feil børste – og dermed fått fluorforurensning på skia. Men først og fremst ble det støy fordi resultatene ble offentliggjort før de var tolket. Hadde de blitt tolket, så vi kunne ta bort bakgrunnsstøyen, ville vi kunnet tolket konklusjonene riktig. Noen sier at de uansett kommer til å bryte forbudet, og ikke bryr seg. Noen av dem ble tatt i fjor, med høye verdier på skia, Og noen gikk på en børstesmell, sier Ulvang.</b>
      </p>
      <p>Han påpeker også at dagens testmetode, der man gjør en kjemisk analyse av smøringen på skiene, både er relativt dyr og at resultatene tar lang tid å få ut. Dermed får man ikke resultatet før lenge etter rennet er ferdig.</p>
      <p>– Men jeg vet det jobbes godt med en ny testmetode, slår Ulvang fast.</p>
    </article>
  </body>
</html>