<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/Al-clarianes-vent-guanyaran-protagonisme_0_2341565920.html"/>
    <meta property="og:site_name" content="Ara.cat"/>
    <meta property="article:published_time" content="2019-11-10T07:27:11+00:00"/>
    <meta property="og:title" content="Al llarg del dia les clarianes i el vent guanyaran protagonisme"/>
    <meta property="og:description" content="La setmana vinent el temps continuarà sent canviant amb el pas d'uns quants fronts atlàntics"/>
  </head>
  <body>
    <article>
      <h1>Al llarg del dia les clarianes i el vent guanyaran protagonisme</h1>
      <h2>La setmana vinent el temps continuarà sent canviant amb el pas d'uns quants fronts atlàntics</h2>
      <address>
        <time datetime="2019-11-10T07:27:11+00:00">10 Nov 2019, 07:27</time>
      </address>
      <p>De matinada ha creuat un front que ha deixat ruixats dispersos. Els més importants han afectat el litoral i el prelitoral central, on s'han arribat a acumular quantitats d'entre 5 i 15 l/m2.</p>
      <p>Al llarg del matí les clarianes aniran guanyant terreny d'oest a est, fins a quedar el cel mig ennuvolat per bandes de núvols alts. Independentment, al vessant nord del Pirineu hi pot haver algun ruixat feble fins a mig matí, amb una cota de neu que s'acostarà als 900 metres.</p>
      <p>La temperatura màxima quedarà més curta que la d'ahir. En conjunt oscil·larà entre els 10 i els 15 ºC, si bé en indrets del litoral i del prelitoral sud podrà ser una mica més alta. En canvi, al Pirineu s'arribarà a valors de 7 a 12 ºC.</p>
      <figure>
        <a href="https://www.ara.cat/2019/11/10/societat/meteo/previsions/Temperatura-maxima-prevista-avui_2341575946_67270481_630x486.png">
          <img src="https://www.ara.cat/2019/11/10/societat/meteo/previsions/Temperatura-maxima-prevista-avui_2341575946_67270481_630x486.png"/>
        </a>
        <figcaption>Temperatura màxima prevista per avui / Model GFS - ARAméteo</figcaption>
      </figure>
      <p>La tramuntana es reforçarà al nord de l'Empordà i als cims del Pirineu, i el mestral ho farà al sud del Camp de Tarragona i a les Terres de l'Ebre. Durant tot el dia bufaran amb cops d'entre 80 i 100 km/h. La ventada continuarà al llarg de demà.</p>
      <figure>
        <a href="https://www.ara.cat/2019/11/10/societat/meteo/previsions/Cop-maxim-previst-aquesta-tarda_2341575947_67270559_630x486.png">
          <img src="https://www.ara.cat/2019/11/10/societat/meteo/previsions/Cop-maxim-previst-aquesta-tarda_2341575947_67270559_630x486.png"/>
        </a>
        <figcaption>Cop màxim de vent previst per aquesta tarda / Model GFS - ARAméteo</figcaption>
      </figure>
      <p>S'espera un començament de setmana marcat pel pas de fronts poc actius que faran que hi hagi molta variabilitat. Tot i això, de precipitació se n'espera ben poca, fora del vessant nord del Pirineu. En aquest sector hi haurà alguns ruixats gairebé cada dia, amb una cota de neu que anirà oscil·lant entre els 1.000 i els 1.500 metres.</p>
      <p>Els models meteorològics comencen a intuir que entre dijous, divendres i dissabte una pertorbació atlàntica, acompanyada d'aire molt fred, podria creuar el Principat. Això comportaria un canvi de temps destacable, amb la possibilitat d'algunes precipitacions i una baixada de la temperatura.</p>
    </article>
  </body>
</html>