<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mpsv-chce-vyuzit-cast-penez-z-hmotne-nouze-na-prispevek-na-peci/1819282?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T07:45:00+00:00"/>
    <meta property="og:title" content="MPSV chce využít část peněz z hmotné nouze na příspěvek na péči"/>
    <meta property="og:description" content="Praha - Ministerstvo práce chystá přesuny ve svém letošním rozpočtu. Část sumy na dávky v hmotné nouzi chce přesměrovat do příspěvků na péči, na který mu chybí peníze. Celkem to má být 1,17 miliardy korun. Záměr by měla v pondělí projednat vláda. Zabývat se bude žádostí pro rozpočtový výbor, aby s přesunem peněz souhlasil."/>
  </head>
  <body>
    <article>
      <h1>MPSV chce využít část peněz z hmotné nouze na příspěvek na péči</h1>
      <address><time datetime="2019-11-10T07:45:00+00:00">10 Nov 2019, 07:45</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ministerstvo práce chystá přesuny ve svém letošním rozpočtu. Část sumy na dávky v hmotné nouzi chce přesměrovat do příspěvků na péči, na který mu chybí peníze. Celkem to má být 1,17 miliardy korun. Záměr by měla v pondělí projednat vláda. Zabývat se bude žádostí pro rozpočtový výbor, aby s přesunem peněz souhlasil.</p>
      <p>Ministerstvo práce má podle schváleného zákona o rozpočtu letos ve své pokladně na příspěvky na péči 26,6 miliardy korun. Dávky pro lidi, kteří jsou nejvíc odkázaní na pomoc okolí a nepobývají v ústavech, se v tomto roce zvyšovaly. Potřebných také přibývá, výdaje tedy rostou. U pomoci v hmotné nouzi se ale naopak v posledních letech výrazně snižují. Resort má na dávky pro chudé ve schváleném rozpočtu 6,63 miliardy, do konce září podle zprávy o vyplacených dávkách úřady práce rozdělily 3,35 miliardy. Zbývá tedy téměř polovina peněz.</p>
      <p>"Na základě dosavadního vývoje čerpání lze předpokládat, že výdaje na příspěvek na péči dosáhnou za rok 2019 výše 30 miliard korun," uvedlo ministerstvo v žádosti rozpočtovému výboru. Podle resortu zásadní vliv na nárůst výdajů má letošní navýšení dávky.</p>
      <p>Příspěvek na péči se vyplácí ve čtyřech výších, a to podle závislosti na pomoci. Senioři či dospělí postižení pobírají 880, 4400, 8800 a 13.200 korun a děti 3300, 6600, 9900 a 13.200 korun. Dvě nejvyšší dávky se letos zvedaly těm, kteří nepobývají v ústavu. Jim se nejvyšší příspěvek upravil od dubna o 6000 korun, druhý nejvyšší pak od července o 4000 korun.</p>
      <p>Resort v textu používá jiná čísla, než jsou ve schváleném zákoně o rozpočtu či ve zprávě o vyplacených dávkách. Podle žádosti má ministerstvo na příspěvky na péči 28,83 miliardy korun a do třicetimiliardové sumy mu chybí právě částka 1,17 miliardy, kterou chce vzít z peněz na pomoc v hmotné nouzi. Úřad uvádí, že na ni do konce září vyplatil 3,43 miliardy a po změnách bude letošní částka na výdaje na pomoc v nouzi činit 5,97 miliardy.</p>
    </article>
  </body>
</html>