<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620726/%DA%86%D8%B1%D8%A7-%D8%B4%DB%8C%D9%84%D8%B1-%D8%AF%D8%B1-%D8%A2%D8%AE%D8%B1%DB%8C%D9%86-%DA%A9%D9%86%D8%B3%D8%B1%D8%AA%D8%B4-%D8%A7%D8%B2-%D8%A7%DB%8C%D8%B1%D8%A7%D9%86%DB%8C%E2%80%8C%D9%87%D8%A7-%D8%A7%D8%B3%D8%AA%D9%81%D8%A7%D8%AF%D9%87-%D9%86%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T07:21:00+00:00"/>
    <meta property="og:title" content="چرا «شیلر» در آخرین کنسرتش از ایرانی‌ها استفاده نکرد؟"/>
    <meta property="og:description" content="کریستوفر ون دیلن ـ سرپرست گروه موسیقی الکترونیک آلمانی درباره‌ی علت استفاده نکردن از نوازندگان ایرانی که پیشتر با همکاری آنها آلبوم «صبحدم» را در اردیبهشت ماه امسال منتشر کرده بود، توضیحاتی ارایه کرد."/>
  </head>
  <body>
    <article>
      <h1>چرا «شیلر» در آخرین کنسرتش از ایرانی‌ها استفاده نکرد؟</h1>
      <address>
        <time datetime="2019-11-10T07:21:00+00:00">10 Nov 2019, 07:21</time>
      </address>
      <p>
        <i>کریستوفر ون دیلن ـ سرپرست گروه موسیقی الکترونیک آلمانی درباره‌ی علت استفاده نکردن از نوازندگان ایرانی که پیشتر با همکاری آنها آلبوم «صبحدم» را در اردیبهشت ماه امسال منتشر کرده بود، توضیحاتی ارایه کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>گروه موسیقی آلمانی «شیلر» به تازگی در روزهای ۱۶ و ۱۷ آبان ماه در سالن وزارت کشور تهران به روی صحنه رفته است و دوشنبه (۲۰ آبان) نیز آخرین اجرای خود را در سال ۹۸ در ایران ارائه خواهد داد.</p>
      <p>این گروه پیش از این نیز در سال ۹۶ در ایران اجرا کرده است. گروه موسیقی «شیلر» در اردیبهشت امسال آلبومی را به نام «صبحدم» با هنرمندان ایرانی منتشر کرد و قرار شد که در کنسرت اخیر خود قطعاتی را از این آلبوم اجرا کند.</p>
      <figure>
        <img src="https://aftabnews.ir/files/fa/news/1398/8/19/357293_972.jpg"/>
      </figure>
      <p>با این حال کریستوفر ون دیلن، سرپرست گروه شیلر در نشست خبری این کنسرت درباره اجرای قطعاتی از آلبوم «صبحدم» در این کنسرت گفت که قرار است بدون حضور نوازندگان ایرانی این کار را انجام دهند؛ چراکه تهیه آلبوم ساده‌تر است و از طرفی به دلیل اینکه سازهای ایرانی صدای آرام‌تری دارند تطابق آنها با سازهای الکترونیک در کنسرت کار سختی خواهد بود.</p>
      <p>در ادامه مصاحبه با این هنرمند را در راستای ارائه توضیحات بیشتر درباره‌ی چگونگی نواختن قطعات موسیقی آلبوم «صبحدم» می‌خوانید:</p>
      <p>ون دیلن می‌گوید: تلفیق سازهای الکترونیک و ایرانی برای ساخت آلبوم استودیویی کار راحت‌تری است ولی زمانی که قصد ارائه همان قطعات را در اجرای زنده دارید متوجه خواهید شد که باید تنظیم متفاوتی را ارئه دهید. البته من علاقه خاصی به اجرای پلی‌بک که بخواهیم قطعات اصلی را با کامپیوتر برای تماشاچیان پخش کنیم و در آن حین خودمان نیز چیزی را بنوازیم، ندارم. از طرفی برای اینکه بتوانیم از سازهای ایرانی در اجرا استفاده کنیم تست‌های مختلفی را انجام دادیم؛ مثلا از میکروفون‌های استودیویی استفاده کردیم و آنها را در سازها تعبیه کردیم تا ببینیم کیفیت صدای آنها پس از پخش شدن از بلندگوها چگونه خواهد بود؟ ولی به نتیجه موفقی نرسیدیم.</p>
      <p>او سپس چنین ادامه می‌دهد: البته این امر پروسه دشواری است و توضیح دادن درباره آن کار راحتی نیست و واقعیت این است که تصمیم‌گیری برای اجرای قطعات آلبوم «صبحدم» بدون استفاده از نوازندگان ایرانی کار سختی بود ولی از همه اینها که بگذریم تجربیات شنیداری که در این زمینه به دست آوردیم خیلی اهمیت دارند و باید بر اساس آنها عمل کنیم. شاید بار دیگر این شانس را داشته باشیم که بتوانیم بدون مشکل یک راه تکنیکی برای ترکیب سازها روی صحنه با هم پیدا کنیم. سعی می‌کنیم با سازهای الکترونیک حس و حال سازهای ایرانی را در قطعاتی که اجرا می‌کنیم، پیاده کنیم؛ البته از قطعات دیگر موسیقی خود نیز در کنسرت‌ها اجرا خواهیم کرد.</p>
      <p>این هنرمند اظهار می‌کند که به طور کلی برای اجرای قطعات موسیقی که چه با ساز ایرانی و چه بدون ساز ایرانی ساخته شده‌اند، تنظیم متفاوتی اعمال کرده‌اند.</p>
      <p>از او سوال می‌کنیم که با این حال برخی از کنسرت‌های خود را در تور اروپا با حضور یلدا عباسی (نوازنده دوتار) برگزار کرده بودند. ون دیلن توضیح می‌دهد: بله، ما در آنجا تنظیمات متفاوتی برای آکوستیک سالن پیاده کرده بودیم؛ به همین دلیل برایمان مقدور بود که ترکیب صدای سازها را به صورتی که خودمان می‌خواستیم از اسپیکرها بیرون بکشیم و به مخاطبان ارائه دهیم ولی از طرفی تلاش کردیم که همه آن تنظیمات را در اینجا نیز پیاده کنیم ولی متأسفانه این کار از لحاظ تکنیکی برای ما مقدور نبود.</p>
      <p>او همچنین در سخنانی در نشست خبری کنسرت به این موضوع اشاره کرد که در زمان اجراهای پیشین در ایران، مخاطبان با بالا رفتن سطح انرژی آثار استقبال بیشتری داشته‌اند. از او می‌خواهیم که در این زمینه نیز توضیح دهد.</p>
      <p>ون دیلن بیان می‌کند: به نظر من سلیقه مردم ایران در پذیرش موسیقی بسیار باز است و ذهن بازی نیز برای گوش دادن به انواع موسیقی دارند که این واقعا عالی است. دو سال پیش زمانی که قطعات آرام بود انرژی‌ها پایین می‌آمد به همین دلیل امسال سعی کردم سطح انرژی کارها را بالا ببرم.</p>
    </article>
  </body>
</html>