<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740928"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T07:04:00+00:00"/>
    <meta property="og:title" content="&quot;นพดล&quot;จับตาพรรคการเมืองดันแก้รธน.เป็นวาระชาติหรือแค่ลมปาก"/>
    <meta property="og:description" content="“นพดล” ชี้ 3 ความท้าทายแก้รธน. วอนเปลี่ยนจากวาระในกระดาษเป็นวาระแห่งชาติ"/>
  </head>
  <body>
    <article>
      <h1>"นพดล"จับตาพรรคการเมืองดันแก้รธน.เป็นวาระชาติหรือแค่ลมปาก</h1>
      <address>
        <time datetime="2019-11-10T07:04:00+00:00">10 Nov 2019, 07:04</time>
      </address>
      <p>
        <b>“นพดล” ชี้ 3 ความท้าทายแก้รธน. วอนเปลี่ยนจากวาระในกระดาษเป็นวาระแห่งชาติ</b>
      </p>
      <p>เมื่อวันที่ 10 พ.ย. นายนพดล ปัทมะ อดีตรมว.ต่างประเทศ และแกนนำพรรคเพื่อไทย กล่าวถึงการแก้ไขรัฐธรรมนูญว่า ประเทศไทยสะสมประสบการณ์การร่างรัฐธรรมนูญมากที่สุดประเทศหนึ่งของโลก และเรายังไปศึกษารัฐธรรมนูญของหลายๆ ประเทศ และนำแนวคิดของเขามาใช้แบบถูกบ้าง ผิดบ้าง ซึ่งตนเชื่อว่าเราไม่ขาดแคลนองค์ความรู้ในการทำให้กติกาดีขึ้น แต่ที่ยากคือ อาจยังไม่ตระหนักว่ากติกาที่เป็นธรรมจะนำความรุ่งเรืองมาสู่ประเทศไทยได้อย่างไร การแก้รัฐธรรมนูญจึงมีความท้าทายอยู่ 3 เรื่อง 1.ทำอย่างไรจะมีการเสียสละความได้เปรียบทางการเมืองของตนเพื่อทำให้ประเทศไทยได้เปรียบ และมีกติกาที่เอื้อให้เกิดการเมืองสุจริตและมีประสิทธิภาพ การเลือกตั้งที่เป็นธรรมและมีความหมาย ทำให้การเข้าสู่อำนาจบริหารและนิติบัญญัติยึดโยงกับประชาชน<br/><br/><br/>2.ทำอย่างไรจะมีกระบวนการรับฟังความต้องการของประชาชนว่าต้องการเห็นการแก้ไขในเรื่องใดบ้าง และ3.ทำอย่างไรจะไม่กล่าวหาใส่ร้ายกันในเรื่องการแก้รัฐธรรมนูญ เนื่องจากมนุษย์สามารถใช้เหตุผลและแลกเปลี่ยนความเห็นโดยใช้ปัญญาและลดการกล่าวหาได้ เพราะท้ายที่สุดการแก้จะสำเร็จหรือไม่ต้องใช้เสียงจากทั้งฝ่ายรัฐบาล ฝ่ายค้าน และส.ว. ในรัฐสภาอันทรงเกียรติ ส่วนตัวเห็นว่าความจริงใจและความพร้อมที่จะร่วมทำกติกาให้เป็นธรรมและบรรลุเป้าประสงค์ข้างต้นสำคัญกว่าตัวผู้จะมานั่งเป็นประธานกรรมาธิการฯ พี่น้องประชาชนคงจะติดตามท่าทีของแต่ละพรรคการเมืองต่อไปว่า การแก้รัฐธรรมนูญที่บรรจุในนโยบายเร่งด่วนของรัฐบาล เป็นเพียงวาทกรรมหรือเป็นวาระที่จะทำ และจะเปลี่ยนวาระในกระดาษเป็นวาระแห่งชาติหรือไม่.</p>
    </article>
  </body>
</html>