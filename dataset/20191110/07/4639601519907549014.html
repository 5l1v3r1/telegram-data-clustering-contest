<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/finance/admie-meta-tis-tilepikoinonies-kai-stin-agora-apothikeysis-reymatos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T07:55:18+00:00"/>
    <meta property="og:title" content="ΑΔΜΗΕ : Μετά τις τηλεπικοινωνίες και στην αγορά αποθήκευσης ρεύματος"/>
    <meta property="og:description" content="Επιδιώκοντας συμμετοχή σε επενδύσεις για κατασκευή έργων αντλησιοταμίευσης αλλά και σε μπαταρίες"/>
  </head>
  <body>
    <article>
      <h1>ΑΔΜΗΕ : Μετά τις τηλεπικοινωνίες και στην αγορά αποθήκευσης ρεύματος</h1>
      <h2>Επιδιώκοντας συμμετοχή σε επενδύσεις για κατασκευή έργων αντλησιοταμίευσης αλλά και σε μπαταρίες</h2>
      <address><time datetime="2019-11-10T07:55:18+00:00">10 Nov 2019, 07:55</time> by <a rel="author">ΤοΒΗΜΑ Team</a></address>
      <p>Μετά τις τηλεπικοινωνίες, ο ΑΔΜΗΕ (διαχειριστής του δικτύου μεταφοράς ηλεκτρικής ενέργειας) εισέρχεται και στην αγορά της αποθήκευσης ρεύματος, επιδιώκοντας συμμετοχή σε επενδύσεις για κατασκευή έργων αντλησιοταμίευσης αλλά και σε μπαταρίες.</p>
      <p>Όπως επισημαίνει στο ΑΠΕ – ΜΠΕ ο αντιπρόεδρος του Διαχειριστή Ιωάννης Μάργαρης, είναι σε εξέλιξη η κατάρτιση συγκεκριμένης πρότασης προς την Ρυθμιστική Αρχή Ενέργειας προκειμένου να ρυθμιστεί το πλαίσιο εντός του οποίου θα δραστηριοποιείται ο διαχειριστής, αυτή τη φορά ως πάροχος υπηρεσιών αποθήκευσης και αλλά και διοχέτευσης της αποθηκευμένης ενέργειας στην αγορά στις περιόδους που αυτό απαιτείται. Οι μονάδες αντλησιοταμίευσης αποθηκεύουν την ενέργεια σε φράγματα υδροηλεκτρικών και με την επαναπλήρωση του φράγματος λειτουργούν ως αποθήκες ενέργειας.</p>
      <p>
        <a href="https://www.in.gr/2019/11/10/greece/panelladikes-erxetai-kai-meiosi-eisakteon-meta-tin-anastoli-leitourgias-ton-neon-tmimaton-sta-aei/">Πανελλαδικές : Έρχεται και μείωση εισακτέων μετά την αναστολή λειτουργίας των νέων τμημάτων στα ΑΕΙ;</a>
      </p>
      <p>Η αποθήκευση ενέργειας είναι ένα από τα απαραίτητα στοιχεία για την επίτευξη του στόχου διείσδυσης των ανανεώσιμων πηγών ενέργειας στο 35% ως το 2030, που θα προβλέπει το νέο Εθνικό Σχέδιο για την Ενέργεια και το Κλίμα.</p>
      <p>Μόνο έτσι μπορεί να αποθηκεύεται η περίσσεια ενέργειας που παράγουν τα αιολικά, φωτοβολταϊκά και οι λοιπές μονάδες ανανεώσιμων πηγών σε ώρες που η ζήτηση είναι χαμηλή και να απελευθερώνεται στο δίκτυο όταν η ζήτηση είναι υψηλή και η παραγωγή πράσινης ενέργειας μπορεί να είναι ανεπαρκής λόγω χαμηλής έντασης ανέμων ή και έλλειψης ηλιοφάνειας. Διαδικασία που εξασφαλίζει τη μέγιστη αξιοποίηση των ΑΠΕ.</p>
      <p>Ο τρόπος συμμετοχής των διαχειριστών στην αγορά αποθήκευσης ενέργειας αποτελεί αντικείμενο συζήτησης και σε Κοινοτικό επίπεδο μέσω του ευρωπαϊκού συνδέσμου και των αντίστοιχων διαχειριστών ENTSO-e.</p>
      <p>Αυτή την περίοδο ο ΑΔΜΗΕ επεξεργάζεται τα σενάρια για την εξέλιξη τόσο της ζήτησης όσο και της παραγωγής ηλεκτρικής ενέργειας έχοντας ως γνώμονα την κυβερνητική απόφαση για πλήρη κατάργηση της δυνητικής παραγωγής ρεύματος ως το 2028 και την υψηλότερη διείσδυση των ανανεώσιμων πηγών ως το 2030.</p>
      <p>Τα σενάρια διαμορφώνονται ανάλογα με τα χρονικά σημεία που θα επιλεγούν για την απόσυρση των λιγνιτικών μονάδων της ΔΕΗ, την λειτουργία των νέων μονάδων φυσικού αερίου που έχουν εξαγγελθεί, την εξέλιξη της ζήτησης ρεύματος σε περιβάλλον οικονομικής ανάπτυξης και εξηλεκτρισμού των μεταφορών και τον βαθμό επιτυχίας των μέτρων για εξοικονόμηση ενέργειας που επίσης θα περιλαμβάνονται στο νέο εθνικό σχέδιο για την ενέργεια και το κλίμα.</p>
      <p>Με βάση αυτά ο ΑΔΜΗΕ θα καταρτίσει την νέα μελέτη για την επάρκεια του συστήματος ηλεκτροπαραγωγής που αναμένεται έως το τέλος του μήνα προκειμένου στο τέλος του χρόνου να οριστικοποιηθούν και τα μεγέθη του νέου, το οποίο θα υποβληθεί στην συνέχεια στην Ευρωπαΐκή Επιτροπή.</p>
      <p>Σημειώνεται ότι ο ΑΔΜΗΕ έχει ήδη ξεκινήσει δραστηριότητα στην αγορά τηλεπικοινωνιών μέσω της θυγατρικής εταιρείας νέας θυγατρικής ονόματι Grid Telecom, η οποία εκμεταλλεύεται τις οπτικές ίνες στο ηπειρωτικό δίκτυο μεταφοράς και τις νησιωτικές διασυνδέσεις.</p>
      <p>
        <i>
          <b>Πηγή ΑΠΕ – ΜΠΕ</b>
        </i>
      </p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/08/finance/ipia-ptosi-sto-xrimatistirio/"/>
        <a href="https://www.tovima.gr/2019/11/07/society/stin-teliki-eytheia-i-ilektriki-diasyndesi-kritis-peloponnisou/"/>
        <a href="https://www.tovima.gr/2019/11/05/finance/xrimatistirio-stis-87334-monades-o-genikos-deiktis-timon-me-ptosi-067/"/>
        <a href="https://www.tovima.gr/2019/11/05/finance/deka-mnistires-gia-to-megalo-ergo-optikon-inon-870-ekat-eyro/"/>
        <a href="https://www.tovima.gr/2019/11/05/finance/dei-megales-prosdokies-ksypna-to-endiaferon-tou-kinezikou-drakou/"/>
        <a href="https://www.tovima.gr/2019/11/05/politics/o-kokkinos-drakos-eisvalei-stin-ellada-ti-isxyei-me-tis-ependyseis-ton-kinezon/"/>
        <a href="https://www.tovima.gr/2019/11/04/finance/xrimatistirio-kleisimo-me-ipia-ptosi-2/"/>
        <a href="https://www.tovima.gr/2019/11/01/finance/xrimatistirio-kleisimo-me-ipia-ptosi/"/>
        <a href="https://www.tovima.gr/2019/10/31/finance/me-anodo-078-ekleise-to-xrimatistirio-athinon/"/>
        <a href="https://www.tovima.gr/2019/10/31/society/dei-depa-eksygxronismos-kai-apeleytherosi-tis-agoras-energeias/"/>
        <a href="https://www.tovima.gr/2019/10/30/finance/ptotika-to-xrimatistirio-athinon-tin-tetarti/"/>
        <a href="https://www.tovima.gr/2019/10/25/finance/me-mikri-ptosi-ekleise-to-xrimatistirio-athinon/"/>
        <a href="https://www.tovima.gr/2019/10/23/finance/me-oriaki-ptosi-04-ekleise-to-xrimatistirio-athinon/"/>
      </related>
    </article>
  </body>
</html>