<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-memoir-when-kedar-singh-fonia-signed-ayodha-file-at-midnight-2841426.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T07:08:53+00:00"/>
    <meta property="og:title" content="संस्मरण: जब फोनिया ने आधी रात को किए थे अयोद्धा की फाइल पर हस्ताक्षर"/>
    <meta property="og:description" content="केदार सिंह फोनिया, 1992 में यूपी सरकार में पर्यटन मंत्री थे। इस दौरान पहली बार यूपी सरकार ने राममंदिर के लिए 2.77 एकड़ जमीन अधिग्रहित की थी। तब उस फाइल पर बतौर पर्यटन मंत्री फोनिया ने ही हस्ताक्षर..."/>
  </head>
  <body>
    <article>
      <h1>संस्मरण: जब फोनिया ने आधी रात को किए थे अयोद्धा की फाइल पर हस्ताक्षर</h1>
      <address><time datetime="2019-11-10T07:08:53+00:00">10 Nov 2019, 07:08</time> by <a rel="author">संजीव कंडवाल।,देहरादून।</a></address>
      <p>केदार सिंह फोनिया, 1992 में यूपी सरकार में पर्यटन मंत्री थे। इस दौरान पहली बार यूपी सरकार ने राममंदिर के लिए 2.77 एकड़ जमीन अधिग्रहित की थी। तब उस फाइल पर बतौर पर्यटन मंत्री फोनिया ने ही हस्ताक्षर किए थे। अब जब अयोद्धा मामले में सुप्रीम कोर्ट का फैसला आ गया है तो हिन्दुस्तान के मुख्य संवाददाता 'संजीव कंडवाल' ने फोनिया से उनके आवास पर भेंट कर उन दिनों की यादें पूछी। पढ़ें</p>
      <p>20 अक्तूबर 1992, रात 10 बजे, स्थान लखनऊ। तब हमारी कॉलोनी में सन्नाटा पसर चुका था, मैं भी सोने की तैयारी कर रहा था। इस बीच मेरे लैंडलाइन फोन की आवाज घनघनाती है। मैंने फोन उठाया तो दूसरी तरफ से मुख्यमंत्री कल्याण सिंह के आवास से फोन था। मुझे तत्काल सीएम आवास पहुंचने को कहा गया। तब तक मेरा ड्राइवर घर चला गया था। मैने अपनी असमर्थता जताई तो पल भर में सीएम आवास से ही कार मेरे घर पर पहुंच गई। अब तक मुझे कुछ भी पता नहीं था कि इतनी रात सीएम आवास में ऐसा क्या काम पड़ गया। मैं जैसे ही वहां पहुंचा, तो बैठक कक्ष में कैबिनेट के कई अहम सदस्य मौजूद थे। यूपी सचिवालय के अधिकारियों की फौज-फर्रा भी वहीं डटी थीं। बैठक में शामिल होते ही, मुझे मुख्यमंत्री कल्याण सिंह ने खुद बताया कि अयोद्धा में प्रस्तावित राम जन्म मंदिर के लिए विवादित स्थल से लगती 2.77 एकड़ जमीन अधिग्रहित की जानी है, इसीलिए यह बैठक बुलाई गई है।</p>
      <table bordered="">
        <tr>
          <td>
            <b>Read Also: <a href="https://www.livehindustan.com/national/story-digvijay-singh-tweet-about-babri-masjid-goes-viral-know-what-he-said-2841421.html">बाबरी मस्जिद को लेकर दिग्विजय सिंह का ट्वीट वायरल, जानें क्या कहा</a></b>
          </td>
        </tr>
      </table>
      <p>तब तक फाइल तैयार हो चुकी थी, अब मुख्यमंत्री ने सभी मंत्रियों से पूछा कि इस फाइल पर कौन हस्ताक्षर करेगा? इस पर वरिष्ठ कैबिनेट मंत्री लालजी टंडन ने खुद मुख्यमंत्री के हस्ताक्षर कराने का प्रस्ताव रखा। लेकिन कल्याण सिंह ने फिर वही सवाल दोहराया कि फाइल पर अंतिम हस्ताक्षर आखिर किसके होंगे? मुख्यमंत्री या अन्य मंत्रियों के दिल में क्या हिचक थी, यह मैं नहीं जानता लेकिन मैं इस अवसर को बेहद खास मान रहा था। आखिर इस जमीन पर ही राममंदिर बनना था। इसलिए मैने खुद आगे बढ़कर अपने हस्ताक्षर का प्रस्ताव दिया। बतौर पर्यटनमंत्री मैं ऐसा कर भी सकता था। अत: सीएम ने फाइल मेरे सामने रख दी। और मैने पलभर में जमीन अधिग्रहण की फाइल पर हस्ताक्षर कर दिए। ऐसा करते ही मंत्रिमंडल ने तालियों से इसका स्वागत किया। इसके तत्काल बाद ही शासन से इसके औपचारिक आदेश हो गए। इसके बाद यहां एएसआई ने मौके पर जमीन समतल कर प्रारंभिक खुदाई का काम किया।</p>
      <p>
        <b>Read Also: <a href="https://www.livehindustan.com/uttar-pradesh/story-political-implications-of-verdict-on-ayodhya-2841379.html">अयोध्या निर्णय: भाजपा को संजीवनी, सपा-कांग्रेस रणनीति बनाने में जुटीं</a></b>
      </p>
      <p><b>सभी पक्ष स्वीकार करें फैसले को</b><br/>मैं खुद इस दौरान कई बार वहां गया, तब वहां कई अवशेष मिले थे, जिससे मंदिर होने की बात पुष्ट हो रही थी। मुझे खुशी है कि आज सुप्रीम कोर्ट के फैसले में भी जमीन अधिग्रहण का उक्त आदेश अहम साबित हुआ। यह मेरे लिए व्यक्तिगत संतोष की बात है कि प्रभु श्रीराम के मंदिर निर्माण में मेरा भी एक छोटा सा योगदान है। मै तब बद्री-केदार विधानसभा का विधायक था। मैने अपनी विधानसभा में घूम घूम लोगों को बताया कि प्रस्तावित राममंदिर के लिए ली गई जमीन पर उनके हस्ताक्षर हैं। देभभूमि बद्रीकेदार के लोगों के प्रतिनिधि के रूप में मुझे यह मौका मिला है। आप कह सकते हैं कि देवभूमि के लोगों के हाथों राममंदिर का शिलान्यास पहले ही हो चुका है। शनिवार को सुप्रीम कोर्ट का फैसला आने के बाद हिन्दुस्तान की टीम, देहरादून के नेहरू कॉलोनी स्थित फोनिया निवास पर पहुंची। यहां नौकरशाही से राजनीति तक की सफल पारी खेलने वाले केदार सिंह फोनिया अपने मित्र और रिटायर्ड आईएएस अधिकारी चंद्र सिंह के साथ बातचीत में व्यस्त नजर आए। फैसले पर प्रतिक्रिया देते हुए फोनिया ने कहा कि सुप्रीम कोर्ट ने वस्तुस्थिति को स्वीकार किया है। खुदाई में भी राममंदिर के अवशेष मिले हैं। सभी पक्षों को इस फैसले को स्वीकार करना चाहिए।</p>
      <p>
        <b>Read Also: <a href="https://www.livehindustan.com/uttar-pradesh/story-ayodhya-dispute-up-assembly-witness-witness-to-heated-debate-many-times-2841391.html">अयोध्या विवाद: यूपी विधानसभा कई बार तीखी बहस की गवाह बनी</a></b>
      </p>
      <p><b>मंदिर बनाना तय था मस्जिद तोड़ना नहीं </b><br/>फोनिया के मुताबिक यूपी में 1990 में पहली बार भाजपा सरकार राममंदिर के जनादेश पर ही बनी थी। इसलिए तत्कालीन सरकार का यह स्पष्ट मत था कि अयोद्धा में राममंदिर बनेगा। लेकिन इसके लिए मस्जिद का ढांचा ढहाई जाएगी, इसकी कोई योजना नहीं थी। छह दिसंबर को एकाएक हुए घटनाक्रम के बाद मस्जिद का ढांचा गिर गया, इसके बाद सबने इस स्थिति को स्वीकार किया। बकौल फोनिया छह दिसंबर को हर मंत्री अयोद्धा जाना चाहता था, लेकिन मुख्यमंत्री ने इसके लिए साफ मना किया हुआ था। इसलिए हम लोग लखनऊ में रुककर ही घटनाक्रम पर नजर रखते रहे। फिर शाम को छह बजे मुख्यमंत्री कल्याण सिंह ने सबको अपने आवास पर बुलाते हुए दिन भर के घटनाक्रम की जानकारी दी साथ ही यह भी बताया कि केंद्र सरकार ने यूपी सरकार को बर्खास्त कर दिया है। इसके तत्काल बाद सभी मंत्रियों से सुविधाएं वापस ले ली गईं, साथ ही सुरक्षा भी हटा दी गई। अत: मैं तीसरे दिन ही लखनऊ से अपने दिल्ली स्थित आवास पर आ गया।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b>
      </p>
    </article>
  </body>
</html>