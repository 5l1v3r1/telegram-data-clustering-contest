<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/bayern-borussia-dortmund-niemieckie-media-po-spotkaniu-11-kolejki-bundesligi,984292.html"/>
    <meta property="og:site_name" content="TVN24"/>
    <meta property="article:published_time" content="2019-11-10T07:42:00+00:00"/>
    <meta property="og:title" content="&quot;Ten człowiek nie potrzebuje żadnej operacji, jest cholernym tytanem&quot;. Niemcy po meczu Bayernu"/>
    <meta property="og:description" content="Niemieckie media są pod wrażeniem wysokiej wygranej Bayernu w ligowym hicie z Borussią Dortmund (4:0). Pisząc o Robercie Lewandowskim zwracają uwagę na kolejny pobity przez niego rekord."/>
  </head>
  <body>
    <article>
      <h1>"Ten człowiek nie potrzebuje żadnej operacji, jest cholernym tytanem". Niemcy po meczu Bayernu</h1>
      <address>
        <time datetime="2019-11-10T07:42:00+00:00">10 Nov 2019, 07:42</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9d6a210f-8a14-4709-903d-13fcdce30a4d-480p.mp4"/>
        <figcaption>Lewandowski strzelił dwa gole, Bayern wygrał 4:0 Foto: Getty Images | Video: Eleven Sports Network</figcaption>
      </figure>
      <h3>Niemieckie media są pod wrażeniem wysokiej wygranej Bayernu w ligowym hicie z Borussią Dortmund (4:0). Pisząc o Robercie Lewandowskim zwracają uwagę na kolejny pobity przez niego rekord.</h3>
      <related>
        <a href="https://eurosport.tvn24.pl/bundesliga,111/to-jest-po-prostu-szalone-lewandowski-nie-przestaje-zachwycac-linekera,984287.html"/>
      </related>
      <p>
        <b>
          <a href="https://eurosport.tvn24.pl/pilka-nozna,105/player.pl">Mecze ligi niemieckiej można oglądać na kanałach ELEVEN SPORTS w player.pl</a>
        </b>
      </p>
      <p>Polak trafił do siatki po raz 15. i 16. w tym sezonie Bundesligi. Do tego strzelił również sześć goli w Lidze Mistrzów i jednego w Pucharze Niemiec.</p>
      <p>Cały Bayern zagrał świetnie, jednak "Kicker" nie miał wątpliwości, kto był najlepszy na boisku. "Postacią dnia po raz kolejny w tym sezonie był Lewandowski, niegdyś gracz Borussii". Portal popularnego tygodnika przytacza słowa trenera Bayernu z pomeczowej konferencji prasowej. "To dla mnie najlepszy napastnik na świecie" - mówił Dieter-Hans Flick.</p>
      <p>Niemal wszystkie serwisy piszą o wielkim osiągnięciu polskiego snajpera.</p>
      <p>"Dzięki dwóm bramkom w jedenastym meczu, Lewandowski pobił rekord Gerda Muellera z sezonu 1968/1969" – wyliczają dziennikarze, między innymi portalu Sport1. Ponad 50 lat temu legendarny Niemiec miał 15 trafień po jedenastu kolejkach.</p>
      <h3>"Cholerny tytan"</h3>
      <p>Polak jest w życiowej dyspozycji. Paradoksalnie w momencie, gdy boryka się z drobnymi dolegliwościami. Już poinformował, że zapewne pod koniec roku będzie musiał poddać się zabiegowi. Niemiecka gazeta "Sueddeutsche Zeintung" nie może się nadziwić w jak wysokiej formie jest polski napastnik.</p>
      <p>"Informacje o nadchodzącej operacji pachwiny brzmią jak kiepski żart. Ten człowiek nie potrzebuje żadnej operacji, jest cholernym tytanem, co można było dostrzec przy trafieniu na 3:0. Ma kolejny rekord. Nigdy wcześniej zawodnik Bundesligi nie strzelił w każdym z pierwszych jedenastu meczów ligowego sezonu" - napisano na stronie gazety.</p>
      <h3>"BVB nie pokazało niczego"</h3>
      <p>Wiele miejsca poświęca się osobie Hansiego Flick, który tymczasowo przejął drużynę po zwolnieniu Niko Kovaca, u którego pracował jako asystent.</p>
      <p>"Gigantyczny pojedynek pomiędzy Bayernem a BVB. Naprawdę wielcy byli tylko jedni z nich... Bayern zwyciężył 4:0. Czy to już efekt Flicka?" – zastanawia się niemiecki "Bild"</p>
      <p>W ostatnim czasie nie brakowało również pytań o ewentualnego następcę Kovaca. Po efektownej wygranej w Der Klassiker niewykluczone, że przynajmniej do końca sezonu mistrzów Niemiec będzie prowadził Flick, a nie np. Arsene Wenger, z którym szefowie monachijskiego klubu są w kontakcie.</p>
      <p>‒ Będziemy współpracować z Hansim Flickiem do odwołania. Możecie się spodziewać, że to on poprowadzi zespół w następnym meczu z Fortuną Duesseldorf. Szanuję Arsena Wengera. Skontaktujemy się z nim i wyjaśnimy wszystko. Nie chcemy go denerwować – powiedział w rozmowie dla "Sport1.de" prezes Bayernu – Karl-Heinz Rummenigge.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/29516988-2956-42d0-bb08-5d28a302744a.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Rummenigge<cite>Źródło: GettyImages</cite></figcaption>
      </figure>
      <p>Autor: Skrz, TG / Źródło: eurosport.pl</p>
    </article>
  </body>
</html>