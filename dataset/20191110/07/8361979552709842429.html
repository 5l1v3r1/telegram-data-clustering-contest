<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/rosiyski-biznesmeni-vtruchalisya-v-politiku-velikoji-britaniji-novini-svitu-50052646.html"/>
    <meta property="og:site_name" content="НВ"/>
    <meta property="article:published_time" content="2019-11-10T07:52:00+00:00"/>
    <meta property="og:title" content="Дев’ять російських бізнесменів незаконно втручалися в політику Великої Британії — ЗМІ"/>
    <meta property="og:description" content="У доповідь про незаконну російську участь у політиці Великої Британії включено дев’ятьох російських бізнесменів, повідомляє The Sunday Times."/>
  </head>
  <body>
    <article>
      <h1>Дев’ять російських бізнесменів незаконно втручалися в політику Великої Британії — ЗМІ</h1>
      <h2>У доповідь про незаконну російську участь у політиці Великої Британії включено дев’ятьох російських бізнесменів, повідомляє The Sunday Times.</h2>
      <address>
        <time datetime="2019-11-10T07:52:00+00:00">10 Nov 2019, 07:52</time>
      </address>
      <p>Видання стверджує, що в його розпорядженні є поки ще неопублікований документ, підготовлений міжпартійним комітетом з розвідки і безпеки (ISC).</p>
      <p>Як йдеться в матеріалі, колишній заступник голови ЮКОСа <b>Олександр Темерко</b> за останні сім років пожертвував Консервативній партії понад £1,2 млн ($1,25 млн). У липні <a href="https://www.reuters.com/investigates/special-report/britain-eu-johnson-russian/">Reuters</a> повідомляв, що Темерко в грудні 2018 року брав участь у спробі групи консерваторів змістити Терезу Мей з поста прем'єр-міністра. У Росії проти нього відкрито справу про розкрадання акцій Єнісейнєфтєгазу. У 2011 році Темерко отримав громадянство Великої Британії. У 2014 році Financial Times називала його одним з головних спонсорів Консервативної партії.</p>
      <p>Також сказано про російського бізнесмена <b>Олександра Лебедєва.</b> Його син Євген є власником компанії Lebedev Holdings Ltd, що випускає газети London Evening Standard і The Independent. У квітні 2018 року Євген Лебедєв запрошував Бориса Джонсона, коли той був міністром закордонних справ, на вечірки в будинок сім'ї Лебедєвих недалеко від міста Перуджа в Італії. У 2015 році, як писала The Independent, Борис Джонсон, який займав пост мера Лондона, і Євген Лебедєв разом взяли участь в акції допомоги бездомним ветеранам, переночувавши на вулиці.</p>
      <p>Йдеться також про дружину колишнього заступника міністра фінансів Росії Володимира Чернухіна — <b>Любов Чернухіну.</b> У липні 2017 року вона придбала за £160 тис. на аукціоні в Британії право провести тенісний матч з тодішнім прем'єр-міністром Британії Девідом Кемероном і мером Лондона Борисом Джонсоном. За минулий рік росіянка пожертвувала консерваторам більше £450 тис.</p>
      <p>Раніше уряд Британії на місяць заблокував публікацію парламентської доповіді про загрозу, що виходить від Росії, щодо британської демократії. Колишній генпрокурор Домінік Грів звинуватив Джонсона в протидії публікації доповіді, оскільки очікувалося, що вона буде опублікована 4 листопада. Британські парламентарії зажадали опублікувати її до нових виборів, заявивши, що виборці повинні оцінити ризики втручання в політику королівства.</p>
      <p>Минулого тижня тіньовий міністр закордонних справ від Лейбористської партії Емілі Торнберрі заявила, що затримка публікації доповіді про «російську загрозу» є «політично вмотивованим» кроком.</p>
      <p>«Я боюся, вони розуміють, що цей звіт призведе до інших питань про зв’язки між Росією і нинішнім керівництвом Консервативної партії, яка ризикує зірвати їх виборчу кампанію. Про що так турбується Даунінг-стріт?» — сказала вона.</p>
    </article>
  </body>
</html>