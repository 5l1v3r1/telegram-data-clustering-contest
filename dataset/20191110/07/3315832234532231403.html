<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/99c4330698269863/moscova-ingropata-sub-gunoaie-planul-autoritatilor-revolta-populatia.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-10T07:58:35+00:00"/>
    <meta property="og:title" content="Moscova, îngropată sub gunoaie; Planul autorităților revoltă populația"/>
    <meta property="og:description" content="Moscova, capitala Rusiei, este, desigur, un oraş imens. Şi se confruntă cu o imensă criză a gunoaielor. Aici se face foarte puţină reciclare şi gropile de gunoi dau, pur şi simplu, pe dinafară. Prin urmare, autorităţile s-au gândit să transporte problema într-un loc până acum virgin, la mai mult de 1.000 de kilometri de Moscova. Acesta era planul. Însă, într-o neobişnuită demonstraţie de activism la nivelul populaţiei, localnicii au protestat cu mic, cu mare, spunând că prevăzuta groapă de gunoi ar fi o catastrofă ecologică."/>
  </head>
  <body>
    <article>
      <h1>Moscova, îngropată sub gunoaie; Planul autorităților revoltă populația</h1>
      <address><time datetime="2019-11-10T07:58:35+00:00">10 Nov 2019, 07:58</time> by <a rel="author">Jurnal.md</a></address>
      <p>
        <b>Moscova, capitala Rusiei, este, desigur, un oraş imens. Şi se confruntă cu o imensă criză a gunoaielor. Aici se face foarte puţină reciclare şi gropile de gunoi dau, pur şi simplu, pe dinafară. Prin urmare, autorităţile s-au gândit să transporte problema într-un loc până acum virgin, la mai mult de 1.000 de kilometri de Moscova. Acesta era planul. Însă, într-o neobişnuită demonstraţie de activism la nivelul populaţiei, localnicii au protestat cu mic, cu mare, spunând că prevăzuta groapă de gunoi ar fi o catastrofă ecologică.</b>
      </p>
      <p>Cu cei 20 de milioane de locuitori ai săi, Moscova e o metropolă bogată, care produce un sfert din Produsul Intern Brut al Rusiei. Capitala Rusiei se laudă cu maşini de lux şi restaurante care satisfac toate gusturile. Reversul medaliei este acesta: gunoaiele. Foarte multe gunoaie. Majoritatea lor încă iau drumul gropii de gunoi. Deşeurile capitalei nu se prea reciclează.</p>
      <p>Prin urmare, autorităţile locale ar dori să folosească trenuri pentru a transporta deşeurile la 1.200 de kilometri spre nord-est, se arată într-un reportaj marca „Focus Europa”, un proiect Digi24 şi Deutsche Welle</p>
      <p>Shiyes: o micuţă gară din taiga. Din întâmplare, vânătorii de aici au dat peste acest şantier, a cărui prezenţă i-a şocat pe localnici.</p>
      <p>
        <b>Localnicii protestează de teama substanțelor toxice</b>
      </p>
      <p>„La început, au spus că o să taie 300 de hectare de pădure, acum au devenit deja 3.000 de hectare. Ceea ce au ei de gând să facă e incredibil. Vor, pur şi simplu, să distrugă nordul Rusiei”, povestește Ania Cekalova, localnică.</p>
      <p>Activiştii se tem că acest teren mlăştinos devine cea mai mare instalaţie de eliminare a deşeurilor din Europa. Ei cred că substanţele toxice se pot infiltra în râuri şi apoi în mare. Nu s-a comandat, cu siguranţă, niciun studiu de impact asupra mediului şi nicio construcţie n-a fost aprobată.</p>
      <p>Ania Cekalova şi alţi localnici au început să protesteze. Au blocat cisternele cu benzină, astfel încât combustibilul a trebuit adus cu elicopterul.</p>
      <p>
        <b>Ce ar avea de învățat Moscova</b>
      </p>
      <p>„Eram 35 de oameni la locul de aterizare pentru elicoptere, când un grup de cel puţin 60 de oameni de pază a venit spre noi. Au început să ne bată şi să ne ducă de-acolo”, povestește femeia.</p>
      <p>Lucrările de construcţie au fost întrerupte, dar atmosfera rămâne încordată. Locul e păzit de personal de securitate mascat. Şi echipa de televiziune este filmată, iar un poliţist îşi face însemnări, pe telefon. Zi şi noapte, activiştii monitorizează locul, conştienţi că lucrările de construcţie ar putea reîncepe.</p>
      <p>În loc să se lupte cu ei, Moscova ar putea învăţa ceva de la ei. Oamenii de aici sunt specialişti în colectarea selectivă a gunoaielor. În Urdoma, oraşul învecinat, cetăţenii înşişi au construit un punct central de colectare pentru materiale reciclabile. Ideea i-a venit Marinei Pahtusova. Aici, materialele reciclabile se separă în zece categorii diferite. Fiecare simbol reprezintă un material diferit şi se regăseşte pe ambalaj. Iniţiativa din Urdoma le-a adus şi premii şi i-a inspirat pe alţii.</p>
      <p>„Îţi dai seama că viaţa nu mai poate continua ca până acum. Oamenii învaţă şi înţeleg prin puterea exemplului”, spune Marina Pahtusova, activistă de mediu.</p>
      <p>Vin ajutoare pentru protestatarii din Shiyes. Voluntari vin din toată regiunea. Unii dintre ei au mers 12 ore cu maşina. Au înfiinţat o tabără şi stau zi şi noapte cu ochii pe şantier. Guvernatorul le-a promis slujbe şi investiţii în infrastructură, şcoli şi spitale, cu condiţia construirii gropii de gunoi. Activiştii vor să împiedice însă acest lucru cu orice preţ.</p>
      <p>La doar câţiva metri distanţă, compania care gestionează proiectul dă informaţii. Un angajat de la Relaţii Publice explică faptul că gunoiul de la Moscova e în cutii sudate, în siguranţă. Mai mult, construcţia de aici a fost doar o analiză preliminară.</p>
      <p>
        <b>Activiștii fac apel la extinderea protestelor</b>
      </p>
      <p>„Clădirile provizorii, ca aceste rulote şi această zonă de încărcare şi descărcare, sunt infrastructura minimă necesară pentru începerea construcţiei, pentru începerea examinărilor”, spune Adaș Hamadanov, purtător de cuvânt al companiei care gestionează proiectul.</p>
      <p>Activiştii nu cred o vorbă din ce spune. Au cerut extinderea protestelor în peste 20 de oraşe.</p>
      <p>„Suntem împotriva gunoaielor/ Suntem împotriva războiului./ Suntem împotriva violenţei/ Și împotriva mizeriei./ Suntem împotriva faptului ca pământul nostru să fie şi mai degradat” - asta spun, în cântece, activiștii.</p>
      <p>„Ne luăm lucrurile şi plecăm bucuroşi de îndată ce autorităţile hotărăsc să renunţe la planurile de construcţie pentru această groapă de gunoi. Până nu se întâmplă asta, rămânem aici. Eu nu-i cred. Ei mint întotdeauna”, spune Ania Cekalova, de la Grupul de inițiativă al cetățenilor din Shiyes.</p>
      <p>Marina şi soţul ei stau cu rândul la postul de monitorizare al activiştilor. Ei nu vor ca eforturile lor să fie înţelese greşit, ca un conflict între „oraşe şi zonele rurale”.</p>
      <p>
        <b>„Nu suntem împotriva cetățenilor”</b>
      </p>
      <p>„Nu suntem împotriva cetăţenilor Moscovei, dar şi ei şi conducătorii lor trebuie să înţeleagă că e timpul să înceapă să colecteze deşeurile separat şi să renunţe la plastic”, spune Marina Pahtusova.</p>
      <p>Activiştii subliniază că protestul lor e paşnic - dar ni se spune în mod repetat că, la nevoie, ar putea începe să blocheze şinele de tren, dacă încep să sosească deşeuri de la Moscova.</p>
    </article>
  </body>
</html>