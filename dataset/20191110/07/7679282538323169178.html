<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-3rd-t20i-at-nagpur-statistical-preview-know-about-all-stats-and-records-2841456.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T07:37:29+00:00"/>
    <meta property="og:title" content="INDvsBAN: नागपुर में आज तीसरा टी-20, इतने रिकॉर्ड होंगे निशाने पर"/>
    <meta property="og:description" content="India vs Bangladesh, 3rd T20I at Nagpur: भारत और बांग्लादेश के बीच रविवार (10 नवंबर) को सीरीज का तीसरा और निर्णायक टी-20 मैच खेला जाएगा। पहला टी-20 मैच 7 विकेट से हारने के बाद भारत ने दूसरे टी-20 में..."/>
  </head>
  <body>
    <article>
      <h1>INDvsBAN: नागपुर में आज तीसरा टी-20, इतने रिकॉर्ड होंगे निशाने पर</h1>
      <address><time datetime="2019-11-10T07:37:29+00:00">10 Nov 2019, 07:37</time> by <a rel="author">लाइव हिन्दुस्तान टीम,नई दिल्ली</a></address>
      <p><b>India vs Bangladesh, 3rd T20I at Nagpur: </b>भारत और बांग्लादेश के बीच रविवार (10 नवंबर) को सीरीज का तीसरा और निर्णायक टी-20 मैच खेला जाएगा। पहला टी-20 मैच 7 विकेट से हारने के बाद भारत ने दूसरे टी-20 में बांग्लादेश को 8 विकेट से हरा कर सीरीज को 1-1 से बराबर कर दिया है। कप्तान रोहित शर्मा ने शानदार पारी खेली। रविवार को सीरीज का अंतिम और निर्णायक मैच खेला जाना है। आइए देखते हैं आंकड़े क्या कहते हैः </p>
      <p>- पिछले सात सालों में बांग्लादेश ने एकमात्र टी-20 सीरीज जीती है। उन्होंने वेस्टइंडीज को 3 मैचों की सीरीज में 2-1 से हराया। इसके अलावा उन्होंने 2015 में होम ग्राउंड पर पाकिस्तान को टी-20 सीरीज में हराया था। अगर बांग्लादेश भारत को हरा देती है तो एक नया रिकॉर्ड बनाएगी।</p>
      <p>- बांग्लादेश के खिलाफ रोहित शर्मा ने टी20 में दस पारियों में पांच अर्द्धशतक लगाए हैं। यदि वह अंतिम मैच में अर्धशतक लगाते हैं तो किसी विपक्षी टीम के खिलाफ सबसे अधिक अर्द्धशतक लगाने के मामले में विराट कोहली के साथ संयुक्त रूप से टॉप पर पहुंच जाएंगे। विराट ने पंद्रह पारियों में छह अर्द्धशतक लगाए हैं। </p>
      <h3>
        <a href="https://www.livehindustan.com/cricket/story-india-vs-bangladesh-3rd-t20i-dream11-ind-vs-ban-predicted-playing-xi-pitch-report-nagpur-weather-forecast-team-update-head-to-head-stats-2841348.html">INDvsBAN: तीसरा टी-20 आज, जानें प्लेइंगXI से लेकर पिच रिपोर्ट तक सबकुछ</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-3rd-t20i-at-nagpur-live-streaming-when-and-where-to-watch-live-telecast-star-sports-hotstar-online-coverage-2841374.html">INDvsBAN 3rd T20I: भारत-बांग्लादेश मैच आज, जानें कब-कहां-कैसे देखें LIVE स्ट्रीमिंग और टेलिकास्ट</a>
      </h3>
      <p>- विदर्भ क्रिकेट एसोसिएशन स्टेडियम, नागपुर में भारत ने तीन मैच खेले और रनों का पीछा करते हुए दो मैच हारे और एक रनों का बचाव करते हुए जीता। यहां मेजबान ने 11 टी-20 खेले। अंतिम मैच 2017 में खेला था। यहां पहले बल्लेबाजी करने वाली टीम 8बार और रनों का पीछा करने वाली टीम 3 बार जीती है। </p>
      <p>- तीसरे निर्णायक मैच में सीरीज के फैसले के लिए भारत टी-20 में साल 2018 में 11में से 10 सीरीज जीता और एक हारा। जबकि 2019 में वह दो बार हारा और एक बार जीता। </p>
      <p>- टी20 क्रिकेट में युजवेंद्र चहल ने 33 मैचों में 49 विकेट लिए हैं। तीसरे टी-20 में अगर वह एक विकेट और ले लेते हैं तो इस फॉर्मेट में 50 विकेट लेने वाले तीसरे भारतीय गेंदबाज बन जाएंगे। चहल ने अभी तक होम ग्राउंड पर सबसे अधिक 26 विकेट लिए हैं। </p>
      <p>- अंतरराष्ट्रीय क्रिकेट में रोहित शर्मा तीनों फॉर्मेट में 398 छक्के लगा चुके हैं। यदि वह दो छक्के और लगाते हैं तो 400 छक्के लगाने वाले पहले भारतीय और दुनिया के तीसरे बल्लेबाज बन जाएंगे। क्रिस गेल (534) और शाहिद आफरीदी 476 छक्के लगा चुके हैं। रोहित इस समय न्यूजीलैंड के साथ संयुक्त रूप से तीसरे नंबर पर हैं।</p>
      <p>- केएल राहुल ने तीसरे मैच से पहले तक टी-20 की 27 पारियों में 922 रन बनाए हैं। तीसरे टी-20 में यदि वह 78 रन बना लेते हैं तो 1000 रन पूरे करने वाले तीसरे सबसे तेज बल्लेबाज बन जाएंगे।</p>
      <p>- श्रेयस अय्यर अकेले भारतीय हैं, जिन्होंने 2019 में टी-20 में साल 2019 में 1000 रन बनाए हैं। उन्होंने 30 टी-100 पारियों में 1014 रन 40.56 की औसत से बनाए हैं, इनमें दो शतक और 4 अर्द्धशतक शामिल हैं।</p>
      <p>- शिखर धवन ने टी-20 में 5925 रन बनाए हैं। अगर वह 75 रन और बना लेते हैं तो टी-20 में छह हजार रन बनाने वाले चौथे खिलाड़ी बन जाएंगे। रोहित इस सूची में दूसरे टी-20 में 85 रन बनाकर शामिल हो चुके हैँ।</p>
      <p>- रोहित ने टेस्ट क्रिकेट में 51 छक्के, वनडे में 232 छक्के और टी-20 इंटरनेशनल में 115 छक्के लगाए हैं। रोहित अगर इस मैच में 50 से अधिक का स्कोर करते हैं, तो वह टी-20 अंतरराष्ट्रीय क्रिकेट में सबसे ज्यादा 23 बार 50 से अधिक रन बनाने वाले खिलाड़ी बन जाएंगे। फिलहाल रोहित और विराट कोहली दोनों ही 22-22 बार 50 से अधिक का स्कोर बना चुके हैं।</p>
      <p>- बांग्लादेश की नजरें भी इतिहास बनाने पर लगी होंगी। उसके शीर्ष बल्लेबाज लिटन दास भी एक उपलब्धि के करीब हैं। वह 12 रनों की पारी खेलने के साथ ही अपने 500 टी-20 इंटरनेशनल रन पूरे कर लेंगे। उनसे पहले सिर्फ 6 बांग्लादेशी बल्लेबाज ही ऐसा कर पाए हैं।</p>
      <p>- वहीं, कप्तान महमूदुल्लाह मैच में दो छक्के लगाते ही टी-20 अंतरराष्ट्रीय क्रिकेट में 50 छक्के लगाने वाले बांग्लादेश के पहले खिलाड़ी बन जाएंगे।</p>
    </article>
  </body>
</html>