<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/kapra-na-pekac-hlavu-na-polivku-vyhlaseny-vylov-v-polici-je-zpet-po-10-letech-20191110.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T07:45:00+00:00"/>
    <meta property="og:title" content="Kapra na pekáč, hlavu na polívku. Vyhlášený výlov v Polici je zpět, po 10 letech"/>
    <meta property="og:description" content="Takové množství lidí, jako v sobotu 9. listopadu 2019, nebylo na hrázi polického rybníka deset let. Právě po tak dlouhé době se konal jeho výlov."/>
  </head>
  <body>
    <article>
      <h1>Kapra na pekáč, hlavu na polívku. Vyhlášený výlov v Polici je zpět, po 10 letech</h1>
      <address><time datetime="2019-11-10T07:45:00+00:00">10 Nov 2019, 07:45</time> by <a rel="author">Petr Krňávek</a></address>
      <p>Už od deváté hodiny, kdy výlov oficiálně začal, proudily k rybníku desítky lidí. Ti z blízké Police přicházeli pěšky, zájemci o rybu z větší dálky příjížděli auty, která zaplnila prostor okolo strouhy. U rybníka dokonce neplánovaně zastavil i linkový autobus.</p>
      <p>„Výlovy tu bývaly vyhlášené, když jsem se dozvěděla, že tu zase je, tak jsem přijela. Čerstvý kapr je nejlepší. Zítra ho upeču, hlava a vnitřnosti budou na polívku,“ poznamenala jedna z návštěvnic Jiřina Maturová.</p>
      <p>Před desátou hodinou rybáři z prostoru u požeráku vytahovali plné sítě ryb.</p>
      <p>„Zatím je to odhad, ale myslíme si, že tři sta metráků by mělo být. Když byl slabý výlov, bývalo dvě stě padesát, když byl hodně silný rok, bývalo i tři sta dvacet. Uvidíme, kolik toho bude letos,“ poznamenal Vladimír Diviš z vedení akciové společnosti Úsovsko, která v rybníku hospodaří.</p>
      <p>Převážnou většinu ryb tvořili kapři.</p>
      <p>„Je tam tolstolobik jako býložravá ryba. Byla nasazena, aby sežrala rostlinnou hmotu, která na dně rybníka byla. Dále amur a nějaké štiky, ale ty jsou hodně malé a nebudou k prodeji,“ dodal Vladimír Diviš.</p>
      <p>Výlovy na Šumpersku se konají na více místech, jde ale o drobnější akce. Výlov v Polici je v okrese největší. </p>
      <figure>
        <img src="https://g.denik.cz/58/74/kosov-vylov-ryby-deti-i-dospeli-49_denik-150-3x2.jpg"/>
      </figure>
      <aside>
        <a href="https://sumpersky.denik.cz/zpravy_region/vylov-prilakal-deti-i-dospele-podivejte-jake-kousky-rybari-z-vody-tahali-20191109.html">Výlov přilákal děti i dospělé. Podívejte, jaké kousky rybáři z vody tahali Přečíst článek ›</a>
      </aside>
      <figure>
        <img src="https://g.denik.cz/58/e3/sumperk-penam-skrivanci-dvur-01_denik-150-3x2.jpg"/>
      </figure>
      <aside>
        <a href="https://sumpersky.denik.cz/zpravy_region/skrivanci-dvur-zmeni-majitele-jak-se-to-dotkne-zamestnancu-80191108.html">Skřivánčí dvůr změní majitele. Jak se to dotkne zaměstnanců? Přečíst článek ›</a>
      </aside>
    </article>
  </body>
</html>