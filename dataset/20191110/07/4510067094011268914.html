<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/ziua-alegerilor-s-au-deschis-urnele-i-n-bihor-fr-incidente-152682.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T07:21:00+00:00"/>
    <meta property="og:title" content="Ziua alegerilor: S-au deschis urnele şi în Bihor, fără incidente"/>
    <meta property="og:description" content="Toate secţiie de votare puse la dispoziţia cetăţenilor din Bihor pentru desfăşurarea primului tur al alegerilor prezidenţiale s-au deschis fără să existe incidente sau birouri în formulă incompletă. În Bihor sunt aşteptaţi la urne 501.387 de cetăţeni, care îşi pot exercita dreptul constituţional de a alege preşedintele României în 653 secţii."/>
  </head>
  <body>
    <article>
      <h1>Ziua alegerilor: S-au deschis urnele şi în Bihor, fără incidente</h1>
      <address><time datetime="2019-11-10T07:21:00+00:00">10 Nov 2019, 07:21</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://www.ebihoreanul.ro/modules/news/files/buletindevotgeneric10112019.jpg"/>
      </figure>
      <p>
        <b>Toate secţiie de votare puse la dispoziţia cetăţenilor din Bihor pentru desfăşurarea primului tur al alegerilor prezidenţiale s-au deschis fără să existe incidente sau birouri în formulă incompletă.</b>
      </p>
      <p>În Bihor sunt aşteptaţi la urne 501.387 de cetăţeni, care îşi pot exercita dreptul constituţional de a alege preşedintele României în 653 secţii.</p>
      <p>Potrivit Biroului Electoral Judeţean de circumscripţie Bihor, de la niciuna dintre aceste secţii de votare nu a fost raportată o sesizare privind incidente precum întârzierea deschiderii secţiilor, lipsa materialelor necesare votării sau întrunirea biroului secţiilor de votare în formule incomplete.</p>
      <p>Secţiile sunt deschise între orele 7 şi 21, cu posibilitatea de prelungire pentru alegătorii aflaţi la ora 21 în sediul sau la rând în afara sediului secţiilor de votare. </p>
      <p>În 2014, la precedentul scrutin prezidenţial, în primul tur, prezenţa la vot în Bihor a fost de 51,41% (faţă de media pe ţară de 52,31%), iar în al doilea tur de 62,56% (media pe ţară fiind atunci de 62,04%). </p>
      <p>În primul tur al alegerilor prezidenţiale se confruntă 14 candidaţi majoritatea sprijiniţi de partide sau alianţe politice. Ordinea pe buletinele de vot este următoarea: Klaus Iohannis (PNL), Teodor Paleologu (PMP), Dan Barna (Alianţa USR PLUS), Kelemen Hunor (UDMR), Viorica Dăncilă (PSD), Cătălin Ivan (Alternativa pentru Demnitatea Naţională), Ninel Peia (Partidul Neamul Românesc), Sebastian Popescu (Partidul Noua Românie), John Ion Banu (Partidul Naţiunea Română), Mircea Diaconu (susţinut de alianţa Un Om, formată din Pro România şi ALDE), independentul Bogdan Stanoevici, Ramona Bruynseels (Partidul Puterii Umaniste), Viorel Cataramă (Partidul Dreapta Liberală) şi Alexandru Cumpănaşu (independent). </p>
      <p>Cetăţenii români aflaţi pe teritoriul ţării pot vota pe bază de buletin, carte de identitate sau paşaport. În localitatea de domiciliu pot vota doar la secţia de votare unde sunt arondaţi, iar în altă localitate la orice secţie de votare prin înscrierea pe lista suplimentară. </p>
    </article>
  </body>
</html>