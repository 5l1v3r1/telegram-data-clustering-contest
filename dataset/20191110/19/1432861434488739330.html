<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/spain/morata-vyrna-atletiko-kym-pobedite-sled-obrat-nad-dushmana-na-ludogorec-1404880.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-10T19:02:00+00:00"/>
    <meta property="og:title" content="Мората върна Атлетико към победите след обрат над душмана на Лудогорец"/>
    <meta property="og:description" content="Атлетико (Мадрид) записа първа победа в последните си 3 мача в испанското първенство Дюшекчиите се наложиха с 3:1 над Еспаньол, след като изоставаха с 0:1 до края на първото полувреме"/>
  </head>
  <body>
    <article>
      <h1>Мората върна Атлетико към победите след обрат над душмана на Лудогорец</h1>
      <address><time datetime="2019-11-10T19:02:00+00:00">10 Nov 2019, 19:02</time> by <a rel="author">Sportlive.bg</a></address>
      <p>Атлетико (Мадрид) записа първа победа в последните си 3 мача в <b><a href="https://www.sportlive.bg/tags/26518">испанското първенство</a></b>. "Дюшекчиите" се наложиха с 3:1 над Еспаньол, след като изоставаха с 0:1 до края на първото полувреме. Дардер откри за гостите от Каталуня в 38', а Кореа изравни в 45+1'. Алваро Мората в 58' направи обрата, а успехът бе подпечатан в 92' от Коке.</p>
      <p>Трите точки позиционират Атлетико на третото място в класирането в Ла Лига, като тимът на Диего Симеоне изостава само на точка от лидера Барселона. Еспаньол заема предпоследното, 19-о, място с едва 8 спечелени точки в 13-те досегашни кръга в шампионата.</p>
      <p>През първото полувреме двата тима размениха по един опасен удар, а в 36' домакините поискаха дузпа от главния рефер, но той не видя основание за такава. Така се стигна до откриването на резултата 2 минути по-късно - Серхи дардер със страхотен удар прати топката в гредата на Облак, след което кълбото влетя в мрежата на Атлетико.</p>
      <p>Мадридчани успяха да изравнят в добавеното време на първата част. Тогава Анхел Кореа засече перфектно центриране на Мората и с глава отблизо прати топката под гредата. Реферът прибягна до ВАР, за да установи редовен ли е голът, като в крайна сметка той бе зачетен.</p>
      <p>В 50' Атлетико поиска нова дузпа за удар на Давид Лопес в лицето на Фелипе в наказателното поле, но Хесус Хил мансано не отсъди такава. Тимът на Симеоне натисна съперника и стигна до обрата в 58' - Мората този път влезе в ролята на голмайстор, след като стреля от движение между двама защитници и опъна мрежата на Диего Лопес. Крайното 3:1 оформи Коке в 90+2', асистенцията бе на резервата Диего Коща.</p>
      <related>
        <h4>Още по темата</h4>
        <a href="https://www.sportlive.bg/bgfootball/ludogorec/Tragediq-za-Ludogorec-v-Barselona!-Espanxol-sysipa-orlite-i-izpusna-da-gi-bie-s-10-1404069.html"/>
        <a href="https://www.sportlive.bg/worldfootball/championsleague/Posledniqt-v-grupata-nanese-pyrva-zaguba-na-Atletiko-v-Shampionska-liga-1403714.html"/>
        <a href="https://www.sportlive.bg/worldfootball/spain/Bydeshtiqt-shampion-na-Ispaniq-shte-se-nuzhdae-ot-naj-malko-tochki-za-poslednite-13-godini-1391690.html"/>
        <a href="https://www.sportlive.bg/worldfootball/spain/Alaves-sprq-Atletiko-(Madrid)-za-pyrvoto-mqsto-1389817.html"/>
        <a href="https://www.sportlive.bg/worldfootball/spain/Hettrik-na-Mesi-vyrna-Barselona-otnovo-na-vyrha-(VIDEO)-1404693.html"/>
      </related>
    </article>
  </body>
</html>