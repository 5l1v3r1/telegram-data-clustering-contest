<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=415&amp;docID=327783&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-10T19:29:00+00:00"/>
    <meta property="og:title" content="האנטר: אסור שההצלחה תעלה לאבדיה לראש"/>
    <meta property="og:description" content="סנטר מכבי בתום ה-76:97 על אילת: ''חייב להמשיך לעבוד''"/>
  </head>
  <body>
    <article>
      <h1>האנטר: אסור שההצלחה תעלה לאבדיה לראש</h1>
      <h2>סנטר מכבי בתום ה-76:97 על אילת: "חייב להמשיך לעבוד"</h2>
      <address><time datetime="2019-11-10T19:29:00+00:00">10 Nov 2019, 19:29</time> by <a rel="author">מערכת אתר ערוץ הספורט</a></address>
      <p>בין המאבקים בליגה וביורוליג, <a href="http://www.sport5.co.il/team.aspx?FolderID=2592&amp;lang=HE">מכבי תל אביב</a> לקחה הפסקה. הקבוצה של <a href="http://www.sport5.co.il/Tags/%d7%99%d7%90%d7%a0%d7%99%d7%a1+%d7%a1%d7%a4%d7%a8%d7%95%d7%a4%d7%95%d7%9c%d7%95%d7%a1">יאניס ספרופולוס</a> העפילה הערב (ראשון) לרבע גמר הגביע, לאחר שהביסה באילת את הפועל המקומית 76:97 במסגרת השמינית. בנוסף להישג, הצהובים משלימים גם חודש בדיוק מאז ההפסד האחרון, לריאל מדריד במסגרת היורוליג; זהו הניצחון העשירי של הצהובים בכל המסגרות.<br/><br/><b>אותלו האנטר</b> היה הבולט בשורות הצהובים, עם 17 נקודות ו-6 ריבאונדים. הסנטר, שהגיע השנה מצסק"א מוסקבה, היה שבע רצון מהמשחק של קבוצתו: "ניסינו להיות אנחנו. המשחק אמנם התחיל עצבני, אבל כשהגיע הזמן עשינו עבודה טובה". באשר לדני אבדיה, היתה לו הערה מעניינת: "הוא צריך לא לתת לזה לעלות לו לראש. רק שימשיך לעבוד, והוא יהיה טוב".<br/><br/>מאמנו, <b><a href="http://www.sport5.co.il/Tags/%d7%99%d7%90%d7%a0%d7%99%d7%a1+%d7%a1%d7%a4%d7%a8%d7%95%d7%a4%d7%95%d7%9c%d7%95%d7%a1">יאניס ספרופולוס</a></b>, גם הוא היה שותף לתחושה החיובית: "שיחקנו מצוין הערב, עשינו עבודה טובה בהגנה. הצלחנו להיצמד לתכנית ולפרטים הקטנים במשחק. הסתדרנו בלי כספי, שחקן מרכזי שלא שיחק, אבל נהנינו מג'ייק כהן ששיחק מעולה. הגיע לנו לנצח".</p>
      <figure>
        <img src="https://www.sport5.co.il/Images/trans.gif"/>
        <figcaption>"הצלחנו להיצמד לתכנית ולפרטים הקטנים". ספרופולוס בסיום (צילום: אלן שיבר)</figcaption>
      </figure>
      <p>באילת, קיבלו את ההפסד גם אם בעצב, אלא בהבנה מסוימת. "אנחנו קבוצה קצרה, לא עם סגל כמו מכבי", אמר בסיום מאמן הקבוצה, <b><a href="http://www.sport5.co.il/Tags/%d7%90%d7%a8%d7%99%d7%a7+%d7%90%d7%9c%d7%a4%d7%a1%d7%99">אריק אלפסי</a>.</b> "כש(ג'ארד) טיירל לא טוב, ואבי (בן שימול) סוחב פציעה, ככה זה נראה. במחצית השנייה שמרנו די טוב, אבל השלשות התחילו ליפול, ואיבדנו את האינטנסיביות שלנו. נלמד מזה".</p>
      <p><b>רפי מנקו</b>, שסיים כקלע המוביל של הקבוצה עם 17 נקודות, תלה את ההפסד בחוסר האגרסיביות: "לא יודע ממה זה בדיוק נבע, אבל זה קרה. רצינו לתת רבע שלישי טוב ואולי לדחוק אותם לאיזו פינה, אבל מכבי שיחקה מצוין גם היום. הפנים קדימה, למשחק מול נס ציונה". באשר למשחק הטוב שלו, אמר: "אני שמח שזה בא, אבל מעדיף ניצחון על כל נקודה שלי".</p>
      <figure>
        <img src="https://www.sport5.co.il/Images/trans.gif"/>
        <figcaption>"נצטרך ללמוד מזה". אלפסי (צילום: עודד קרני)</figcaption>
      </figure>
    </article>
  </body>
</html>