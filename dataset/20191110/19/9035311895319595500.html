<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/10/sevgilisini-oldurup-nehre-atarken-yakalanan-unlu-rus-tarihci-sokolov-gozaltinda"/>
    <meta property="og:site_name" content="euronews"/>
    <meta property="article:published_time" content="2019-11-10T19:06:00+00:00"/>
    <meta property="og:title" content="Sevgilisini öldürdüğünü itiraf eden ünlü Rus tarihçi gözaltında"/>
    <meta property="og:description" content="Rusya'da genç kız arkadaşını öldürüp cesedini parçalara ayırdığını itiraf eden 63 yaşındaki tanınmış bir profesör gözaltına alındı. St Petersburg Üniversitesi'nde tarih profesörü olan Oleg Sokolov, 24 yaşındaki öğrencisi ve genç sevgilisi Anastasia Yeshchenko'nun cesedini nehre atarken yakalandı."/>
  </head>
  <body>
    <article>
      <h1>Sevgilisini öldürdüğünü itiraf eden ünlü Rus tarihçi gözaltında</h1>
      <address><time datetime="2019-11-10T19:06:00+00:00">10 Nov 2019, 19:06</time> by <a rel="author">Tuba Altunkaya</a></address>
      <p>Rusya'da genç kız arkadaşını öldürüp cesedini parçalara ayırdığını itiraf eden 63 yaşındaki tanınmış bir profesör gözaltına alındı.</p>
      <p>St. Petersburg Üniversitesi'nde tarih profesörü olan Oleg Sokolov, 24 yaşındaki öğrencisi ve genç sevgilisi Anastasia Yeshchenko'nun cesedini nehre atarken yakalandı. Olay, Sokolov'un aşırı alkolden dolayı dengesini koruyamayıp nehre düşmesiyle ortaya çıktı. İhbar üzerine bölgeye gelen polis profesörün sırt çantasında kadın cesedine ait kol parçalarına rastladı. Sokolov'un evinde yapılan aramada da cesedin diğer parçaları ile kanlı bir bıçak bulundu.</p>
      <p>Profesörün avukatı Alexander Pochuev, Sokolov'un cinayeti itiraf ettiğini ve pişmanlık duyduğunu aktardı. Sevgilisinin cesedini buzla kaplı Moika Çayı'na atarken yakalanan profesör, hastane hipotermi tedavisi görüyor.</p>
      <ul>
        <li>
          <a href="https://tr.euronews.com/2019/03/16/meksika-da-ceset-kalintilariyla-dolu-19-torba-bulundu">Meksika'da ceset kalıntılarıyla dolu 19 torba bulundu</a>
        </li>
        <li>
          <a href="https://tr.euronews.com/2018/10/14/abd-de-bir-cenaze-evinde-11-bebege-ait-ceset-kalintisi-bulundu">ABD'de bir cenaze evinde 11 bebeğe ait ceset kalıntısı bulundu</a>
        </li>
        <li>
          <a href="https://tr.euronews.com/2019/09/08/sakaryada-bedeninin-yarisi-olmayan-ceset-bulundu">Sakarya'da bedeninin yarısı olmayan ceset bulundu</a>
        </li>
      </ul>
      <p>Yerel medyaya göre ünlü tarihçi ifadesinde, bir tartışma sırasında kız arkadaşını silahla vurduğunu ardından kafasını, kollarını ve bacaklarını kestiğini söyledi. İddialara göre Sokolov, cesedi yok ettikten sonra Napolyon kılığında ünlü Petro ve Pavel Kalesi'nde intihar etmeyi planlıyordu.</p>
      <p>Napolyon uzmanı Sokolov, 2003 yılında Fransa devlet nişanı Legion d'Honneur'a layık görülmüştü.</p>
      <p>Fransa'nın prestijli eğitim kurumlarından Sorbon Üniversitesi'nde de görev yapan profesör, Napolyon Bonapart hakkında çok sayıda kitap ve makale kaleme almış, dönem filmlerine danışmanlık yapmıştı. Tarihçinin, öldürdüğü kız arkadaşı ile birlikte, Fransız İmparatoruna saplantı derecesinde ilgi duyduğu biliniyor.</p>
      <ul>
        <li>
          <a href="https://tr.euronews.com/2018/07/27/napolyon-bonapartin-hayatini-anlatan-playmobil-muzesi">Napolyon Bonapart'ın hayatını anlatan 'playmobil' müzesi</a>
        </li>
        <li>
          <a href="https://tr.euronews.com/2016/10/24/napolyon-un-hezimetle-sonuclanan-rusya-seferi-yeniden-canlandirildi">Napolyon'un hezimetle sonuçlanan Rusya seferi yeniden canlandırıldı</a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>