<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/slavia-porazila-teplice-3-0-a-dal-vede-ligu-o-11-bodu/1819456?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T19:02:00+00:00"/>
    <meta property="og:title" content="Slavia porazila Teplice 3:0 a dál vede ligu o 11 bodů"/>
    <meta property="og:description" content="Praha - Fotbalisté pražské Slavie zvítězili v 16. kole první ligy nad Teplicemi 3:0. Skóre otevřel v 29. minutě z penalty Tomáš Souček, který se pak v závěru podílel i na gólech střídajícího Petra Ševčíka a Ondřeje Kúdely. Obhájce titulu protáhl neporazitelnost v nejvyšší soutěži na 22 utkání a před reprezentační přestávkou si v čele tabulky udržel náskok 11 bodů na druhou Plzeň. Teplice potřetí za sebou prohrály a jsou jedenácté."/>
  </head>
  <body>
    <article>
      <h1>Slavia porazila Teplice 3:0 a dál vede ligu o 11 bodů</h1>
      <address><time datetime="2019-11-10T19:02:00+00:00">10 Nov 2019, 19:02</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalisté pražské Slavie zvítězili v 16. kole první ligy nad Teplicemi 3:0. Skóre otevřel v 29. minutě z penalty Tomáš Souček, který se pak v závěru podílel i na gólech střídajícího Petra Ševčíka a Ondřeje Kúdely. Obhájce titulu protáhl neporazitelnost v nejvyšší soutěži na 22 utkání a před reprezentační přestávkou si v čele tabulky udržel náskok 11 bodů na druhou Plzeň. Teplice potřetí za sebou prohrály a jsou jedenácté.</p>
      <slideshow>
        <figure>
          <img src="https://i3.cn.cz/6/1573410647_P201911100605001.jpg"/>
        </figure>
        <figure>
          <img src="https://i3.cn.cz/6/1573410613_P201911100604901.jpg"/>
        </figure>
        <figure>
          <img src="https://i3.cn.cz/6/1573409746_P201911100592001.jpg"/>
        </figure>
        <figure>
          <img src="https://i3.cn.cz/6/1573408600_P201911100573801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Slavia, která v týdnu uhrála v Lize mistrů bezbrankovou remízu v Barceloně, podle očekávání od úvodu působila aktivnějším dojmem. Po více než dvou měsících dostal v lize šanci v základní sestavě Pražanů útočník Hilál. Ve 14. minutě si s ním narazil Hušbauer, ale hostující brankář Grigar jeho pokus vytěsnil vedle. Stanciuova tečovaná střela pak skončila mimo a teplický gólman následně vyrazil Bořilovu střelu.</p>
      <p>V 29. minutě už Pražané vedli. Grigar odvrátil míč na hranici vápna, Olayinka si obhodil Kodeše, po souboji upadl a sudí Pechanec nařídil pokutový kop. Žádný z opakovaných záběrů neprokázal, zda opravdu došlo ke kontaktu. Penalty se ujal Souček a připsal si osmý gól v ligové sezoně.</p>
      <p>Za dvě minuty dostal míč hlavou do sítě hostující Jakub Mareš, rozhodčí mu ale odpískal útočný faul na Coufala. V 36. minutě se teplický kanonýr protlačil do další velké šance a domácí zachránil brankář Kolář. Slávisté si před půli vytvořili tlak, ale Hušbauer mířil do Grigara a další možnosti Pražané prováhali.</p>
      <p>I po pauze byl favorit aktivnější. Frydrych ale hlavičkoval vedle a v 65. minutě střídající Škoda ve velké šanci z otočky minul. Domácí ve druhé půli kontrolovali hru a v závěru přidali pojistku. Souček v 89. minutě vybojoval míč ve středu pole, přihrál střídajícímu Ševčíkovi, který si zasekl balon a prostřelil Grigara.</p>
      <p>V druhé minutě nastavení Součkovu hlavičku po přímém kopu vyrazil teplický gólman jen před sebe a dobíhající Kúdela zblízka zavěsil pod břevno. Červenobílí v lize vyhráli doma posledních 12 utkání a Teplice v nejvyšší soutěži porazili posedmé za sebou.</p>
      <h3>Hlasy po utkání:</h3>
      <p><b>Jindřich Trpišovský</b> (trenér Slavie): <i>"Musíme poděkovat hlavně lidem, že přišla takováhle návštěva. Zhoršilo se počasí, navíc hrajeme hodně zápasů. K vítězství nám také hodně dopomohl trávník, který je ve výborném stavu. Oproti loňsku je to velký posun. Vítězství se nerodilo lehce, spoustu šancí jsme zazdili, byli jsme hrozně zbrklí, janci v pokutovém území. Teplice navíc byly velmi houževnaté, pracovité. I když výsledek 3:0 vypadá jednoznačně, tak to jednoznačné nebylo. Zase nám chyběl dříve druhý gól. Vždy když ho nedáte, může se stát cokoliv. Okolo 75. minuty měly Teplice velmi dobrý protiútok, naštěstí střela mířila na Koliho (Koláře). Výkon mohl být z naší strany lepší, mrzí mě hlavně pozice, které jsme měli a nevyřešili. Penaltu jsem ze záznamu ještě neviděl, v reálu mi to přišlo jasné. Já se k rozhodčím nevyjadřuji, ani teď to neudělám."</i></p>
      <p><b>Stanislav Hejkal</b> (trenér Teplic): <i>"Utkání bych zhodnotil na dvě roviny. První ta sportovní. Pokud chcete na Slavii uspět, musíte být dobře připraveni, musíte využít jejich psychickou i fyzickou únavu z Barcelony, musíte přežít nějakou šanci a tu, kterou si vypracujete, musíte dát. To jsme bohužel nesplnili. I když jsme hráli dle mého názoru velmi dobře. V prvním poločase jsme měli jasnou brankovou příležitosti Jakubem Marešem, v druhém Petrem Marešem. To na Slavii musíte dát. Slavia je top mančaft české ligy, hraje výborně i na mezinárodní scéně. Proto mě nesmírně mrzí, jak to dopadlo. Je něco jiného prohrát 0:1 z vymyšlené penalty a prohrát 0:3. To už vypadá špatně, kluci si to nezasloužili. Můžete dostat na 0:2, ale pak už to musíte dohrát důstojně a nedostat třetí gól. Na penaltu jsme teď koukali, ze všech úhlů nebylo prokazatelné, že byla. Je 21. století, máme tu vyspělou technologii, VAR (video), a už poněkolikáté to video neodhalilo ve prospěch, nebo neprospěch Teplic. Nezazlívám rozhodčímu, že pískl penaltu, vzhledem k postavení, jaké měl. Proč se ale nad tím nepozastavil VAR? Byli někde na kafi? Nerozumím tomu, nebo možná rozumím."</i></p>
      <h3>Slavia Praha - FK Teplice 3:0 (1:0)</h3>
      <p>Branky: 29. Souček z pen., 89. Ševčík, 90.+2 Kúdela. Rozhodčí: Pechanec - Kotík, Vlček - Franěk (video). ŽK: Hilál - P. Mareš, Shejbal, Paradin, Hejkal (trenér). Diváci: 16.271.</p>
      <p>Slavia: Kolář - Coufal, Kúdela, Frydrych, Bořil - Souček - Masopust (75. Ševčík), Stanciu (83. Traoré), Hušbauer, Olayinka - Hilál (62. Škoda). Trenér: Trpišovský.</p>
      <p>Teplice: Grigar - Paradin, Čmovš, Shejbal - Vondrášek, Kodeš (69. Kučera), P. Mareš, Žitný, Hyčka (87. Knapík) - Vyhnal (69. Nazarov), J. Mareš. Trenér: Hejkal.</p>
    </article>
  </body>
</html>