<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819165.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T19:10:00+00:00"/>
    <meta property="og:title" content="شمار جان باختگان در اعتراضات عراق از ۳۰۰ نفر گذشت"/>
    <meta property="og:description" content="به گزارش فارس، کمیساریای عالی حقوق بشر عراق امروز (یکشنبه) آخرین آمار کشته و زخمی‌های اعتراضات عراق را از ابتدای ماه اکتبر تا کنون اعلام کرد. "/>
  </head>
  <body>
    <article>
      <h1>شمار جان باختگان در اعتراضات عراق از ۳۰۰ نفر گذشت</h1>
      <address>
        <time datetime="2019-11-10T19:10:00+00:00">10 Nov 2019, 19:10</time>
      </address>
      <p>یک نهاد حقوق بشری عراق اعلام کرد که از آغاز اعتراضات در این کشور، ۳۰۱ نفر جان خود را از دست داده و ۱۵ هزار تن نیز زخمی شده‌اند.</p>
      <p>به گزارش فارس، کمیساریای عالی حقوق بشر عراق امروز (یکشنبه) آخرین آمار کشته و زخمی‌های اعتراضات عراق را از ابتدای ماه اکتبر تا کنون اعلام کرد. </p>
      <p>به نوشته السومریه نیوز، «اکرم البیاتی» سخنگوی این نهاد رسمی در عراق، در یک کنفرانس خبری گفت که تا کنون ۳۰۱ تن جان خود را از دست داده و ۱۵ هزار نفر نیز زخمی شده‌اند.</p>
      <p>یک منبع مسئول در کمیساریای عالی حقوق بشر عراق نیز به خبرگزاری اسپوتنیک گفت که تعداد جانباختگان ۳۱۹ نفر است که ۱۳ تن از آنها از نیروهای امنیتی هستند.</p>
      <p>دولت و مقامات امنیتی عراق تأکید کرده‌اند که به نیروهای امنیتی این کشور اجازه تیرانداری نداده‌اند. تصاویر و گزارش‌های بسیاری تا کنون از تیراندازی عناصر ناشناس به سمت معترضان در شبکه‌های اجتماعی منتشر شده است که کماکان هویت این افراد نامشخص است.</p>
      <p>کمیساریای حقوق بشر عراق روز گذشته (شنبه) نیز در بیانیه‌ای از تظاهرات‌کنندگان خواست تا به کسانی که می‌خواهند، مسیر تظاهرات‌های مسالمت آمیز منحرف شود، اجازه این کار را ندهند. در مقابل از نیروهای امنیتی نیز خواست که در برخورد با تظاهرات‌کنندگان، اخلاقی و انسانی رفتار کنند.</p>
      <p>«عادل عبدالمهدی» نخست‌وزیر عراق روز جمعه گذشته نیز در بیانیه‌ای تأکید کرد که در برخی مواقع روند اعتراضان به سمت اقدامات جنایی و تروریستی کشیده می‌شود و مجازات حبس در انتظار خرابکاران است. او از معترضان خواست تا در بازداشت عناصر خرابکار با نیروهای امنیتی همکاری کنند.</p>
      <p>دور دوم اعتراضات عراق که از اول اکتبر آغاز شد، از ۲۵ اکتبر از سرگرفته شده و هم‌اکنون چند استان عراق از جمله بغداد، پایتخت این کشور، شاهد اعتراضات مردمی برای ایجاد اصلاحات سیاسی و بهبود خدمات دولتی است.</p>
    </article>
  </body>
</html>