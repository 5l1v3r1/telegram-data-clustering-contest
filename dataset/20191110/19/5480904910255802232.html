<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ve-spanelsku-vyhrali-vladni-socialiste-krajni-pravice-treti/1819241?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T19:10:00+00:00"/>
    <meta property="og:title" content="Ve Španělsku vyhráli vládní socialisté, krajní pravice třetí"/>
    <meta property="og:description" content="Madrid - Předběžné výsledky parlamentních voleb ve Španělsku potvrzují odhady u volebních místností a ukazují na nárůst pravice. Volby ale vyhráli vládní socialisté Pedra Sáncheze, který se stal premiérem loni v červnu po vyslovení nedůvěry vládě lidovců. Druzí skončili v dnešních volbách lidovci a třetí krajně pravicová strana Vox, která oproti dubnovým volbám získá zřejmě zhruba dvojnásobek křesel v dolní komoře parlamentu. Ani levicový, ani pravicový blok pravděpodobně ve velbách nezískal jasnou většinu."/>
  </head>
  <body>
    <article>
      <h1>Ve Španělsku vyhráli vládní socialisté, krajní pravice třetí</h1>
      <address><time datetime="2019-11-10T19:10:00+00:00">10 Nov 2019, 19:10</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Předběžné výsledky parlamentních voleb ve Španělsku potvrzují odhady u volebních místností a ukazují na nárůst pravice. Volby ale vyhráli vládní socialisté Pedra Sáncheze, který se stal premiérem loni v červnu po vyslovení nedůvěry vládě lidovců. Druzí skončili v dnešních volbách lidovci a třetí krajně pravicová strana Vox, která oproti dubnovým volbám získá zřejmě zhruba dvojnásobek křesel v dolní komoře parlamentu. Ani levicový, ani pravicový blok pravděpodobně ve velbách nezískal jasnou většinu.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573374558_P201911100189701.jpg"/>
        </figure>
        <figure>
          <img src="https://i3.cn.cz/6/1573374576_P201911100190101.jpg"/>
        </figure>
        <figure>
          <img src="https://i3.cn.cz/6/1573375934_P201911100199701.jpg"/>
        </figure>
        <figure>
          <img src="https://i3.cn.cz/6/1573419157_P201911100694801.jpg"/>
        </figure>
        <figure>
          <img src="https://i3.cn.cz/6/1573419231_P201911100695701.jpg"/>
        </figure>
      </slideshow>
      <p>Po sečtení 95 procent hlasů mají zatím socialisté 120 mandátů, dosud jich měli 123. Lidovci by měli podle těchto předběžných výsledků obsadit 88 křesel, zatímco dosud jich měli 66. Krajně pravicová strana Vox bude mít podle dosavadních výsledků 52 poslanců, od dubna jich měla 24. Druhá největší levicová aliance Unidas Podemos má zatím 26 křesel a středopravá Ciudadanos se propadla z 57 mandátů na 10.</p>
      <p>Šéf lidovců Pablo Casado dnes prohlásil, že země už nemůže dále čekat na novou vládu. Neřekl však, zda nějak hodlá napomoci jejímu vzniku. Casado rovněž řekl, že Španělsku bude na základě výsledků dnešních voleb obtížnější vládnout. Jeho strana prý splní "svou povinnost" a čeká na nejbližší krok socialistů Pedra Sáncheze.</p>
      <p>Šéf Podemos Pablo Iglesias dnes řekl, že je připraven zahájit rozhovory se socialisty už v pondělí.</p>
      <p>Vox se v dubnu stala první krajně pravicovou stranou v dolní komoře parlamentu od pádu frankistické diktatury v zemi v roce 1975, senátora získala po loňských prosincových regionálních volbách v Andalusii.</p>
      <p>K výsledku v dnešních volbách už straně Vox gratulovala mimo jiné šéfka francouzské krajně pravicové strany Národní sdružení Marine Le Penová. "Gratulace lídrovi Voxu Santiagu Abascalovi za jeho působivou práci v opozici, která mu přinesla tak rychle plody," napsala Le Penová na twiteru.</p>
      <p>Abascal dnes prohlásil, že Vox má nyní historickou zodpovědnot za vytvoření vlastenecké alternativy.</p>
      <p>Blahopřání "přátelům z Voxu" zaslal i šéf italské krajní pravice Matteo Salvini. "Vsadím se, že (média) už mají připravené ´titulky´ vítězství krajní pravice, rasistů, nacionalistů, fašistů...žádný rasismus ani fašismu, v Itálii ani ve Španělsku, chceme jen žít v míru v našem vlastním domě," napsal italský exministr vnitra Salvini na twitteru.</p>
      <p>Nynějšímu nárůstu pravicových stran ve Španělsku podle expertů přispěly mimo jiné protesty separatistů v Katalánsku, které zintenzivnily minulý měsíc.</p>
    </article>
  </body>
</html>