<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/kJxz1A/sarpsborg-i-troebbel-etter-knusende-tap"/>
    <meta property="og:site_name" content="Bergens Tidende"/>
    <meta property="article:published_time" content="2019-11-10T19:34:50+00:00"/>
    <meta property="og:title" content="Sarpsborg i trøbbel etter knusende tap"/>
    <meta property="og:description" content="Kristiansund knuste Sarpsborg på eget gress. Sarpingene falt dermed enda lenger ned i nedrykksstriden."/>
  </head>
  <body>
    <article>
      <h1>Sarpsborg i trøbbel etter knusende tap</h1>
      <h2>Kristiansund knuste Sarpsborg på eget gress. Sarpingene falt dermed enda lenger ned i nedrykksstriden.</h2>
      <address><time datetime="2019-11-10T19:34:50+00:00">10 Nov 2019, 19:34</time> by <a rel="author">NTB</a></address>
      <p>
        <b>Kristiansund – Sarpsborg 08 4–0</b>
      </p>
      <p>Østfoldklubben ligger på en 13.-plass når to eliteserierunder gjenstår. Ned til lagene under streken skiller det kun to poeng.</p>
      <p>– Vi ble feid av banen. De skapte overtall mot oss over hele banen. Vi var rett og slett ikke gode nok i dag. Vi fikk ikke fart i beina, noe Kristiansund fikk til, sa en skuffet Sarpsborg-trener Geir Bakke til Eurosport etter kampen.</p>
      <p>Bjørn Inge Utvik var som Bakke svært frustrert.</p>
      <p>– Vi var rett og slett ikke gode nok i dag. Vi tapte for mange dueller, og det var rett og slett skuffende, sa han.</p>
      <p>Kristiansund klatret på sin side til sjetteplass på tabellen, dermed tok Kristiansund-trener Christian Michelsen seg tid til å nyte øyeblikket, med både spillerne og publikum, etter seieren i kulden på hjemmebane.</p>
      <p>– Gøy, gøy, gøy! Det er så deilig å se energien og vinnerviljen til guttene, sa Michelsen.</p>
      <p>Kampen var den sjette strake på hjemmebane uten tap for KBK. Klubben kan også notere seg åtte scoringer på de to siste hjemmekampene.</p>
      <p>
        <a href="https://www.bt.no/sport/i/6je0do/lillestroem-lever-farlig-etter-nytt-tap-blir-en-krig-de-siste-kampen">Les også<br/>Lillestrøm lever farlig etter nytt tap: – Blir en krig de siste kampene</a>
      </p>
      <figure>
        <img src="https://images.sacdn.no/v2/images/951588cb-57fb-4b66-af54-4c31cd620c82?fit=crop&amp;h=1269&amp;w=1900&amp;s=b877954245bc39dbf747fe5daaeb6fdc8fb31b13"/>
        <figcaption>Kristiansund knuste Sarpsborg på hjemmebane.<cite>Terje Pedersen / NTB scanpix</cite></figcaption>
      </figure>
      <h3>Dominerte på hjemmebane</h3>
      <p>Kristiansund tok ledelsen på eget gress allerede etter 13 minutters spill. Jesper Isaksen scoret sitt andre for sesongen da han etter en målgivende pasning fra Amahl Pellegrino satte inn 1–0.</p>
      <p>– Utrolig deilig å få scoring og tre poeng. Det er vel ikke den fineste scoringen, men mål er mål, sa Jesper Isaksen om egen prestasjon etter dagens seier.</p>
      <p>Pellegrino, som pådro seg et brudd i håndleddet tidligere i uken, og som måtte spille søndagens kamp med gips, så ikke ut til å bære preg av det. Etter en pasning fra Ibrahima Mbaye avsluttet spissen for vertene og kunne fornøyd se ballen gå inn i lengste hjørne til 2–0.</p>
      <p>Ballen så ut til å gå innom gjestenes keeper Alexandre Letellier og ble notert som et selvmål.</p>
      <p>Sarpsborg hadde svært få sjanser i første omgang, det nærmeste østfoldingene kom var en heading av Bjørn Inge Utvik som ikke ga resultater.</p>
      <p>
        <a href="https://www.bt.no/sport/i/rAO13A/vaalerenga-klarte-ikke-aa-score-i-vinterland">Les også<br/>Vålerenga klarte ikke å score i vinterland</a>
      </p>
      <h3>Økte ledelsen ytterligere</h3>
      <p>Etter hvilen begynte frustrasjonen for alvor å prege et svært defensivt Sarpsborg. Frustrasjonen ble ikke mindre da Christoffer Aasbak satte inn 3–0 på pasning fra Pellegrino.</p>
      <p>Langskuddet gikk over Sarpsborg-keeper Letellier.</p>
      <p>Like etter dro Kastrati seg forbi Utvik og fant Sondre Sørli. Han scoret mål nummer fire, og dermed var ydmykelsen for Sarpsborg-laget nærmest komplett.</p>
      <p>I neste eliteserierunde møter Kristiansund topplaget Bode/Glimt. Sarpsborg 08 møter Haugesund på hjemmebane.</p>
      <related>
        <h4>Mest lest akkurat nå</h4>
        <a href="https://www.bt.no/innenriks/i/zGzXrv/hver-femte-nordmann-tror-ikke-paa-menneskeskapte-klimaendringer"/>
        <a href="https://www.bt.no/nyheter/lokalt/i/BReyL9/trond-fikk-under-to-kroner-for-en-hel-sau-vi-maa-flire-av-betalingen"/>
        <a href="https://www.bt.no/sport/i/AdBmyx/rbk-helten-tordnet-paa-direktesendt-tv-det-er-det-verste-som-kan-skj"/>
        <a href="https://www.bt.no/kultur/i/K3XXrM/slik-skal-de-faa-bergens-foerste-michelin-stjerne"/>
        <a href="https://www.bt.no/nyheter/okonomi/i/nalrkd/i-2015-skulle-stine-28-hjelpe-faren-med-aa-utvikle-selskapet-naa-jobb"/>
        <a href="https://www.bt.no/nyheter/lokalt/i/OpXJ3A/doed-mann-funnet-paa-stemmemyren"/>
      </related>
      <ol>
        <li>
          <a href="https://www.bt.no/tag/Eliteserien">Eliteserien</a>
        </li>
        <li>
          <a href="https://www.bt.no/tag/Sarpsborg_08">Sarpsborg 08</a>
        </li>
        <li>
          <a href="https://www.bt.no/tag/Kristiansund_BK">Kristiansund BK</a>
        </li>
      </ol>
    </article>
  </body>
</html>