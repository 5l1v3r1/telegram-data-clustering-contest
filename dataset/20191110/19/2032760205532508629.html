<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89208"/>
    <meta property="og:site_name" content="Denník politika"/>
    <meta property="article:published_time" content="2019-11-10T19:35:03+00:00"/>
    <meta property="og:title" content="Agentúra Fitch potvrdila rating Rumunska na stupni BBB- so stabilným výhľadom"/>
    <meta property="og:description" content="10.11.2019 (Webnoviny.sk) – Medzinárodná ratingová agentúra Fitch potvrdila Rumunsku dlhodobý emisný rating (IDR) v zahraničnej mene na úrovni BBB- so stabilným výhľadom."/>
  </head>
  <body>
    <article>
      <h1>Agentúra Fitch potvrdila rating Rumunska na stupni BBB- so stabilným výhľadom</h1>
      <address><time datetime="2019-11-10T19:35:03+00:00">10 Nov 2019, 19:35</time> by <a rel="author">Webnoviny</a></address>
      <p>10.11.2019 (Webnoviny.sk) – Medzinárodná ratingová agentúra Fitch potvrdila Rumunsku dlhodobý emisný rating (IDR) v zahraničnej mene na úrovni BBB- so stabilným výhľadom.</p>
      <p>Agentúra uviedla, že rating krajiny v investičnom pásme podporuje mierna výška verejného dlhu, hrubý domáci produkt (HDP) na obyvateľa a ukazovatele rozvoja ľudských zdrojov, ktoré sú nad úrovňou krajín s ratingom BBB.</p>
      <h3>Rušný volebný kalendár</h3>
      <p>Na druhej strane však Rumunsko vykazuje rozpočtové schodky a deficity bežného účtu platobnej bilancie.</p>
      <p>Výhľad krajiny podľa agentúry komplikuje rušný volebný kalendár, keďže politické strany sa pravdepodobne nedohodnú na nápravných ekonomických opatreniach.</p>
      <p>Po novembrových prezidentských voľbách budú v krajine v júni 2020 komunálne voľby a v záverečnom kvartáli 2020 alebo prvom štvrťroku 2021 parlamentné voľby.</p>
      <h3>Oslabenie verejných financií</h3>
      <p>V terajšom politickom kontexte Fitch očakáva ďalšie postupné oslabenie verejných financií z krátkodobého aj strednodobého hľadiska.</p>
      <p>Rozpočtový deficit Rumunska za január až september medziročne stúpol na 2,6 % HDP z úrovne 1,8 %. Fitch očakáva, že za celý rok 2019 bude schodok rozpočtu mierne nad hranicou 3 % HDP, ale do roku 2021 sa prehĺbi na 4 % HDP.</p>
      <p>To podľa agentúry v roku 2021 zvýši rumunský verejný dlh na 38 % HDP z vlaňajších 35 % HDP. Verejný dlh však aj tak zostane pod hranicou 40 % HDP, čiže bude nižší ako je priemerný dlh krajín s ratingom BBB.</p>
      <p>Viac k témam: <a href="https://www.webnoviny.sk/tag/medzinarodna-ratingova-agentura-fitch-ratings/"><u>Medzinárodná ratingová agentúra Fitch Ratings</u></a>, <a href="https://www.webnoviny.sk/tag/rating-rumunska/"><u>rating Rumunska</u></a><br/>Zdroj: Webnoviny.sk – <a href="https://www.webnoviny.sk/agentura-fitch-potvrdila-rating-rumunska-na-stupni-bbb-so-stabilnym-vyhladom/"><u>Agentúra Fitch potvrdila rating Rumunska na stupni BBB- so stabilným výhľadom</u></a> © SITA Všetky práva vyhradené.</p>
    </article>
  </body>
</html>