<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/10/nem-akar-mindenki-mini-schengent-a-nyugat-balkanon"/>
    <meta property="og:site_name" content="euronews"/>
    <meta property="article:published_time" content="2019-11-10T19:21:47+00:00"/>
    <meta property="og:title" content="Nem akar mindenki mini-Schengent a Nyugat-Balkánon"/>
    <meta property="og:description" content="Több állam is távol maradt az észak-macedóniai értekezletről, és Montenegro gazdasági minisztere is óvatosságra int. Albánia, Szerbia és Észak-Macedónia már októberben megállapodtak határaik kölcsönös megnyitásáról."/>
  </head>
  <body>
    <article>
      <h1>Nem akar mindenki mini-Schengent a Nyugat-Balkánon</h1>
      <address><time datetime="2019-11-10T19:21:47+00:00">10 Nov 2019, 19:21</time> by <a rel="author">Anna Flori</a></address>
      <figure>
        <img src="https://static.euronews.com/articles/stories/04/29/23/06/773x435_cmsv2_af555e8e-db6a-5f75-b59f-c538045275b6-4292306.jpg"/>
      </figure>
      <h3>Regionális együttműködésről tárgyaltak nyugat-balkáni országok, de egyelőre nem teljes az egyetértés. Albánia, Szerbia és Észak-Macedónia viszont megállapodott egy sor sürgős intézkedésről, amelyek lehetővé teszik, hogy a térség minél gyorsabban gazdasági közösségként is működhessen.</h3>
      <p>Az észak-macedóniai Ohridban rendezett találkozóra a régió három állama nem küldött delegációt.</p>
      <p>
        <i>Észak-Macedónia miniszterelnöke, Zoran Zaev arról számolt be a tanácskozás után, hogy januártól életbe lép mindaz, amiről október közepén megállapodtak, vagyis, hogy állampolgáraik útlevél nélkül közlekedhetnek Albánia, Szerbia és Észak-Macedónia között, a fuvarozóknak pedig külön sávot építenek ki, hogy minél gyorsabban átjussanak egyik országból a másikba.</i>
      </p>
      <p>Európának azt üzenték, hogy továbbra is stratégiai céljuk csatlakozni az Unióhoz, a távol maradó három nyugat-balkáni államnak pedig azt, hogy várják őket a további egyeztetésre.</p>
      <p>
        <i>Montenegro gazdasági minisztere, Dragica Sekulić szerint nem szabad elsietni a dolgot, meg kell nézni, valóban hasznos-e vagy csak elpocsékolt energia létrehozni egy párhuzamos együttműködést.</i>
      </p>
      <p>A koszovói vezetés egészen biztos ebben, és nem is támogatja a tervet, amelyet mini-Schengennek nevez, és az uniós tagság alternatívájaként értelmez. Az albán kormányfő, Edi Rama azért reméli, hogy a következő találkozón, Albániában, Koszovó miniszterelnöke is ott lesz.</p>
      <p>
        <i>Az Euronewsnak úgy fogalmazott, bízik benne, hogy ha feláll az új kormány, és a hivatalokban beindul az élet, Koszovó is képviselteti majd magát, beszáll újra az egyeztetésbe.</i>
      </p>
      <p>Az Euronews riportere arról beszélt, hogy a nyugat-balkáni országok december 21-én Durrësben tárgyalnak tovább a regionális gazdasági együttműködésről. És eközben biztató jeleket várnak az Európai Uniótól , mert az Európai Tanács legutóbbi ülésén nem született döntés Észak-Macedónia és Albánia csatlakozási tárgyalásainak megkezdéséről, és ez elbizonytalanítja az egész térséget.</p>
    </article>
  </body>
</html>