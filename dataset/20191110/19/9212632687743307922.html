<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515910/tiga-bersaudara-lemas"/>
    <meta property="og:site_name" content="HM Online"/>
    <meta property="article:published_time" content="2019-11-10T19:39:58+00:00"/>
    <meta property="og:title" content="Tiga bersaudara lemas"/>
    <meta property="og:description" content="TIGA wanita termasuk dua dipercayai adik-beradik ditemui lemas di Pantai Batu Layar, Desaru, di Kota Tinggi, 5.30 petang hari ini."/>
  </head>
  <body>
    <article>
      <h1>Tiga bersaudara lemas</h1>
      <address><time datetime="2019-11-10T19:39:58+00:00">10 Nov 2019, 19:39</time> by <a rel="author">Ibrahim Isa</a></address>
      <p>TIGA wanita termasuk dua dipercayai adik-beradik ditemui lemas di Pantai Batu Layar, Desaru, di Kota Tinggi, 5.30 petang hari ini.</p>
      <p>Mangsa dikenali sebagai Asiah Abdul Rahman, 41, dari FELDA Chiku, Gua Musang; Ummu Sulaiin Mohd Rohim, 25, dari Kampung Kedai Telosan, Pasir Puteh dan Siti Hajjar Adila Mohd Rohim, 23, beralamat terakhir di rumah kakitangan FELDA Chiku.</p>
      <p>Mereka ditemui lemas oleh orang awam.</p>
      <p>Difahamkan, mereka dari Kelantan dan datang ke Kota Tinggi untuk bertemu saudara mereka sebelum berkelah di pantai berkenaan.</p>
      <p>Ketua Balai Bomba dan Penyelamat Bandar Penawar, Mohd Fadli Ismail berkata, pihaknya menerima panggilan kecemasan pada jam 5.35 petang sebelum sepasukan lapan anggota membabitkan satu jentera dikejarkan ke tempat kejadian.</p>
      <p>Menurutnya, apabila tiba, pihaknya mendapati terdapat tiga wanita dipercayai lemas ditemui orang ramai di kawasan berhampiran.</p>
      <p>Katanya, pihaknya difahamkan tiga wanita itu lemas di kawasan kira-kira tiga kilometer sebelum dihanyutkan ke tempat mereka ditemui.</p>
      <p>“Ketiga-tiga mangsa disahkan meninggal dunia oleh pasukan perubatan yang melakukan pemeriksaan sebelum mayat dihantar ke Hospital Kota Tinggi untuk bedah siasat.</p>
      <p>“Kes diserahkan kepada polis untuk tindakan lanjut,” katanya.</p>
      <p>Sementara itu, Ketua Polis Daerah Kota Tinggi, Superintendan Ahsmon Bajah ketika dihubungi mengesahkan kejadian.</p>
      <p>Menurutnya, pihaknya masih menjalankan siasatan dan buat masa ini, kes diklasifikasikan sebagai kematian mengejut.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/11/516146/damailah-di-sanasiti-hajjar-ummu-sulaiin-metrotv"/>
        <a href="https://www.hmetro.com.my/mutakhir/2018/09/378259/tayar-kereta-pecah-ragut-nyawa"/>
        <a href="https://www.hmetro.com.my/mutakhir/2018/08/370438/gemuknya-manja"/>
        <a href="https://www.hmetro.com.my/mutakhir/2016/05/140513/muntah-dalam-kelas"/>
        <a href="https://www.hmetro.com.my/node/156605"/>
        <a href="https://www.hmetro.com.my/mutakhir/2019/05/452200/ikat-perut-tiada-wang"/>
        <a href="https://www.hmetro.com.my/utama/2017/12/290590/sembilan-jam-cari-faez"/>
        <a href="https://www.hmetro.com.my/mutakhir/2016/02/111633/kaku-sujud-menghadap-kiblat"/>
      </related>
    </article>
  </body>
</html>