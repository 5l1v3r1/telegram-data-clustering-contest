<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/world/parisi-xiliades-stous-dromous-kata-tis-islamofovias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T19:53:43+00:00"/>
    <meta property="og:title" content="Παρίσι : Χιλιάδες στους δρόμους κατά της ισλαμοφοβίας"/>
    <meta property="og:description" content="Χιλιάδες άνθρωποι πραγματοποίησαν πορεία σήμερα στο Παρίσι για να καταδικάσουν την ισλαμοφοβία, μια κινητοποίηση που δίχασε την πολιτική τάξη της Γαλλίας"/>
  </head>
  <body>
    <article>
      <h1>Παρίσι : Χιλιάδες στους δρόμους κατά της ισλαμοφοβίας</h1>
      <h2>Χιλιάδες άνθρωποι πραγματοποίησαν πορεία σήμερα στο Παρίσι για να καταδικάσουν την ισλαμοφοβία, μια κινητοποίηση που δίχασε την πολιτική τάξη της Γαλλίας</h2>
      <address><time datetime="2019-11-10T19:53:43+00:00">10 Nov 2019, 19:53</time> by <a rel="author">ΤοΒΗΜΑ Team</a></address>
      <p>Χιλιάδες άνθρωποι πραγματοποίησαν πορεία σήμερα στο Παρίσι για να καταδικάσουν την ισλαμοφοβία, μια κινητοποίηση που δίχασε την πολιτική τάξη της Γαλλίας.</p>
      <p>Οι διοργανωτές γνωστοποίησαν ότι απηύθυναν κάλεσμα για τη διαδήλωση ως ένδειξη συμπαράστασης, δύο εβδομάδες μετά την επίθεση που διέπραξε ένας άνδρας με διασυνδέσεις με την ακροδεξιά, ο οποίος άνοιξε πυρ εναντίον ενός τεμένους στην πόλη Μπαγιόν στη νοτιοδυτική Γαλλία, τραυματίζοντας δύο ηλικιωμένους.</p>
      <p>
        <a href="https://www.in.gr/2019/11/11/greece/drakonteia-metra-tis-el-gia-polytexneio-fovoi-gia-mparaz-epitheseon-apo-antieksousiastes/">Δρακόντεια μέτρα της ΕΛ.ΑΣ. για το Πολυτεχνείο – Φόβοι για μπαράζ επιθέσεων από αντιεξουσιαστές</a>
      </p>
      <p>Μέλη αριστερών κομμάτων έδωσαν το παρόν στην πορεία, ενώ άλλοι από τον κεντρώο χώρο δεν συμμετείχαν υποστηρίζοντας ότι η κινητοποίηση απειλεί την παράδοση της Γαλλίας ως κοσμικού κράτους, την ώρα που η ηγέτιδα της ακροδεξιάς Μαρίν Λεπέν υποστήριζε ότι τη διαδήλωση οργάνωσαν ισλαμιστές.</p>
      <p>Το πλήθος των περίπου 13.500 ανθρώπων, σύμφωνα με την καταμέτρηση της οργάνωσης Occurence, διέσχισε τους δρόμους της γαλλικής πρωτεύουσας κρατώντας πλακάτ, όπου αναγράφονταν συνθήματα όπως «Σταματήστε κάθε μορφή ρατσισμού» και η «ισλαμοφοβία δεν είναι άποψη αλλά έγκλημα».</p>
      <p>Την πορεία οργάνωσε η συλλογικότητα Collectif Contre l’Islamophobie en France.</p>
      <p>«Εναπόκειται σε εμάς να διαδηλώσουμε έπειτα από ένα περιστατικό όπως εκείνο στη Μπαγιόν για να διασφαλίσουμε την ανεξιθρησκία…» δήλωσε ο επικεφαλής της Ανυπότακτης Γαλλίας Ζαν Λικ Μελανσόν.</p>
      <p>Όμως, η Μαρλέν Σιαπά, η υπουργός κατά των διακρίσεων, υποστήριξε ότι η κινητοποίηση αυτή συνιστά μια διαμαρτυρία κατά του κοσμικού κράτους «υπό την κάλυψη της μάχης κατά των διακρίσεων».</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>