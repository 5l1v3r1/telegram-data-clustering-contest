<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546291.html/%D8%A2%D8%B1%D8%A7%D9%85%D8%B4-%D9%86%D8%B3%D8%A8%DB%8C-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA-%D9%87%D9%85%D8%B1%D8%A7%D9%87-%D8%A8%D8%A7-%D8%A7%D9%81%D8%B2%D8%A7%DB%8C%D8%B4-%D8%B4%D9%85%D8%A7%D8%B1-%D9%85%D8%B9%D8%AA%D8%B1%D8%B6%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T19:25:00+00:00"/>
    <meta property="og:title" content="آرامش نسبی در پایتخت همراه با افزایش شمار معترضان"/>
    <meta property="og:description" content="در هفدهمین روز تظاهرات‌ مردمی عراق، هزاران معترض خود را به میدان «التحریر» بغداد رساندند و در استان‌های جنوبی نیز تظاهرات‌های مردمی ادامه دارد."/>
  </head>
  <body>
    <article>
      <h1>آرامش نسبی در پایتخت همراه با افزایش شمار معترضان</h1>
      <address>
        <time datetime="2019-11-10T19:25:00+00:00">10 Nov 2019, 19:25</time>
      </address>
      <p>در هفدهمین روز تظاهرات‌ مردمی عراق، هزاران معترض خود را به میدان «التحریر» بغداد رساندند و در استان‌های جنوبی نیز تظاهرات‌های مردمی ادامه دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ دور دوم اعتراض‌های مردمی عراق در بغداد و استانهای جنوبی، امروز وارد هفدمین روز شد.</p>
      <p>پایگاه خبری الجزیره، از آرامشی نسبی در پایتخت و استان‌های جنوبی خبر داد و در عین حال از حضور هزاران نفری معترضان در میدان‌های تحصن و تداوم تظاهرات‌های مردمی گزارش داد.</p>
      <p>پایگاه خبری «المسله» عراق، امروز در یادداشتی  پس از رصد اخبار استانهای جنوبی عراق، طی دو روز گذشته، درباره سازماندهی دقیق طرف‌های نفوذی برای منحرف کردن اعتراض‌های مسالمت‌آمیز مردمی در راستای منافع خود، هشدار داد و نوشت: حوادث دو روز اخیر در این استانها نیز در راستای خرابکاری‌های سازماندهی شده و گام به گام است. بر اساس این طرح، پس از هدف قرار گرفتن نهادهای دولت در استان‌ها یکی پس از دیگری در استانهای جنوبی، نوبت به بغداد می‌رسد.</p>
      <p>بر اساس این گزارش، معترضان عازم بغداد می‌شوند تا خود را به میدان‌های تظاهرات در این شهر برسانند تا شمار معترضان متناسب با میزان دشواری ماموریت در پایتخت، افزایش یابد. سپس، ساعت صفر برای اجرای مرحله دوم و هدف قرار گرفتن نهادهای دولت در بغداد با مشارکت کلیه گروه‌هایی که از استانهای دیگر خود را به پایتخت رسانده‌اند، اعلام می‌شود.</p>
      <p>جدیدترین اخبار میدانی از تظاهرات‌های امروز عراق، به تفکیک استان در ادامه می‌آید.</p>
      <p>
        <b>بغداد</b>
      </p>
      <p>شاهدان عینی در بغداد، می‌گویند که در میدان التحریر، پس از درگیری‌های روز گذشته، که به نوشته خبرگزاری آناتولی، در بغداد هفت کشته بر جای گذاشت، آرامش برقرار شده و کمربندی امنیتی دور میدان «الخلانی» در بغداد ایجاد شده است  گزارش‌هایی از بروز درگیری‌هایی در این میدان منتشر می‌شود.</p>
      <p>
        <b>نجف</b>
      </p>
      <p>در استانهای جنوبی عراق نیز، تظاهرات‌کنندگان، امروز پل «مستشفی الصدر»  در شهر کوفه واقع در استان نجف را بستند، اما در مقابل اغلب مدارس این استان، پس از دو هفته اعتصاب به فراخوان اتحادیه معلمان، امروز باز شدند.</p>
      <p>تظاهرات‌کنندگان در این شهر، اداره آموزش و پرورش، بانک الرشید و دفتر استانداری را بستند.</p>
      <p>
        <b>کربلا</b>
      </p>
      <p>در استان کربلا واقع در جنوب بغداد نیز، شب گذشته، درگیری‌هایی میان نیروهای امنیتی و تظاهرات‌کنندگانی که قصد ورود به ساختمان استانداری داشتند، روی داد و نیروهای امنیتی با استفاده از گاز اشک‌آور تلاش کردند تا مانع این امر شوند.</p>
      <p>
        <b>ذی‌قار</b>
      </p>
      <p>در الناصریه مرکز استان «ذی قار» نیز درگیری‌هایی گزارش شده و طی آن شماری از معترضان با گاز اشک آور مصدوم شدند.</p>
      <p>فرماندهی پلیس ذی‌قار، از تظاهرات‌کنندگان خواست تا فتنه‌گران را شناسایی کنند. از سوی دیگر، یک منبع امنیتی از زخمی شدن سه افسر و ۲۲ نیروی امنیتی در درگیری‌های ناصریه خبر می‌دهد. در درگیری میان تظاهرا‌ت‌کنندگان و نیروهای امنیتی در میدان الحبوبی ناصریه، ۳۰ نفر زخمی شدند.</p>
      <p>هزاران دانشجو و دانش‌آموز خود به اعتصاب‌های ناصریه ملحق شدند. برخی منابع از زخمی شدن ۴۰ نفر در جریان شلیک گازهای اشک آور در نزدیکی اداره آموزش و پرورش ذی قار خبر می‌دهند.</p>
      <p>
        <b>القادسیه</b>
      </p>
      <p>تظاهرات‌کنندگان الدیوانیه (مرکز استان القادسیه)  پخش برنامه‌های رادیویی دولت محلی را به دلیل اهانت به تظاهرات‌های مردمی متوقف کردند. کلیه ادارات دولتی در الدیوانیه باز شدند اما دانش آموزان امروز در تحصن میدان «الساعة» در حمایت از تظاهرات‌های جاری در عراق شرکت کردند.<br/><br/><b>بصره</b><br/><br/>دانشجویان بصره همچنان در اعتصابند و امروز یکی از زخمی‌های تحصن اخیر مقابل بندر ام قصر، به دلیل شدت جراحات جان باخت.</p>
      <p>
        <b>المثنی </b>
      </p>
      <p>در استان المثنی به مرکزیت شهر «السماوة»، تظاهرات‌های دانشجویی همچنان در دانشگاه «المثنی» ادامه دارد.</p>
      <p>کارمندان شهرداری در «السماوة» در اعتراض به عدم دریافت حقوق‌هایشان، امروز تظاهرات کردند.</p>
      <p><b>بابل</b><br/>معترضان در استان بابل ( به مرکزیت حلة)، اداره آموزش و پرورش را بستند و مانع ورود کارمندان این اداره به محل کارشان شدند.</p>
      <p>منبع: فارس<br/><br/>انتهای پیام/</p>
    </article>
  </body>
</html>