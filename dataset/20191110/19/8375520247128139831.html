<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/obrazheniy-trener-shahtarya-vidmovivsya-komentuvati-match-proti-dinamo-639024.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T19:14:15+00:00"/>
    <meta property="og:title" content="Ображений тренер «Шахтаря» відмовився коментувати матч проти «Динамо»"/>
    <meta property="og:description" content="Поєдинок 14-го туру Прем’єр-ліги «Шахтар» - «Динамо» закінчився скандалом"/>
  </head>
  <body>
    <article>
      <h1>Ображений тренер «Шахтаря» відмовився коментувати матч проти «Динамо»</h1>
      <address>
        <time datetime="2019-11-10T19:14:15+00:00">10 Nov 2019, 19:14</time>
      </address>
      <h4>Поєдинок 14-го туру Прем’єр-ліги «Шахтар» - «Динамо» закінчився скандалом</h4>
      <p>Ображений португальський тренер донецького «Шахтаря» Луїш Каштру відмовився коментувати матч проти «Динамо» у флеш-інтерв’ю одразу після поєдинку. Натомість він наголосив на неприпустимості проявів расизму на стадіоні.</p>
      <p>«Хочу приєднатися до всіх у світі, хто страждає від расизму. Співчуваю своїм хлопцям, які сьогодні постраждали від цього. Це ганьба для всіх. Разом ми маємо щосекунди боротися з цими проявами», - зазначив Каштру в ефірі каналу президента «Шахтаря» Ріната Ахметова «Футбол».</p>
      <p>У другому таймі арбітр зупинив поєдинок на кілька хвилин, за повідомленнями коментатора та диктора на стадіоні через прояви расизму на трибунах. З повтору трансляції виявилося, що жорстку реакцію вболівальників спровокував непристойний жест бразильського півзахисника «Шахтаря» Тайсона, якого арбітр після поновлення гри все ж був вимушений вилучити з поля.</p>
      <blockquote>
        <b>Читайте також: <a href="https://glavcom.ua/sport/news/yak-tayson-provokuvav-ubolivalnikiv-dinamo-foto-639015.html">Як Тайсон провокував уболівальників «Динамо» (фото)</a></b>
      </blockquote>
      <related>
        <a href="https://glavcom.ua/sport/news/shahtar-pomstivsya-dinamo-v-perervanomu-matchi-za-kubkovu-porazku-video-639013.html"/>
      </related>
    </article>
  </body>
</html>