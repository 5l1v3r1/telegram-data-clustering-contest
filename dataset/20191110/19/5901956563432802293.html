<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/tudi-ptica-je-del-druzine-245805"/>
    <meta property="og:site_name" content="Slovenske novice"/>
    <meta property="article:published_time" content="2019-11-10T19:42:00+00:00"/>
    <meta property="og:title" content="Tudi ptica je del družine"/>
    <meta property="og:description" content="Marsikdo si želi domače živali, a žal niso vsi primerni kandidati za lastnika hišnega ljubljenca. Tudi če gre za žival, ki je ni treba vsak dan peljati na sprehod in ki ji v bivalnem okolju zla..."/>
  </head>
  <body>
    <article>
      <h1>Tudi ptica je del družine</h1>
      <h2>Pernati ljubljenci imajo radi pozornost in družbo; potrebujejo kakovostno nego in ustrezen življenjski prostor.</h2>
      <address><time datetime="2019-11-10T19:42:00+00:00">10 Nov 2019, 19:42</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/04/1568544.jpg"/>
          <figcaption>Rade imajo pozornost, zato jih redno crkljajmo.</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1568543.jpg"/>
          <figcaption>Skrajno neprimerno bivalno okolje FOTOGRAFIJE: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1568874.jpg"/>
          <figcaption>GETTY IMAGES/ISTOCKPHOTOČe boste svojo pernato ljubljenko redno spuščali iz kletke, poskrbite za varno okolje.</figcaption>
        </figure>
      </slideshow>
      <p>Marsikdo si želi domače živali, a žal niso vsi primerni kandidati za lastnika hišnega ljubljenca. Tudi če gre za žival, ki je ni treba vsak dan peljati na sprehod in ki ji v bivalnem okolju zlahka omejimo gibanje. Denimo, ptico. Mnogi izberejo papigo ali kanarčka ter zadnja leta tudi kokoško prav zato, ker so prepričani, da bo s pernatim ljubljencem manj dela, a se motijo, opozarjajo poznavalci.</p>
      <figure>
        <img src="https://www.slovenskenovice.si/images/slike/2019/11/04/1568543.jpg"/>
        <figcaption>Skrajno neprimerno bivalno okolje FOTOGRAFIJE: Guliver/Getty Images</figcaption>
      </figure>
      <p>Vsaka domača žival ima namreč svoje zahteve in potrebuje ljubezen ter nego in izdatno pozornost predvsem ob prihodu v nov dom. Lastnik ji mora tako kar se da olajšati spremembo okolja, kar pomeni predvsem natančne priprave v prostoru, v katerem bo bivala, kar je lahko pri pticah prav poseben izziv. Če boste torej svojo pernato ljubljenko redno puščali iz kletke na prostost, je nujno upoštevati nekaj varnostnih napotkov, da se ne bi zabavni trenutki prelevili v živo grozo in paniko.</p>
      <figure>
        <img src="https://www.slovenskenovice.si/images/slike/2019/11/04/1568874.jpg"/>
        <figcaption>Če boste svojo pernato ljubljenko redno spuščali iz kletke, poskrbite za varno okolje.<cite>GETTY IMAGES/ISTOCKPHOTO</cite></figcaption>
      </figure>
      <p>Denimo, visoke omare, težko dostopne police nikakor niso primerno okolje za ptico: ta bo namreč skoraj zagotovo poiskala svoj prostor in mir daleč od dosega vaših rok, zato se lahko ptičja rekreacija kaj hitro sprevrže v vaše plezalne podvige in preizkušanje živcev, dokler ljubljenke ne privadite na odpoklic, če sta seveda oba pripravljena na učenje.<br/><br/>Velika okna, ogledala in zastekljena vrata so lahko smrtna past za vašo ljubljenko, zato proste polete raje prestavite v manj nevaren prostor. Pozorni bodite tudi na ventilatorje in zložljivo pohištvo, ki bi lahko ravno v nepravem trenutku spremenilo obliko, izpostavljene električne kable in nakit, katerih žvečenje bi bilo lahko usodno.</p>
      <blockquote>Ob vselitvi bo ptica nekaj dni mirnejša kot sicer, kar pomeni, da se privaja na okolje.</blockquote>
      <p>Nevarna so tudi pršila, čistila in druga morebiti strupena sredstva, ki bi lahko pokončala vašo ljubljenko, zato je treba ptico obvarovati pred hudim kakor majhnega otroka. In seveda, pred ptičjo rekreacijo prijazno odslovite druge svobodne hišne ljubljence; srečanja z mačko ali psom bi bila namreč lahko skrajno neprijetna.<br/><br/>In tudi če sklenete, da bo vaša pernata ljubljenka najbolj varna v kletki, mora biti njen dovolj velik domek postavljen na primerno mesto in seveda tudi ustrezno opremljen. Nikar je ne izključite iz živahnega dogajanja, tudi ptica je namreč del družine, glasovi domačih pa jo pomirjajo in zabavajo – kar seveda ne pomeni, da jo lahko izpostavljamo neznosnemu hrupu.</p>
      <blockquote>Drugi hišni ljubljenci niso vedno dobrodošli.</blockquote>
      <p>Ptice so zelo rade pri oknu, a jim raje prizanesite z morebitnim mačkom na preži na drugi strani stekla; ne pozabite še, da so občutljive za previsoke ali prenizke temperature, zato je treba najti ravno pravšnji kotiček stran od virov toplote ali prepiha. </p>
    </article>
  </body>
</html>