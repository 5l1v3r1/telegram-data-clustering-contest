<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819168.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T19:30:00+00:00"/>
    <meta property="og:title" content="کوهکن: اظهارات روحانی متناسب با شرایط کشور نیست"/>
    <meta property="og:description" content="به گزارش خانه‌ملت، محسن کوهکن‌ریزی در نشست علنی نوبت عصر امروز (یکشنبه، 19 آبان ماه) مجلس شورای اسلامی، در نطق میان‌دستور با بیان اینکه مطالبات و مشکلات حوزه انتخابیه ریشه در مسائل کلان دارد، گفت: نظام جمهوری اسلامی دارای بال اسلامیت و بال جمهوریت است. در چهل سالی که از پیروزی انقلاب اسلامی می‌گذرد بال اسلامیت نظام به خوبی عمل کرده است و آنچه امروز کارآمدی نظام را نشان می‌دهد مرتبط با این ناحیه است اما بال جمهوریت اینگونه نیست."/>
  </head>
  <body>
    <article>
      <h1>کوهکن: اظهارات روحانی متناسب با شرایط کشور نیست</h1>
      <address>
        <time datetime="2019-11-10T19:30:00+00:00">10 Nov 2019, 19:30</time>
      </address>
      <p>عضو فراکسیون نمایندگان ولایی مجلس گفت: اظهارات امروز آقای روحانی در یزد مطابق با روش اداره کشوری نیست که دوم اسفند ماه انتخابات دارد.</p>
      <p>به گزارش خانه‌ملت، محسن کوهکن‌ریزی در نشست علنی نوبت عصر امروز (یکشنبه، 19 آبان ماه) مجلس شورای اسلامی، در نطق میان‌دستور با بیان اینکه مطالبات و مشکلات حوزه انتخابیه ریشه در مسائل کلان دارد، گفت: نظام جمهوری اسلامی دارای بال اسلامیت و بال جمهوریت است. در چهل سالی که از پیروزی انقلاب اسلامی می‌گذرد بال اسلامیت نظام به خوبی عمل کرده است و آنچه امروز کارآمدی نظام را نشان می‌دهد مرتبط با این ناحیه است اما بال جمهوریت اینگونه نیست.</p>
      <p>نماینده مردم لنجان در مجلس شورای اسلامی تصریح کرد: بال جمهوریت مرتبط با انتخاب مردم است و اَمان از انتخاب بد زیرا نتیجه آن ناکارآمدی است. حدود یک ماه قبل در نطق دو دقیقه‌ای اشاره کردم که دولت آقای روحانی پس از پیروزی انقلاب، ناکاربلدترین و ناکارآمدترین دولت بوده است.</p>
      <p>وی افزود: آقای رئیس‌جمهور در همان روز گفت، کسانی که نظام و دولت را به ناکارآمدی متهم کنند در زمین دشمن بازی می‌کنند، ما نیز معتقدیم اگر کسی نظام را به ناکارآمدی متهم کند، قطعا در زمین دشمن بازی می‌کند اما آقای روحانی، دولت را مترادف نظام تلقی نکنید، دولت نتیجه انتخاب مردم است. ما نیز اصل را بر این قرار دادیم کسانی که طراز خود را در حد ریاست جمهوری می‌بینند و برای این پست داوطلب می‌شوند و در زمان تبلیغات با ظرفیت قانون اساسی وارد صحنه می‌شوند و برای حل مشکلات «کلید» ارایه می‌دهند نباید چند سال اول کار را فقط معطوف به انتقاد از دولت قبل کنند.</p>
      <p>کوهکن ادامه داد: متاسفانه در کشور این رویه نهادینه شده است، روسای جمهور از نیمه دومِ دولتِ دوم به فرافکنی می‌پردازند در حالی که آقای رئیس‌جمهور شما مسئول هستید، ما برای ناکارآمدی دولت دلیل داریم، 500 هزار تن ذرت آلوده وارد کشور شده، موضوع در فضای مجازی پخش شده است. آیا دولت کارآمد نباید با این موضوع برخورد ‌کند؟ متاسفانه شما سکوت کردید.</p>
      <p>این نماینده مردم در مجلس دهم با بیان اینکه دولت کارآمد برای منتخبین مردم احترام قائل است، یادآور شد: مجمع نمایندگان استان اصفهان نزدیک به بیست نفر را شامل می‌شود که در این مدت نزدیک به 10 بار از شما درخواست ملاقات کردند اما اجازه ندادید. نمایندگان می‌خواستند در این ملاقات متذکر شوند که زیر مجموعه‌ها قوانین بالادستی را مراعات نمی‌کنید. آقای روحانی من به عنوان نماینده‌ای که چهار سال باید برای تامین منابع قطار شهری باید تلاش کنم و بعد از چهار سال تنها شاهد انجام بیست درصد کار هستم آیا حق ندارم بگویم این دولت ناکارآمد است؟</p>
      <p>وی با اشاره به اظهارات رئیس‌جمهور در سفر استانی به یزد، ادامه داد: آقای روحانی، چرا فرافکنی می‌کنید؟ اگر با سایر قوا هماهنگ هستید اکنون که قوه قضاییه عزم خود را جزم کرده باید در کنار آنها قرار بگیرید و کمک کنید. اینکه صحبت از 2 میلیارد در آمریکا می‌کنید باید بدانید که این موضوع نتیجه تصمیم مدیریتی دولت قبل بود که یا به غلط یا درست تشخیص داد زمان فروش اوراقی که خریده فرا نرسیده سپس شاهد این اتفاق بودیم.</p>
      <p>کوهکن افزود: شما هم در زمان این مجلس تصمیم مدیریتی گرفتید و بیش از 20 میلیارد دلار را با نرخ ارز 4 هزار و 200 تومان در اختیار قرار دادید. آیا دولتی که برای ارز کشور تصمیم می‌گیرد اما نمی‌داند ذخایر ارزی چقدر است و مطالعه نمی‌کند که در 40 سال بعد از پیروزی انقلاب در چه مقاطعی کنترل ارز صورت گرفته، ناکارآمد نیست؟</p>
      <p>این نماینده مردم در مجلس دهم خطاب به رئیس‌جمهور گفت: شما از میزان منابع ارزی کشور خبر داشتید، می‌دانستید چقدر نقدینگی در دست مردم است، شما همچنین از سوابق کنترل ارزی اطلاع داشتید و می‌دانستید در چند مقطع بعد از پیروزی انقلاب این نقدینگی سراغ ارز رفته است، پس تصمیم مدیریتی گرفتید.</p>
      <p>کوهکن ادامه داد: آیا دستگاه قضایی باید وارد شود؟ ما بهتر است همین اندازه به دستگاه قضایی کمک کنیم که اگر سراغ نزدیکان ما مانند برادر و برادرزاده و خواهرزاده  و سایر نزدیکان رفتند، بی طرفی خود را حفظ کنیم و بخواهیم به موضوع رسیدگی کنند.</p>
      <p>وی خاطرنشان کرد: چرا در همه ادوار روسای جمهور وقتی به دو سال آخر دورِ دوم می‌رسند به اپوزیسیون نظام تبدیل می‌شوند؟ اظهارات امروز آقای روحانی در یزد مطابق با روش اداره کشوری نیست که دوم اسفند ماه انتخابات دارد و همه تاکید دارند که جو کشور باید آرام باشد و ضمن هماهنگی بر امیدواری مردم اصرار می‌کنند. مجلسی مقتدری باید از رأی مردم بیرون بیاید پس آیا نحوه اداره کشور درست است؟</p>
      <p>نماینده مردم لنجان در مجلس شورای اسلامی، گفت: متاسفانه گاهی اظهاراتی بیان می‌شود که به هیچ عنوان در طراز ریاست جمهوری نیست. آقای رئیس جمهور از شما انتظار است در مدت باقی به مردم امید دهید، امید دادن به مردم کار الهی است اما صحبت کردن به نوعی که مردم مأیوس شوند کار شیطان است.</p>
      <p>عضو فراکسیون نمایندگان ولایی مجلس شورای اسلامی با بیان این قطعه شعر که «آبادی میخانه ز ویرانی ماست»، گفت: اگر امروز می‌دانیم 500 هزار تن ذرت آلوده وارد کشور شده باید وزیر را با تفاهم بین فراکسیونی و با قدرت استیضاح کنیم زیرا برخورد سیاسی و جناحی موجب می‌شود روز استیضاح یک بخش مهم از مطالبات مردم و مسائل کلان جامعه زمین گذاشته شود.</p>
    </article>
  </body>
</html>