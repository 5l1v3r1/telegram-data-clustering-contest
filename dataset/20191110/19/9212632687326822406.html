<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515895/malaysia-sah-tiket-ke-uzbekistan"/>
    <meta property="og:site_name" content="HM Online"/>
    <meta property="article:published_time" content="2019-11-10T19:02:33+00:00"/>
    <meta property="og:title" content="Malaysia sah tiket ke Uzbekistan"/>
    <meta property="og:description" content="SOKONGAN padu daripada ahli keluarga pemain yang diterbangkan khas untuk perlawanan terakhir menentang Thailand jelas menjadi tonik kepada skuad Bawah 18 tahun (B-18) apabila berjaya menundukkan Thailand 1-0 di Stadium Nasional Olimpik,Phnom Penh, hari ini."/>
  </head>
  <body>
    <article>
      <h1>Malaysia sah tiket ke Uzbekistan</h1>
      <address><time datetime="2019-11-10T19:02:33+00:00">10 Nov 2019, 19:02</time> by <a rel="author">Syazwan Msar</a></address>
      <p>SOKONGAN padu daripada ahli keluarga pemain yang diterbangkan khas untuk perlawanan terakhir menentang Thailand jelas menjadi tonik kepada skuad Bawah 18 tahun (B-18) apabila berjaya menundukkan Thailand 1-0 di Stadium Nasional Olimpik,Phnom Penh, hari ini.</p>
      <p>Kehadiran keluarga Shafi Azswa dan Aidil Azuan yang tiba awal pagi tadi untuk memberi kejutan istimewa menambah semangat skuad B-18 untuk beraksi cemerlang dengan menyekat setiap serangan anak buah Ithsara Sritharo.</p>
      <p>Jelas sekali dengan menjadi pendahulu kumpulan G menerusi 12 mata mengesahkan pasukan B-18 akan beraksi di pusingan akhir Kejuaraan Konfederasi Bolasepak Asia (AFC) Bawah 19 Tahun (B-19) 2020 di Uzbekistan.</p>
      <p>Separuh masa pertama menyaksikan tiada sebarang jaringan gol dicipta walaupun lebih Malaysia lebih menguasai perlawanan dan kerap melakukan serangan berbahaya ke kubu Thailand.</p>
      <p>Gandingan mantap Luqman Hakim Shamsuddin, Fakhrul Iman dan Umar Hakeem dalam merencanakan serangan berjaya memporak perandakan kubu lawan hingga menyebabkan pertahanan Thailand tidak ‘senang duduk’.</p>
      <p>Skuad B-18 hampir mencipta jaringan seawal minit ketiga namun sepakan percuma Mukhairi Ajmal berjaya ditepis penjaga gol lawan Siriwat Ingkaew.</p>
      <p>Thailand melakukan serangan balas namun gagal menemui penyudahnya apabila pertahanan kental negara diketuai Harith Haiqal Adam berjaya menidakkan setiap peluang Thailand.</p>
      <p>Malah, Thailand yang buntu bahagian serangan mengeluarkan penyerangnya Thana Isor dan memasukkan Kritsada Nontharat m-28.</p>
      <p>Malaysia mendapat peluang terbaik menerusi dua lagi sepakan percuma selepas Luqman Hakim dijatuhkan turut gagal disempurnakan Ajmal seterusnya kedudukan kekal 0-0 hingga wisel tamat separuh masa pertama ditiup.</p>
      <p>Separuh masa kedua menyaksikan Malaysia hampir berada di depan pada m-57 namun rembatan Alif Mutalib sedikit tersasar sekali gus memberi kelegaan kepada skuad muda Gajah Putih.</p>
      <p>Usaha berterusan anak buah Brad Maloney akhirnya berbaloi apabila Umar Hakeem berjaya menyumbat gol tunggal perlawanan hasil hantaran Luqman Hakim pada m-83.</p>
      <p>Malaysia yang melakukan dua tukaran pada separuh masa kedua dengan memasukkan Aiman Afif dan Fahmi Daniel berjaya mengekalkan rentak permainan dengan terus melancarkan serangan berbahaya ke kubu lawan.</p>
      <p>Keputusan kekal hingga tamat perlawanan sekali gus menyaksikan Malaysia mara ke pusingan akhir Kejuaraan AFC 2020 dengan menjadi pendahulu kumpulan G.</p>
      <related>
        <h4>Berita Berkaitan</h4>
        <a href="https://www.hmetro.com.my/arena/2019/08/487788/kita-gagal-pertahan-kejuaraan-b-18"/>
        <a href="https://www.hmetro.com.my/utama/2019/08/487001/skuad-muda-malaysia-ke-final-aff-b-18"/>
        <a href="https://www.hmetro.com.my/arena/2019/08/484546/skuad-muda-malaysia-tewaskan-singapura"/>
        <a href="https://www.hmetro.com.my/arena/2019/10/503036/pemain-b-18-bakal-dipanggil"/>
        <a href="https://www.hmetro.com.my/arena/2019/03/430270/jdt-tewas-tipis-di-stadium-kashima"/>
        <a href="https://www.hmetro.com.my/arena/2019/03/428762/harimau-selatan-baham-gergasi-merah"/>
        <a href="https://www.hmetro.com.my/arena/2019/03/431837/semut-merah-gigit-fighters"/>
        <a href="https://www.hmetro.com.my/arena/2019/04/444735/tok-gajah-bangkit-atasi-pkns-fc"/>
      </related>
    </article>
  </body>
</html>