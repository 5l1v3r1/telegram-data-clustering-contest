<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/stin-athina-o-proedros-tis-kinas-si-tzinpingk-nees-diakratikes-symfonies-gia-emporio-ependyseis-toyrismo-kai-politistikes-antallages/"/>
    <meta property="og:site_name" content="europost.gr"/>
    <meta property="article:published_time" content="2019-11-10T19:51:18+00:00"/>
    <meta property="og:title" content="Στην Αθήνα ο Πρόεδρος της Κίνας, Σι Τζινπίνγκ: Νέες διακρατικές συμφωνίες για εμπόριο, επενδύσεις, τουρισμό και πολιτιστικές ανταλλαγές"/>
    <meta property="og:description" content="Στην Αθήνα αφικνείται απόψε ο Πρόεδρος της Λαϊκής Δημοκρατίας της Κίνας Σι Τζινπίνγκ προκειμένου να πραγματοποιήσει διήμερη επίσημη επίσκεψη (10 έως 12 Νοεμβρίου) αποδεχόμενος πρόσκληση του Έλληνα ομολόγου του Προκόπη Παυλόπουλου. Η επίσημη επίσκεψη του Προέδρου"/>
  </head>
  <body>
    <article>
      <h1>Στην Αθήνα ο Πρόεδρος της Κίνας, Σι Τζινπίνγκ: Νέες διακρατικές συμφωνίες για εμπόριο, επενδύσεις, τουρισμό και πολιτιστικές ανταλλαγές</h1>
      <address>
        <time datetime="2019-11-10T19:51:18+00:00">10 Nov 2019, 19:51</time>
      </address>
      <p>Στην Αθήνα αφικνείται απόψε ο Πρόεδρος της Λαϊκής Δημοκρατίας της Κίνας Σι Τζινπίνγκ προκειμένου να πραγματοποιήσει διήμερη επίσημη επίσκεψη (10 έως 12 Νοεμβρίου) αποδεχόμενος πρόσκληση του Έλληνα ομολόγου του Προκόπη Παυλόπουλου.</p>
      <p>Η επίσημη επίσκεψη του Προέδρου Σι Τζινπίνγκ στην Ελλάδα, λίγες μόνο ημέρες μετά την επίσκεψη του πρωθυπουργού Κυριάκου Μητσοτάκη στη Σαγκάη, αναμένεται να δώσει νέα ώθηση στις διμερείς σχέσεις Ελλάδας-Κίνας, οι οποίες από το 2006 έχουν λάβει τον χαρακτήρα Συνολικής Στρατηγικής Εταιρικής Σχέσης.</p>
      <p>Ελλάδα και Κίνα αναμένεται να υπογράψουν σημαντικές διακρατικές συμφωνίες. Γι’ αυτό άλλωστε ο Πρόεδρος της Δημοκρατίας, Προκόπης Παυλόπουλος κάνει λόγο για σηματοδότηση μιας νέας περιόδου στις σχέσεις Ελλάδας-Κίνας με την επίσκεψη στην Αθήνα του Προέδρου της Λαϊκής Δημοκρατίας της Κίνας.</p>
      <p>Πιο συγκεκριμένα, αναμένεται να υπογραφούν 16 συμφωνίες και μνημόνια κατανόησης που αφορούν τα αγροτικά προϊόντα, την οικονομία, την τεχνολογία, τις τηλεπικοινωνίες, τον τουρισμό, τον πολιτισμό και τη Δικαιοσύνη (συμφωνία έκδοσης).</p>
      <p>Οι δυο πλευρές θα έχουν την ευκαιρία να αναβαθμίσουν και να εμβαθύνουν τις σχέσεις τους, τόσο στο πολιτικό επίπεδο όσο και στον οικονομικό και πολιτιστικό τομέα, με την υπογραφή Συμφωνιών και Μνημονίων που θα διευκολύνουν και θα οδηγήσουν σε αύξηση το εμπόριο, τις επενδύσεις, τις τουριστικές ροές και τις πολιτιστικές ανταλλαγές.</p>
      <p>Στο επίκεντρο της επίσκεψη του κ. Σι στην Αθήνα αναμένεται να βρεθεί και η κομβικής σημασίας επένδυση της Cosco στον Πειραιά, την οποία θα επισκεφθεί ο Kινέζος Πρόεδρος μαζί με τον πρωθυπουργό Κυριάκο Μητσοτάκη το απόγευμα της Δευτέρας.</p>
      <p>Σύμφωνα με το επίσημο πρόγραμμα, ο κ. Σι Τζινπίνγκ αναμένεται το απόγευμα (19:30) στο αεροδρόμιο «Ελευθέριος Βενιζέλος» και αύριο Δευτέρα 11 Νοεμβρίου και ώρα 09:50 θα καταθέσει στεφάνι στο Μνημείο του Αγνώστου Στρατιώτη, ενώ στη συνέχεια θα μεταβεί στο Προεδρικό Μέγαρο, όπου θα γίνει δεκτός από τον Πρόεδρο της Δημοκρατίας, κ. Προκόπη Παυλόπουλο, και θα ακολουθήσουν διευρυμένες συνομιλίες.</p>
      <p>Στις 11:10 ο Πρόεδρος της Λαϊκής Δημοκρατίας της Κίνας θα συναντηθεί με τον Πρωθυπουργό, Κυριάκο Μητσοτάκη, στο Μέγαρο Μαξίμου και θα ακολουθήσουν δηλώσεις προς τα ΜΜΕ.</p>
      <p>Στις 16:30 ο κ. Σικ Τζινπίνγκ , συνοδευόμενος από τον Πρωθυπουργό, κ. Μητσοτάκη, θα επισκεφθεί τις εγκαταστάσεις της εταιρείας COSCO στο Νέο Ικόνιο Περάματος (Σταθμός Εμπορευματοκιβωτίων Πειραιά / Piraeus Container Terminal).</p>
      <p>Το πρόγραμμα της πρώτης ημέρας, ολοκληρώνεται στις 19:00 με το επίσημο Δείπνο, που θα παραθέσει ο Πρόεδρος της Δημοκρατίας, κ. Παυλόπουλος, προς τιμήν του Κινέζου ομολόγου του στο Προεδρικό Μέγαρο.</p>
      <p>Την Τρίτη 12 Νοεμβρίου, στις 10:30, ο κ. Σι Τζινπίνγκ, συνοδευόμενος από τον Πρόεδρο της Δημοκρατίας, θα ξεναγηθεί στο Μουσείο της Ακρόπολης.</p>
    </article>
  </body>
</html>