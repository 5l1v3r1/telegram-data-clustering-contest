<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/dan-barna-sunt-optimist-asupra-rezultatului-final-ultimele-ore-au-aratat-o-tendinta-de-crestere-18564541"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T19:31:08+00:00"/>
    <meta property="og:title" content="Dan Barna: Sunt optimist asupra rezultatului final. Ultimele ore au arătat o tendinţă de creştere"/>
    <meta property="og:description" content="Prezidenţiabilul USR-PLUS, Dan Barna, cotat de sondaje pe locul trei în cadrul primului tur al alegerilor prezidenţiale, a afirmat că rămâne optimist asupra rezultatului final, deoarece ultimele ore au arătat o tendinţă de creştere a sa în sondaje."/>
  </head>
  <body>
    <article>
      <h1>Dan Barna: Sunt optimist asupra rezultatului final. Ultimele ore au arătat o tendinţă de creştere</h1>
      <address><time datetime="2019-11-10T19:31:08+00:00">10 Nov 2019, 19:31</time> by <a rel="author" href="https://www.zf.ro/autor/diana-grigore" target="_blank">Diana Grigore</a></address>
      <p>Prezidenţiabilul USR-PLUS, Dan Barna, cotat de sondaje pe locul trei în cadrul primului tur al alegerilor prezidenţiale, a afirmat că rămâne optimist asupra rezultatului final, deoarece ultimele ore au arătat o tendinţă de creştere a sa în sondaje.</p>
      <p>„Am văzut rezultatele exit poll-urilor. Sunt rezultate care ne încurajează. Noi rămânem optimişti şi încrezători pentru că în acest moment încă se votează. Mulţumesc Diasporei pentru că a transmis acel mesaj, că implicându-ne putem schimba lucrurile. Este un record istoric fără precedent în Diaspora şi asta ne dă încredere şi speranţă. Mai este o oră de vot în Europa şi mai sunt două ore în Marea Britanie şi încă între şapte şi zece ore în SUA. Sunt optimist asupra rezultatului final pentru că ultimele ore au arătat o tendinţă de creştere şi vreau să le mulţumesc tuturor celor care au ieşit la vot”, a spus Dan Barna, la sediul USR, la ora 21:00.</p>
      <p>El a adăugat că de cele mai multe ori exit poll-urile au dat eroare, astfel că poate ajunge pe locul doi, însă fiecare vot contează.</p>
      <p>„ În stradă nu au fost văzuţi decât oamenii USR-PLUS. Există o şansă foarte mare ca această mdoernizare a României este să se întâmple acum, nu peste cinci ani. De aceea apelul meu către toţi delegaţii din secţii este să fie foarte atenţi la număratul voturilor. Va fi probabil ca şi la europarlamentare o diferenţă de câteva mii de voturi, într-o direcţie sau cealaltă. Important e să fie numărat fiecare vot. Rezultatul nu e cel al exit poll-urilor. Am văzut că de multe ori dau erori”, a subliniat Barna.</p>
      <p>Exit poll-ul realizat de institutele de sondare CURS-Avangarde în primul tur al alegerilor prezidenţiale arată că Klaus Iohannis a obţinut 39%, Viorica Dăncilă -22,5%, Dan Barna-16,4%, Mircea Diaconu-7,9%, Theodor Paleologu-6,1%, Kelemen Hunor-3,9%, Ramona Bruynseels- 1,9%, Alexandru Cumpănaşu-1,2%</p>
    </article>
  </body>
</html>