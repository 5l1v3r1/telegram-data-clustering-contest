<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546293.html/%D8%A2%D8%A8-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%A8%D9%87-%DB%8C%D8%B2%D8%AF-%D9%85%DB%8C-%D8%B1%D8%B3%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T19:51:00+00:00"/>
    <meta property="og:title" content="آب خلیج فارس سال آینده به یزد می رسد"/>
    <meta property="og:description" content="استاندار یزد با اشاره به وعده انتقال آب توسط روحانی اعلام کرد: این قول سال آینده محقق خواهد شد و آب خلیج فارس به استان می رسد."/>
  </head>
  <body>
    <article>
      <h1>آب خلیج فارس سال آینده به یزد می رسد</h1>
      <h2>استاندار یزد:</h2>
      <address>
        <time datetime="2019-11-10T19:51:00+00:00">10 Nov 2019, 19:51</time>
      </address>
      <p>استاندار یزد با اشاره به وعده انتقال آب توسط روحانی اعلام کرد: این قول سال آینده محقق خواهد شد و آب خلیج فارس به استان می رسد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، استاندار یزد در نشست شورای اداری استان یزد اعلام کرد: ما در استان یزد طرحی را تحت عنوان حکمرانی خوب دنبال می کردیم که شفافیت را در دستور کار دارد.</p>
      <p>محمد علی طالبی افزود: بسیاری از مشکلاتی که یزد امروز دارد ناشی از عدم برنامه راهبردی بوده و کار بزرگی که در این راستا در یزد انجام شده اجرای سند آمایش است.</p>
      <p>وی بیان داشت: ما چهار محور توسعه متوازن در یزد، آب و محیط زیست ، اقتصاد دانش بنیان و بحث گردشگری و میراث فرهنگی را در اولویت قرار داده ایم.</p>
      <p>طالبی گفت: اولویت اول ما تامین آب شرب است که خوشبختانه مجوزهایش صادر شده است. خط خلیج فارس از قول های خود شما بود و این قول سال آینده محقق خواهد شد و آب خلیج فارس به استان می رسد. اما چون ظرفیت خط لوله بیشتر است استدعای استان دوبرابر شدن سهمیه آب است تا بتوانیم در حوزه صنعت با آب خلیج فارس نیاز استان را پوشش دهیم.</p>
      <p>استاندار یزد ادامه داد: توجه به اقتصاد دانش بنیان راهکار مشکل اشتغال ما است.</p>
      <p>وی اذعان داشت: استان یزد استانی با کمترین نرخ بیکاری بوده؛ اما طی سال های گذشته به خاطر مهاجرت ها و تغییر الگوی اشتغال شاهد افزایش بیکاری به ویژه در حوزه تحصیلکردگان بوده است.</p>
      <p>این مقام مسئول گفت:  استان یزد در میراث جهانی یونسکو ثبت است و حضور قابل توجه گردشگران را داریم. اما نیازمند مدیریت واحد در زمینه گردشگری هستیم.</p>
      <p>استاندار یزد گفت: در بحث بازآفرینی شهری نیز یزد به دلیل ویژگی های خاص و بافت های فرسوده ای که دارد به حمایت جدی دولت و همچنین تقویت ناوگان حمل و نقل عمومی نیاز دارد.</p>
      <p>انتهای پیام/</p>
    </article>
  </body>
</html>