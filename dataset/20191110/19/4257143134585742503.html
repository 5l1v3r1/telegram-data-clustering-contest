<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/10/ugy-tunik-megvan-a-roman-elnokvalasztas-ket-befutoja"/>
    <meta property="og:site_name" content="infostart"/>
    <meta property="article:published_time" content="2019-11-10T19:41:00+00:00"/>
    <meta property="og:title" content="Úgy tűnik, megvan a román elnökválasztás két befutója"/>
    <meta property="og:description" content="Klaus Iohannis hivatalban lévő államfő 39 százalék feletti eredménnyel nyerte a romániai elnökválasztás vasárnap megrendezett első fordulóját, az exit pollok pedig azt valószínűsítik, hogy Viorica Dancila szociáldemokrata exkormányfő lehet a kihívója a második fordulóban."/>
  </head>
  <body>
    <article>
      <h1>Úgy tűnik, megvan a román elnökválasztás két befutója</h1>
      <address><time datetime="2019-11-10T19:41:00+00:00">10 Nov 2019, 19:41</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/11/az-rmdsz-szamara-is-jut-meg-szerep-a-romaniai-elnokvalasztasban"/>
      </related>
      <h3>Klaus Iohannis hivatalban lévő államfő 39 százalék feletti eredménnyel nyerte a romániai elnökválasztás vasárnap megrendezett első fordulóját, az exit pollok pedig azt valószínűsítik, hogy Viorica Dancila szociáldemokrata exkormányfő lehet a kihívója a második fordulóban.</h3>
      <p>A 22 százalék körüli eredményre taksált Dancila 6 százalékkal előzi meg a jobbközép Mentsétek meg Romániát Szövetség (USR) elnökét, Dan Barnát. Az urnáktól távozók válaszai alapján készült becslések azonban nem veszik figyelembe a külföldön élő román állampolgárok voksait, akik korábban túlnyomórészt jobboldali jelöltekre szavaztak, a mostani választáson pedig részvételi rekordot döntöttek.</p>
      <p>Az exit pollok szerint a két kisebb balliberális párt által támogatott Mircea Diaconu színművész, volt EP-képviselő a leadott voksok mintegy 8 százalékát, Theodor Paleologu, a jobbközép Népi Mozgalom Pártjának jelöltje pedig a hazai voksok mintegy 6 százalékát kapta.</p>
      <p>Kelemen Hunor, az RMDSZ elnöke a 14 jelölt közül a hatodik helyen szerepel az exit pollokban 3,9-4,6 százalék körüli eredménnyel.</p>
      <aside>Iohannis és Dancila is elégedett az exit pollok eredményeivel<br/>A Szociáldemokrata Párt (PSD) fölött aratott történelmi győzelemként értékelte a romániai elnökválasztás vasárnap lezajlott első fordulóját a második mandátumára pályázó, jobboldali Klaus Iohannis államfő, de Vioirca Dancila exkormányfő is sikerként könyvelte el, hogy az exit pollok szerint ő lehet Iohannis kihívója a második fordulóban.</aside>
      <p>A hazai választási névjegyzékben szereplő 18 millió 217 ezer választópolgár 47,66 százaléka adta le voksát, a hazai részvétel tehát elmaradt az öt évvel korábbi 52 százaléktól. A választási hatóság statisztikái szerint a városokban leadott szavazatok száma mintegy másfél millióval meghaladja a falusi voksokét. A jelentős magyar lakosságú megyékben mindvégig elmaradt a részvétel az országos átlagtól: Kovászna és Szatmár megyében a jogosultak 37 százaléka, Hargita megyében pedig 42 százaléka élt választójogával.</p>
      <p>Román idő szerint 21 óráig a külföldi választókörökben, ahol három napon keresztül lehetett voksolni, 650 ezer szavazatot adtak le, csaknem kétszer annyit, mint a 2014-es elnökválasztás - eddigi csúcsot jelentő - második fordulójában. A külföldi szavazókörök mindenütt helyi idő szerint 21 órakor zárnak.</p>
      <p>Az első részeredményeket várhatóan csak hétfőn teszi közzé az országos választási bizottság.</p>
    </article>
  </body>
</html>