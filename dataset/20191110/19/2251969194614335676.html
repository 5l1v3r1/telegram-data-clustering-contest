<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/10/mercurio-transita-davanti-al-sole-osservazione-astronomica-al-villaggio-sae-di-gagliole/1323468/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-10T19:52:57+00:00"/>
    <meta property="og:title" content="Mercurio transita davanti al sole, osservazione astronomica al villaggio Sae di Gagliole"/>
    <meta property="og:description" content="ASTRI - Ad organizzarla a Selvalagli Paolo Mauri, appuntamento alle 13"/>
  </head>
  <body>
    <article>
      <h1>Mercurio transita davanti al sole, osservazione astronomica al villaggio Sae di Gagliole</h1>
      <h2>ASTRI - Ad organizzarla a Selvalagli Paolo Mauri, appuntamento alle 13</h2>
      <address><time datetime="2019-11-10T19:52:57+00:00">10 Nov 2019, 19:52</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F10%2Fmercurio-transita-davanti-al-sole-osservazione-astronomica-al-villaggio-sae-di-gagliole%2F1323468%2F">Condividi29</a><a href="https://twitter.com/intent/tweet?text=Mercurio+transita+davanti+al+sole%2C++osservazione+astronomica++al+villaggio+Sae+di+Gagliole&amp;url=https%3A%2F%2Fwww.cronachemaceratesi.it%2F2019%2F11%2F10%2Fmercurio-transita-davanti-al-sole-osservazione-astronomica-al-villaggio-sae-di-gagliole%2F1323468%2F">Tweet</a>Email29 Condivisioni</p>
      <p> </p>
      <p> </p>
      <p><b>Osservazione astronomica al villaggio Sae di Selvalagli di Gagliole, domani dalle 13 alle 16, in occasione del transito di Mercurio davanti al sole. Ad organizzarla l’appassionato astrofilo Paolo Mauri. </b>Era il 9 maggio del 2016, quando il primo pianeta del sistema solare passò davanti all’astro solare e domani in occasione di San Martino, l’evento si ripete. Il fenomeno sarà visibile anche dall’Italia, tempo permettendo, anche se raggiungerà il culmine in centro e sud America, dove si vedranno tutte le fasi. Da noi si vedrà dal primo contatto di Mercurio, distante oltre 100 milioni di km dalla terra, con il sole previsto alle 13,25, per una durata di circa tre ore. Non sarà possibile vedere il passaggio di Mercurio, di fronte al disco solare, ad occhio nudo, a causa del suo diametro molto piccolo, si dovranno utilizzare strumenti come telescopi e binocoli, opportunamente schermati per evitare danni alla vista.<b> Spiega Paolo Mauri: «In occasione del transito di Mercurio davanti al Sole di lunedì 11 novembre, allestirò sul prato fuori casa mia (villaggio sae di Selvalagli, vecchio campo di calcio, ndr) una postazione osservativa costituita da un telescopio che lavorerà sia in modalità diretta (osservazione all’oculare, filtrata) che in proiezione (su schermo in ombra), in funzione dalle 13 alle 16 circa, quando il sole tramonterà sotto l’orizzonte locale. Chi volesse venire a osservare non ha che da telefonarmi. Ricordo a tutti che puntare il Sole senza le dovute precauzioni, con qualsiasi strumento, presenta gravi rischi di accecamento». Per informazioni: Paolo <a href="tel:3487209998">3487209998</a>.</b></p>
      <figure>
        <img src="https://cdn.cronachemaceratesi.it/wp-content/uploads/2019/11/mauri-paolo.jpg"/>
        <figcaption>Paolo Mauri</figcaption>
      </figure>
    </article>
  </body>
</html>