<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/derfor-gar-millioner-av-irakere-til-revolusjon/71792621"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T19:56:17+00:00"/>
    <meta property="og:title" content="Derfor går millioner av irakere til revolusjon"/>
    <meta property="og:description" content="Kvinner og menn. Unge og gamle. Her forteller irakere hvorfor de nå har gått til revolusjon mot landets korrupte styrende."/>
  </head>
  <body>
    <article>
      <h1>Derfor går millioner av irakere til revolusjon</h1>
      <h2>Kvinner og menn. Unge og gamle. Her forteller irakere hvorfor de nå har gått til revolusjon mot landets korrupte styrende.</h2>
      <address><time datetime="2019-11-10T19:56:17+00:00">10 Nov 2019, 19:56</time> by <a rel="author">Line Fransson</a></address>
      <p>De kaller den Tuk-tuk-revolusjonen, eller oktober-revolusjonen. I over én måned har nå millioner av irakere vært ute i gatene og demonstrert og ropt etter frihet, reform og nytt styresett i Irak.</p>
      <figure>
        <img src="https://dbstatic.no/71802399.jpg?imageId=71802399&amp;x=0&amp;y=0&amp;cropw=100&amp;croph=92.323651452282&amp;width=322&amp;height=223"/>
        <figcaption><b>REVOLUSJON:</b> Spesielt i Iraks hovedstad Bagdad er millioner av mennesker ute i gatene og krever endringer i landet. - Vi gir oss ikke før vi kan kalle Irak vårt eget hjemland, sier Hamzoz. Vis mer</figcaption>
      </figure>
      <p>- Vi får alt for liten oppmerksomhet i internasjonal media, men det pågår altså en revolusjon her. Det er helt vilt, og vi gir oss ikke før Irak blir et land vi kan kalle for vårt hjemland, forteller den 29-årige bloggeren <a href="https://twitter.com/Hamzoz">Hamzoz</a>.</p>
      <h3>- Alle mot systemet</h3>
      <p>Han er en av de mange aktivistene som sørger for at verden får ta del i det som skjer på Tahrir-plassen i Iraks hovedstad Bagdad, og sørover i landet.</p>
      <figure>
        <img src="https://dbstatic.no/71802407.jpg?imageId=71802407&amp;x=0&amp;y=0&amp;cropw=94.143484626647&amp;croph=100&amp;width=322&amp;height=228"/>
        <figcaption><b>TUK-TUK-REVOLUSJON:</b> De karakteristiske tuk-tuk-kjøretøyene har skapt navnet til den pågående revolusjonen blant mange irakere. Vis mer</figcaption>
      </figure>
      <p>
        <b>- Dette er en irakisk revolusjon der alle sammen er med, mot systemet: Vi er studenter, advokater, kvinner og familier... Vi er sjiaer, sunnier, kristne og kurdere, sier Hamzoz og fortsetter:</b>
      </p>
      <figure>
        <img src="https://dbstatic.no/71802409.jpg?imageId=71802409&amp;x=0&amp;y=0&amp;cropw=96.686746987952&amp;croph=100&amp;width=321&amp;height=221"/>
        <figcaption><b>GODT ORGANISERT:</b> På Tahrir-plassen i Bagdad er har demonstrantene sitt hovedsete. Her har de matutlevering, frisører og det meste annet som trengs. Vis mer</figcaption>
      </figure>
      <p>- Siden 2003 har politikerne sagt at alt skal bli bedre. Men det har bare blitt verre, så nå nekter vi å kaste bort mer tid. Vi er den nye generasjonen som skal styre Iraks framtid mot noe bedre, sier han.</p>
      <p>Hamzoz har sendt Dagbladet bilder fra irakiske fotografer, som viser folkelivet og alle menneskene som er med på de pågående demonstrasjonene:</p>
      <figure>
        <img src="https://dbstatic.no/71802423.jpg?imageId=71802423&amp;x=0&amp;y=9.8130841121495&amp;cropw=100&amp;croph=90.18691588785&amp;width=322&amp;height=194"/>
        <figcaption><b>PUST I BAKKEN:</b> På Bagdads frigjøringsplass. Vis mer</figcaption>
      </figure>
      <ul>
        <li><a href="https://www.facebook.com/pg/alidabdab13/photos/?ref=page_internal">Ali Dab Dab</a>.</li>
        <li>Fotografen <a href="https://www.facebook.com/ziyad.matti1/">Ziyad Matti</a>.</li>
        <li><a href="https://www.facebook.com/3addn/">Mohammed Aladdin</a>.</li>
      </ul>
      <p>«Følg med på disse», er Hamzoz oppfordring.</p>
      <p>- Da vil dere skjønne hvor mange som mener alvor. Vi har fått nok av vanstyre og korrupsjon, sier han.</p>
      <h3>Stengt nett</h3>
      <p>Den 29-årige it- og kommunikasjonsutdannede Hamzoz er født og oppvokst i hovedstaden Bagdad, men befinner seg nå på et sted i utkanten av byen, for å få ut informasjon om det som pågår.</p>
      <p>- For fem dager siden stengte myndighetene ned nettet. Vi klarer likevel å ha kontakt med omverdenen med internasjonale sim-kort og via nett i de kurdiske områdene, sier han.</p>
      <p>
        <b>Irak har verdens femte største oljeressurser. Nå krever irakere flest at de skal få ta del i landets rikdom.</b>
      </p>
      <h3>Ingen sekterisme</h3>
      <figure>
        <img src="https://dbstatic.no/71802437.jpg?imageId=71802437&amp;x=0&amp;y=0&amp;cropw=96.113602391629&amp;croph=100&amp;width=322&amp;height=223"/>
        <figcaption><b>TAR PÅ:</b> Mer enn 300 skal være drept og minst 15000 personer er skadd. Vis mer</figcaption>
      </figure>
      <p>«Jeg skriver til dere for å lage en bru mellom hva som skjer på bakken i Irak og det internasjonale samfunnet», skriver Sundus Abdul Hadi, irakisk-kanadisk statsborger, <a href="https://medium.com/@WATM/iraq-is-healing-the-october-revolution-systemic-change-and-intergenerational-trauma-2d8bc798901e">om det som nå</a> pågår i Irak.</p>
      <figure>
        <img src="https://dbstatic.no/71802439.jpg?imageId=71802439&amp;x=0&amp;y=0&amp;cropw=99.844720496894&amp;croph=96.583850931677&amp;width=322&amp;height=468"/>
        <figcaption><b>GATEFEST:</b> I hovedstaden Bagdad. - Det som skjer nå må ut til verden, er beskjeden fra aktivistene. Vis mer</figcaption>
      </figure>
      <p>- Historiene, bildene, revolusjonens symbolikk... Dette må bli hørt, set og feiret fordi demonstrantene fortjener vår støtte. Revolusjonen er svært symbolsk fordi den hever seg over det sekteriske narrativet som vi har blitt matet med opp gjennom årene, skriver hun og fortsetter:</p>
      <p>- Dette handler om noe dypere. Om noe som handler om oss alle: Om kolonialisme, imperialisme og et korrupt system som later som at det er et demokrati. Folk har fått nok og vil endre systemet fra bunn.</p>
      <p>Hamzoz er enig. 29-åringen understreker at sekterismen er overalt, men bare blant de styrende klassene.</p>
      <p>
        <b>- Vi vanlige irakere bryr oss ikke om naboen er en sunni, sjia, kurder eller noe helt annet. Vi bryr oss om menneskerettigheter, demokrati og vil bli kvitt vår korrupte eliter, sier han.</b>
      </p>
      <figure>
        <iframe data-src="https://twitter.com/OulaKadhum/status/1191402065907634177?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Unge og fattige</h3>
      <p>Som i Midtøsten og Nord-Afrika, er Irak et land som har flest yngre borgere. Nær 60 prosent av alle irakere er under 24 år. Misnøyen er enorm da flertallet vokser opp med arbeidsledighet på over 25 prosent og utbredt fattigdom.</p>
      <p>Siden 2015 har det vært protester i Irak hvert eneste år, uten at det har ført til at den politiske eliten har endret politikk.</p>
      <figure>
        <iframe data-src="https://twitter.com/leloveluck/status/1193247729989963776?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Noe av problemet i Irak er at det ikke finnes noen politisk opposisjon som kan kreve en slutt på korrupsjonen og store politiske endringer», skriver Irak-kjenner og forskere <a href="https://www.mei.edu/experts/fanar-haddad">Fanar Haddad</a>, og fortsetter:</p>
      <p>
        <b>«Det politiske systemet som har bygget seg opp etter USA-invasjonen har delt irakerne i to: De få styrende - og de andre, som er de fleste: Fattige og ekskluderte irakere. Det er dette systemet som er kimen til alt raseriet».</b>
      </p>
      <p>Enten har du forbindelser til de styrende eliter, og dermed tilgang til det meste. Ellers har du ikke noe.</p>
      <p>«De yngre generasjonene er ikke opptatt av om det er sjia-styre eller sunni-styre. Denne generasjonen er rasende over et politisk system som ikke fungerer, over korrupsjon og kriminalitet som har skutt i været siden 2003», skriver Haddad i <a href="https://www.middleeasteye.net/opinion/iraq-protests-there-no-going-back-status-quo-ante">Middle East Eye</a>.</p>
      <h3>Aktivistenes krav</h3>
      <p>For det meste har gått galt i Irak etter at USA invaderte landet i 2003, for å bli kvitt landets diktator, Saddam Hussein.</p>
      <p>- Det som skjer nå, er et resultat av den amerikanske invasjonen i 2003. Jeg levde under Saddam Hussein. Situasjonen var ille, men amerikanerne fikk Irak fra ille til enda verre, ifølge <a href="https://www.dagbladet.no/nyheter/iraks-unge-krever-revolusjon/71780156">Omar Mohammed</a>, kjent som bloggeren Mosul Eye.</p>
      <figure>
        <iframe data-src="https://twitter.com/The_DrHu/status/1192907413369827329?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Her er noen av demonstrantenes krav, som blant annet aktivisten Hamzoz la ut <a href="https://twitter.com/Hamzoz">på Twitter</a> i helga:</p>
      <ul>
        <li>Regjeringen og parlamentet må tre av.</li>
        <li>En ny og uavhengig regjering skal overta.</li>
        <li>Lage ny grunnlov.</li>
        <li>Nasjonale valg og et styresystem som folket er med på å utarbeide.</li>
        <li>Etterforskning av sikkerhetsstyrkenes opptreden mot demonstrantene. Så også på hvilken tåregass som er blitt brukt.</li>
        <li>Forbud mot å skyte mot demonstranter.</li>
        <li>Få bukt med korrupsjonen.</li>
      </ul>
      <h4>Den arabiske våren 2.0</h4>
      <ul>
        <li>Våren 2011 gikk millioner av mennesker i Midtøsten og Nord-Afrika ut i gatene og krevde frihet og reform.</li>
        <li>En rekke diktatorer og autorative ledere i regionen gikk av, men med unntak av Tunisia, har situasjonen blitt verre i de fleste landene i regionen.</li>
        <li>I dag, åtte år etter, er igjen folk i Midtøsten og Nord-Afrika i gatene.</li>
        <li>Regimene i Algerie og Sudan falt i vår.</li>
        <li>Nå er det store demonstrasjoner i Irak og Libanon.</li>
      </ul>
    </article>
  </body>
</html>