<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/de-har-vaert-ute-etter-meg-i-mange-ar-na/71797486"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T19:55:10+00:00"/>
    <meta property="og:title" content="- De har vært ute etter meg i mange år nå"/>
    <meta property="og:description" content="Filmskaper Ken Loach (83) forsvarer arbeiderklassen og fnyser av anklagene."/>
  </head>
  <body>
    <article>
      <h1>- De har vært ute etter meg i mange år nå</h1>
      <h2>Filmskaper Ken Loach (83) forsvarer arbeiderklassen og fnyser av anklagene.</h2>
      <address><time datetime="2019-11-10T19:55:10+00:00">10 Nov 2019, 19:55</time> by <a rel="author">Inger Merete Hobbelstad</a></address>
      <p><b>CANNES (Dagbladet):</b> - Det er mange som føler seg lurt, sier regissør Ken Loach.</p>
      <p>Denne uken har den siste filmen til den legendariske 83-åringen, «Sorry We Missed You», premiere på norske kinoer. Loach har tidligere vunnet gullpalmen i Cannes to ganger, for «The Wind that Shakes the Barley» (2006) og «I, Daniel Blake» (2016).</p>
      <p>Den nye filmen er et portrett av en familie som nesten slites i filler etter at faren blir oppslukt av sitt nye arbeid som budbilsjåfør for et stort firma, som ikke ansetter ham, men hyrer ham som en slags nesten-selvstendig næringsdrivende. Det som først virket som liflig uavhengighet, viser seg snart å innebære jobbing døgnet rundt, uten sikkerhetsnett. Loach inviterer til et kjærlig kammerspill, men vil, som vanlig, ramme de store strukturene.</p>
      <h3>Slakter sentrum-venstre</h3>
      <p>- Jeg mener at sentrum-venstre-politikken, den sosialdemokratiske politikken, har spilt fallitt, sier han når Dagbladet møter ham under filmfestivalen i Cannes.</p>
      <figure>
        <img src="https://dbstatic.no/71797506.jpg?imageId=71797506&amp;width=1024&amp;height=615"/>
        <figcaption><b>LANGER UT:</b> Ken Loach mener avisen The Guardian og sentrumskreftene i Labour har vært ute etter ham. Foto: Anthony Harvey / Shutterstock / Scanpix. Vis mer</figcaption>
      </figure>
      <p>- De har sittet ved makten, og kunnet gjøre strukturelle endringer. Men arbeidslivet har blitt forandret seg, det har blitt deltidsarbeid, usikkert arbeid, stor arbeidsledighet og økte forskjeller. Du ser det i alle landene i Europa, det er et sinne som vokser, og det er ikke sentrum-venstre som setter ord på dette sinnet, det er ekstrem-høyre.</p>
      <p>Han trekker pusten.</p>
      <p>- Det vi trenger, er en seriøs venstreside, som sier at disse problemene kommer fra selve den økonomiske strukturen, fra konkurransen mellom de store selskapene som driver prisen på arbeid nedover. Dette er problemer som har nådd forstedene, som har nådd middelklassen. Forelesere på universitetene på Storbritannia er massivt kvalifiserte, men de får ikke en lønn de kan leve av.</p>
      <p>For Loach er håpet Labour-leder Jeremy Corbyn, som han er en sterk støttespiller av.</p>
      <p>- Vi har en stor mulighet, men vi blir angrepet av restene av Tony Blairs Labour-parti; Blair, med sin støtte til de store selskapene og sine ulovlige kriger. Men så lenge vi holder fast ved de gamle strukturene kommer de høyreradikale til å feie oss av banen.</p>
      <h3>Et enormt svik</h3>
      <p>Manusforfatter Paul Laverty, som har jobbet med Loach i flere tiår, mener det moderne arbeidslivet, der stadig flere jobber uten fast ansettelse, har blitt som en vannkran der arbeidsgiverne kan skru på arbeidskraft når de trenger den og lukke igjen når de er fornøyd. Kris Hitchen, som spiller hovedrollen i «Sorry We Missed You», har selv arbeiderklassebakgrunn.</p>
      <p>Han syntes ikke han trengte å gjøre noe research for å leve seg inn i den overarbeidede budbilsjåførens situasjon.</p>
      <p>- Jeg vet allerede hva det er som skjer i dette landet, sier han.</p>
      <p>Han påpeker at ekteparet i filmen begge jobber fulltid.</p>
      <p>- Og likevel er de fattige, sier han.</p>
      <p>- Og det skal ikke være slik. Det er fordi systemet er satt opp på feil måte. Det er moderne slaveri, når det skal sies som sant er. Folk fra arbeiderklassen går inn i oppdragsøkonomien, og det føles som noe som gir dem frihet og uavhengighet, og de kan si til andre at de har sin egen bedrift. Men de har blitt solgt en løgn. Det er et enormt svik.</p>
      <h3>Gammel konflikt</h3>
      <p>Loach, som har skildret arbeiderklassens levekår siden sekstitallet, synes egentlig ikke det er så mye nytt.</p>
      <figure>
        <img src="https://dbstatic.no/71797515.jpg?imageId=71797515&amp;width=1024&amp;height=615"/>
        <figcaption><b>FANGET I AKKORDØKONOMIEN:</b> Rick (Kris Hitchen) har ingen rettigheter når han blir budbilsjåfør. Vis mer</figcaption>
      </figure>
      <p>- Det handler om konflikten mellom arbeidsgivere og arbeidere, sier han.</p>
      <p>- Det handler om å trekke så mye utbytte ut av folk som mulig. Det er bare metodene som forandrer seg, på grunn av teknologien. Da jeg var i tredveårene og førtiårene snakket man om at vi måtte venne oss til å få mer fritid, fordi det ikke ville være behov for at vi skulle jobbe så mye. Men alle vet at det ikke er slik det fungerer. Arbeidsgiverne kommer i stedet til å ansette færre folk og få dem til å jobbe hardere, uten sykelønn, uten betalt ferie, og hvis du har en ulykke, så er du selv ansvarlig.</p>
      <h3>Svarer på anklagen</h3>
      <p>Loach har vært sterkt kritisk til anklager om at det er antisemittiske strømninger i Jeremy Corbyns Labour-partie. Da Loach ble spurt om en diskusjon om Holocaust-fornektelse som angivelig fant sted på et lokalt Labour-møte, og svarte at historien må kunne debatteres, ble han selv beskyldt for å vær anti-semitt og trivialisere Holocaust.</p>
      <p>Regissøren blir synlig oppgitt når Dagbladet spør ham om uttalelsene.</p>
      <p>- Det er latterlig, sier han.</p>
      <p>- Så klart Holocaust fant sted. Ingen av oss ville tolerere noen som mente noe annet. Det er sånt som den ekstreme høyresiden driver med. Dette er en sak som dukker opp fordi noen av oss har stått last og brast med palestinerne.</p>
      <p>Loach har flere ganger oppfordret til en kulturell boikott av Israel.</p>
      <p>- På grunn av dette er det folk som har vært ute av meg i mange år nå, anført av avisen The Guardian. Jeg har blitt angrepet og feilsitert og tatt ut av kontekst. Hvem i all verden ville fornekte noe sånt, og hvem ville i gi taletid til noen som fornekter det?</p>
      <p>Da snakker han heller om temaet som hovedpersonene i så mange av filmene hans før eller siden snakker om: Fotball.</p>
      <p>- Det er et fellesspråk. Hva enn du savner i livet ditt kan du alltids snakke om fotball, og hvis du møter noen, har du noe å åpne med. Hvor er du fra? Å ja, hvordan går det med laget?</p>
      <p>Loach er berømt for å instruere skuespillerne sine til uhyre levende og troverdige rolletolkninger. Selv tror han det har å gjøre med metoden han bruker når han lager film.</p>
      <p>- Vi finner folk vi har tro på, og vi spiller alltid inn scenene i riktig rekkefølge, forteller han.</p>
      <p>- Og skuespillerne vet ikke alt som står i manus. De får genuine overraskelser underveis, slik de får i denne filmen. Det er det teknikk handler om. Når du tenker "oi, dette var en flott scene" er du på utsiden av filmen. Men film skal få deg til å føle deg direkte knyttet til det som skjer, så du glemmer det andre. Det må virke spontant.</p>
    </article>
  </body>
</html>