<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/10/astynomia-efodos-assoe"/>
    <meta property="og:site_name" content="euronews"/>
    <meta property="article:published_time" content="2019-11-10T19:30:53+00:00"/>
    <meta property="og:title" content="Κλείνει η ΑΣΟΕΕ μέχρι την επέτειο του Πολυτεχνείου"/>
    <meta property="og:description" content="Μεγάλη επιχείρηση της αστυνομίας έγινε νωρίς το πρωί της Κυριακής"/>
  </head>
  <body>
    <article>
      <h1>Κλείνει η ΑΣΟΕΕ μέχρι την επέτειο του Πολυτεχνείου</h1>
      <address><time datetime="2019-11-10T19:30:53+00:00">10 Nov 2019, 19:30</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/29/03/18/773x435_cmsv2_a1a63416-f7f4-5fc8-a75e-ddb5f8929e12-4290318.jpg"/>
      </figure>
      <p>Την αναστολή λειτουργίας του Οικονομικού Πανεπιστημίου Αθηνών, από τις 11 έως τις 17 Νοεμβρίου, αποφάσισε η Σύγκλητος του. Αυτό γίνεται γνωστό με σημερινή ανακοίνωση του τμήματος Γραμματείας Συγκλήτου και Πρυτανικού Συμβουλίου του Οικονομικού Πανεπιστημίου Αθηνών.</p>
      <p>Στην ίδια ανακοίνωση επισημαίνεται πως η Σύγκλητος παραμένει σε διαρκή συνεδρίαση.</p>
      <p>Στο μεταξύ, την Κυριακή έγινε αστυνομική επιχείρηση σε τρεις εσωτερικούς χώρους του Οικονομικού Πανεπιστημίου Αθήνας, που τελούσαν υπό κατάληψη.</p>
      <p>Η επιχείρηση πραγματοποιήθηκε στο πλαίσιο ερευνών της Διεύθυνσης Ασφάλειας Αττικής σε χώρους που τελούν υπό κατάληψη και χρησιμοποιούνται ως «ορμητήρια» για επεισόδια και επιθέσεις σε βάρος αστυνομικών δυνάμεων και στους οποίους γίνονται προπαρασκευαστικές ενέργειες καθώς και αποθήκευση ή παρασκευή αντικειμένων και μηχανισμών που χρησιμοποιούνται στις επιθέσεις αυτές.</p>
      <figure>
        <img src="https://static.euronews.com/articles/stories/04/29/03/18/808x539_cmsv2_aee9e1ab-4964-5f38-840d-6c175a2292f1-4290318.jpg"/>
      </figure>
      <p>Κατά τη διάρκεια της έρευνας βρέθηκαν και κατασχέθηκαν, μεταξύ άλλων, κοντάρια, κράνη, γάντια, κουκούλες full face και ρούχα-υλικά αμφίεσης για κάλυψη χαρακτηριστικών καθώς και πυροσβεστήρες, διαρρηκτικά εργαλεία, φυλλάδια αναρχικού περιεχομένου και κομμάτια από μάρμαρα και πέτρες που χρησιμοποιούνται σε επιθέσεις.</p>
      <figure>
        <img src="https://static.euronews.com/articles/stories/04/29/03/18/808x539_cmsv2_3d33138a-340b-58e1-848c-aa9462638628-4290318.jpg"/>
      </figure>
      <p>Οι χώροι σφραγίστηκαν και αποδόθηκαν στις Αρχές του Οικονομικού Πανεπιστήμιου.</p>
      <p>Η Ελληνική Αστυνομία θα εφαρμόσει απαρέγκλιτα τη νομοθεσία σε κάθε περίπτωση που επιχειρηθεί από οποιονδήποτε η ανακατάληψη χώρων που αποδίδονται στους νόμιμους κατόχους τους, μετά από καταλήψεις.</p>
      <figure>
        <iframe src="https://www.youtube.com/embed/ObX8lmh3uss" width="640" height="360" data-service="Youtube" scrolling="no"/>
      </figure>
    </article>
  </body>
</html>