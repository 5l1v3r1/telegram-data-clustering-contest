<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/tariceanu-despre-diaconu-e-cel-mai-mare-rezultat-pe-care-l-a-obtinut-un-candidat-independent-18564612"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T19:56:20+00:00"/>
    <meta property="og:title" content="Tăriceanu, despre Diaconu: E cel mai mare rezultat pe care l-a obţinut un candidat independent"/>
    <meta property="og:description" content="Călin Popescu Tăriceanu a declarat că rezultatul obţinut de Mircea Diaconu e cel mai mare scor pe care l-a avut un candidat independent la alegerile prezidenţiale. Liderul ALDE a precizat că va veni cu modificări legislatice privind campania electorală."/>
  </head>
  <body>
    <article>
      <h1>Tăriceanu, despre Diaconu: E cel mai mare rezultat pe care l-a obţinut un candidat independent</h1>
      <address>
        <time datetime="2019-11-10T19:56:20+00:00">10 Nov 2019, 19:56</time>
      </address>
      <p>Călin Popescu Tăriceanu a declarat că rezultatul obţinut de Mircea Diaconu e cel mai mare scor pe care l-a avut un candidat independent la alegerile prezidenţiale. Liderul ALDE a precizat că va veni cu modificări legislatice privind campania electorală.</p>
      <p>Tăriceanu – „Sunt foarte bucuros pentru rezultatul pe care l-a obţinut Mircea Diaconu. Sute de mii de români i-au acordat încrederea. E o situaţie cu totul şi cu totul aparte, cred, în ultimii 30 de ani. Cel mai mare pe care l-a obţinut un candidat independent la alegerile prezidenţiale şi acest lucru s-a datorat mesajului lui Mircea Diaconu, care a încercat să explice românilor cum se citeşte Constituţia în cheia unui adevărat preşedinte care doreşte să respecte normele constituţionale, instituţiile fundamentale ale statului, care nu acţionează peste Guvern sau împotriva altor instituţii”, a afirmat Călin Popescu Tăriceanu, după anunţarea datelor exit poll.</p>
      <p>Liderul senatorilor ALDE a mai spus că va propune modificări legislative în ceea ce priveşte campania electorală pentru ca mesajele tuturor prezidenţiabililor să poată ajunge la alegători. Tăriceanu a adăugat că a fost „o campanie electorală extrem de anostă”.</p>
      <p>„Din păcate, a fost o campanie electorală extrem de anostă, cum nu am mai văzut demult. O campanie în care practic alegătorii au fost puşi în situaţia ca să fac o comparaţie să îşi cumpere o maşină legaţi la ochi. Este un enorm deficit democratic pe care l-am înregistrat în această campanie electorală şi de aceea am de gând să propun o serie de modificări legislative astfel încât campania electorală să poată să îşi atingă scopul, să poată să ducă mesajul fiecărui candidat la alegători, ceea ce nu s-a întâmplat în momentul de faţă”, a conchis Tăriceanu.</p>
      <p>Exit poll-ul realizat de institutele de sondare CURS-Avangarde în primul tur al alegerilor prezidenţiale arată că Klaus Iohannis a obţinut 39%, Viorica Dăncilă -22,5%, Dan Barna-16,4%, Mircea Diaconu-7,9%, Theodor Paleologu-6,1%, Kelemen Hunor-3,9%, Ramona Bruynseels- 1,9%, Alexandru Cumpănaşu-1,2%.</p>
    </article>
  </body>
</html>