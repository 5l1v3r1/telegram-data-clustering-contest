<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/tramp-ean-den-imoun-ego-to-xong-kong-8a-ixe-eksalif8i-se-14-lepta"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T03:56:00+00:00"/>
    <meta property="og:title" content="Τραμπ: Εάν δεν ήμουν εγώ, το Χονγκ Κονγκ θα είχε εξαλειφθεί σε 14 λεπτά"/>
    <meta property="og:description" content="Ο πρόεδρος των ΗΠΑ Ντόναλντ Τραμπ διαβεβαίωσε την Παρασκευή ότι ο κινεζικός στρατός δεν επενέβη για να καταστείλει τις διαδηλώσεις υπέρ της δημοκρατίας στο Χονγκ Κονγκ, επειδή εκείνος το ζήτησε από τον Κινέζο ομόλογό του."/>
  </head>
  <body>
    <article>
      <h1>Τραμπ: Εάν δεν ήμουν εγώ, το Χονγκ Κονγκ θα είχε εξαλειφθεί σε 14 λεπτά</h1>
      <address>
        <time datetime="2019-11-23T03:56:00+00:00">23 Nov 2019, 03:56</time>
      </address>
      <p>Ο πρόεδρος των ΗΠΑ Ντόναλντ Τραμπ διαβεβαίωσε την Παρασκευή ότι ο κινεζικός στρατός δεν επενέβη για να καταστείλει τις διαδηλώσεις υπέρ της δημοκρατίας στο Χονγκ Κονγκ, επειδή εκείνος το ζήτησε από τον Κινέζο ομόλογό του.</p>
      <p>«Εάν δεν ήμουν εγώ, το Χονγκ Κονγκ θα είχε εξαλειφθεί σε 14 λεπτά. Εκείνος (ο Σι Τζινπίνγκ) έχει αναπτύξει ένα εκατομμύριο στρατιώτες εκτός του Χονγκ Κονγκ, δεν επενέβησαν για τον μοναδικό λόγο ότι εγώ του το ζήτησα»» σημείωσε ο Τραμπ κατά τη διάρκεια μιας μακράς τηλεφωνικής συνέντευξης, διάρκειας σχεδόν μιας ώρας, στο τηλεοπτικό δίκτυο Fox News.</p>
      <p>«Ο μοναδικός λόγος που δεν επεμβαίνει είναι διότι δεν θέλει να επηρεάσει την εμπορική συμφωνία» υποστήριξε ο Ρεπουμπλικανός δισεκατομμυριούχος.</p>
      <p>«Θα κάνατε ένα μεγάλο λάθος. Θα είχε έναν φοβερά αρνητικό αντίκτυπο στην εμπορική συμφωνία» συνέχισε ο Αμερικανός πρόεδρος, αναφερόμενος σε μια συνομιλία που λέει ότι είχε με τον Κινέζο πρόεδρο.</p>
      <p>Επιπλέον, ο πρόεδρος των ΗΠΑ είπε την Παρασκευή ότι μια εμπορική συμφωνία με την Κίνα είναι «ενδεχομένως πολύ κοντά», σπεύδοντας, εντούτοις, να διαβεβαιώσει ότι στηρίζει τόσο τους πολίτες του Χονγκ Κονγκ όσο και τον Κινέζο πρόεδρο.</p>
      <p>«Πρέπει να σταθούμε στο πλευρό του Χονγκ Κονγκ, όμως είμαι επίσης δίπλα στον πρόεδρο Σι. Είναι φίλος μου, είναι ένας φανταστικός άνθρωπος» υπογράμμισε ο Αμερικανός πρόεδρος.</p>
      <p>Εξάλλου, στη συνέντευξή του στην εκπομπή Fox &amp; Friends, ο Ντόναλντ Τραμπ εξήγησε ότι κατέστησε σαφές στον Σι ότι «δεν μπορεί να είναι μια ίση (εμπορική) συμφωνία», λόγω του εμπορικού πλεονάσματος της Κίνας με τις ΗΠΑ.</p>
    </article>
  </body>
</html>