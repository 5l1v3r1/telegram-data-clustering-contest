<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lavozdegalicia.es/noticia/sociedad/2019/11/23/na-comisaria-ardora-non-podes-fiar/0003_201911G23P49992.htm?utm_source=twitter&amp;utm_medium=referral&amp;utm_campaign=twgen"/>
    <meta property="og:site_name" content="La Voz de Galicia"/>
    <meta property="article:published_time" content="2019-11-23T03:00:00+00:00"/>
    <meta property="og:title" content="Héctor Carballo: «Na comisaría de Ardora non te podes fiar de ninguén»"/>
    <meta property="og:description" content="O actor afirma que o capítulo noveno de «A Estiba», que TVG emite este domingo, é «un dos máis decisivos de toda a temporada»"/>
  </head>
  <body>
    <article>
      <h1>Héctor Carballo: «Na comisaría de Ardora non te podes fiar de ninguén»</h1>
      <h2>O actor afirma que o capítulo noveno de «A Estiba», que TVG emite este domingo, é «un dos máis decisivos de toda a temporada»</h2>
      <address><time datetime="2019-11-23T03:00:00+00:00">23 Nov 2019, 03:00</time> by <a rel="author">h. r.</a></address>
      <p>O actor Héctor Carballo é o inspector Kubala en <i>A Estiba</i>, o <i>thriller</i> de <a href="https://www.lavozdegalicia.es/temas/voz-audiovisual">Voz Audiovisual</a> que cada domingo emite Televisión de Galicia no prime time.</p>
      <p>
        <b>-Quen é Kubala?</b>
      </p>
      <p>-Kubala é un dos inspectores de policía da comisaría de Ardora onde é a man dereita da comisaria Manuela Fortes. Como se pode comprobar nestes episodios sinte moita veneración, admiración e empatía por Manuela. Creo que Kubala achega os seus ollos e os seus oídos para os espectadores. É o personaxe que fai de observador do que acontece na comisaría [ri].</p>
      <p>
        <b>-O inspector non é home de acción. Nalgún momento coñecerase cal é o motivo dese trauma?</b>
      </p>
      <p>-Dende logo que ten un pasado truculento que oculta e que é o principal motivo desa situación. Pero para descubrilo haberá que seguir vendo <i>A Estiba</i> [ri].</p>
      <p>
        <b>-Como é a comisaría de policía de Ardora?</b>
      </p>
      <p>-A comisaría de Ardora ten as mesmas particularidades que a vila, que son que non te podes fiar de ninguén porque todo o mundo ten algo que ocultar e ninguén é bo de todo e ninguén é malo de todo.</p>
      <p>
        <b>-Kubala tamén oculta algo?</b>
      </p>
      <p>-Creo que Kubala é un dos poucos cabalos brancos que hai na serie, pero iso non quere dicir que non oculte segredos. Efectivamente, oculta segredos e é máis, o principal segredo que oculta é o motivo polo que non sae da comisaría.</p>
      <related>
        <a href="https://www.lavozdegalicia.es/noticia/sociedad/2019/09/19/estiba-desembarca-tvg/0003_201909G19P49991.htm"/>
      </related>
      <p>
        <b>-Entre os crimes, a <a href="https://www.lavozdegalicia.es/temas/corrupcion">corrupción</a> e as loitas de poder, hai un lugar para personaxes amables?</b>
      </p>
      <p>-Ser moi boa xente en Ardora non te leva a ningún bo sitio. Por iso que aínda que dixen que Kubala é un cabalo branco, el é de Ardora e sabe onde se mete. É moi interesante o arco do personaxe a partir do episodio nove porque veremos como é o seu carácter. Kubala é bo, pero tampouco é parvo.</p>
      <p>
        <b>-Por que despois de tantos intentos, na comisaría aínda non conseguiron vencer ao mal de Ardora?</b>
      </p>
      <p>-Porque está moi estendido. O principal problema que teñen os policías de Ardora é a lei do silencio, porque todos teñen algo que ocultar. No momento no que todos teñen algo que calar é moi complicado chegar a descubrir a verdade, porque ninguén da toda a información por todo o que teñen que perder.</p>
      <p>
        <b>-As tramas que quedaron abertas do episodio anterior apuntan a que no capítulo deste domingo vai pasar de todo. Que pode adiantar do episodio?</b>
      </p>
      <p>-O capítulo nove é un dos máis decisivos de toda a temporada de <i>A Estiba</i>. Creo que é un episodio que marca un antes e un despois nos personaxes da serie e marca todo o que vai pasar a partir de agora. Así que hai que velo.</p>
      <p>
        <b>-Agora tamén está triunfando en Madrid con «La función que sale mal». Que pode contar desta montaxe?</b>
      </p>
      <p>-É unha comedia disparatada moi divertida que está presente en trinta países. Trata dunha compañía de afeccionados que intenta montar un <i>thriller</i> seguindo o estilo de <a href="https://www.lavozdegalicia.es/temas/agatha-christie">Agatha Christie</a> e todo sae mal ata que se converte nunha comedia marabillosa a pesar deles. De momento estamos en Madrid ata xuño e despois é posible que haxa xira pola península.</p>
      <related>
        <a href="https://www.lavozdegalicia.es/noticia/television/2019/09/24/estiba-atraca-exito-estreno-television-galicia/0003_201909G24P40991.htm"/>
      </related>
    </article>
  </body>
</html>