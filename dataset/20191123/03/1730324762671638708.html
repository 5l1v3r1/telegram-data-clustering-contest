<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243348/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T03:09:34+00:00"/>
    <meta property="og:title" content="ออกกฎภาคบังคับ คุมมาตรฐาน ‘เพาเวอร์แบงก์’ หลังเกิดเหตุระเบิด-ไฟไหม้ถี่"/>
    <meta property="og:description" content="“สมอ.” คุมเข้มมาตรฐาน “เพาเวอร์แบงก์” หลังเกิดเหตุระเบิด-ไฟไหม้ถี่ กำหนดทุกยี่ห้อต้องติดเครื่องหมาย มอก. ลืมชาร์จได้นาน 28 วันโดยไม่ระเบิด"/>
  </head>
  <body>
    <article>
      <h1>ออกกฎภาคบังคับ คุมมาตรฐาน ‘เพาเวอร์แบงก์’ หลังเกิดเหตุระเบิด-ไฟไหม้ถี่</h1>
      <address><time datetime="2019-11-23T03:09:34+00:00">23 Nov 2019, 03:09</time> by <a rel="author" href="https://www.thebangkokinsight.com/author/nopphawhan16/" target="_blank">The Bangkok Insight Editorial Team</a></address>
      <p>
        <b>“สมอ.” คุมเข้มมาตรฐาน “เพาเวอร์แบงก์” หลังเกิดเหตุระเบิด-ไฟไหม้ถี่ กำหนดทุกยี่ห้อต้องติดเครื่องหมาย มอก. ลืมชาร์จได้นาน 28 วันโดยไม่ระเบิด</b>
      </p>
      <figure>
        <img src="https://www.thebangkokinsight.com/wp-content/uploads/2019/11/fig-23-11-2019_03-03-13.jpg"/>
      </figure>
      <p>นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) เปิดเผยว่า สมอ. อยู่ระหว่างยกระดับมาตรฐานผลิตภัณฑ์อุตสาหกรรมแบตเตอรี่สำรองไฟฟ้าสำหรับการใช้งานแบบพกพา (เพาเวอร์แบงก์) จากปัจจุบันที่เปิดให้ติดเครื่องหมายมาตรฐานผลิตภัณฑ์อุตสาหกรรม (มอก.) แบบทั่วไป เป็น มอก. ภาคบังคับ เพื่อแก้ไขปัญหาด้านความปลอดภัย เนื่องจากเกิดเหตุเพาเวอร์แบงก์ระเบิดหรือไฟลุกไหม้ จนสร้างความเสียหายหลายกรณี</p>
      <p>สำหรับการบังคับใช้มาตรฐานใหม่ คาดว่าเริ่มได้ในเดือนพฤษภาคม 2563 ส่งผลให้เพาเวอร์แบงก์ทุกยี่ห้อในท้องตลาดต้องติดเครื่องหมาย มอก. ด้านผู้ประกอบการก็ต้องผลิต นำเข้า และจำหน่ายเพาเวอร์แบงก์ที่มีเครื่องหมายรับรองเท่านั้น มิเช่นนั้นจะมีความผิดตามกฎหมายทั้งโทษจำและปรับ</p>
      <figure>
        <img src="https://www.thebangkokinsight.com/wp-content/uploads/2019/02/%E0%B8%A1%E0%B8%B7%E0%B8%AD%E0%B8%96%E0%B8%B7%E0%B8%AD.png"/>
      </figure>
      <p>นายวันชัย กล่าวต่อว่า สำหรับมาตรฐานพาวเวอร์แบงก์ที่ สมอ. กำหนดนั้นจะมีการทดสอบด้านความปลอดภัยหลายด้าน เช่น กรณีลืมชาร์จทิ้งไว้ แบตเตอรี่จะต้องชาร์จไฟต่อเนื่องได้ถึง 28 วัน โดยไม่เกิดไฟลุกไหม้หรือไม่เกิดระเบิดขึ้น หรือหากทำตกจากที่สูงและเกิดแรงกระแทก แบตเตอรี่จะต้องไม่เกิดไฟและไม่ระเบิด ทนความร้อนสูงได้โดยไม่เกิดไฟลุกไหม้หรือระเบิดขึ้น แม้อยู่ในที่ที่ร้อนมากๆ เป็นต้น ด้านบริโภคก็ควรใช้ให้ถูกวิธีตามข้อแนะนำในการใช้งาน เพื่อไม่ให้เกิดอันตรายและเกิดความสูญเสียตามมาเช่นกัน</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243348%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243541/"/>
        <a href="https://www.thebangkokinsight.com/243411/"/>
        <a href="https://www.thebangkokinsight.com/243400/"/>
        <a href="https://www.thebangkokinsight.com/243374/"/>
      </related>
    </article>
  </body>
</html>