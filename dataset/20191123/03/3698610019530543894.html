<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-socialnomu-plani-suchasna-ukrayina-ce-ursr-1920-1930-h-rokiv-psiholog-330639_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T03:00:00+00:00"/>
    <meta property="og:title" content="У соціальному плані сучасна Україна – це УРСР 1920-1930-х років – психолог"/>
    <meta property="og:description" content="Сучасна влада і сучасна Україна існують ніби у різних просторово-часових континуумах, стверджує Олег Покальчук."/>
  </head>
  <body>
    <article>
      <h1>У соціальному плані сучасна Україна – це УРСР 1920-1930-х років – психолог</h1>
      <h2>Сучасна влада і сучасна Україна існують ніби у різних просторово-часових континуумах, стверджує Олег Покальчук.</h2>
      <address>
        <time datetime="2019-11-23T03:00:00+00:00">23 Nov 2019, 03:00</time>
      </address>
      <p>Весь накопичений за довгі роки масив соціальних конфліктів в Україні схожий на поклади бурштину, а сама країна схожа на УРСР, яка вийшла зі складу Радянського Союзу, тільки проблеми у соціальному середовищі залишилися тими ж. При цьому Україна та її влада відверто не можуть зрозуміти один одного. Про це у своїй статті для <a href="https://dt.ua/">DT.UA</a> пише соціальний психолог Олег Покальчук.</p>
      <p>Автор стверджує, що така ситуація склалася тільки через те, що століттями українська національна свідомість розвивалася у певному напрямі.</p>
      <p>"Національна самосвідомість українців кілька століть поспіль формувалася на векторній парі "пани — народ". (Виняток — Запорізька Січ зі своєю особливою соціальною етикою. Але цей професійний військовий стан зазнав військової та політичної поразки, розділившись у результаті на непримиренних (Задунайська Січ) і колаборантів цариці Катерини, зрештою —тих-таки панів-дворян.) Баланс цієї співзалежності досить довго був соціальним ідеалом. Думки про звільнення від панів, коли ті чимдалі безглуздіше копіювали петербурзьке дворянство, попри свою визначену функцію місцевого самоврядування, дістали поширення у формулі "У своїм краю панувати не дамо нікому" і відсилання до "козацького роду" як архетипу-мотиватора. Тобто базова програмна вимога: багатих ліквідувати й справедливо збагатитися самим за рахунок спецконфіскацій і репарацій", – пише Покальчук.</p>
      <p>Таким чином, зазначає автор, навіть ті люди, які відкидають все радянське, у глибині душі мріють про якийсь аналог УРСР – справедливості заради, додає автор, УРСР зразка 1920-1930-х років, з українізацією та деякою "соціальною справедливістю".</p>
      <p>Детальніше про те, чому серед прошарку української інтелігенції переважає потяг до "радянського минулого" та чи є можливість подолати глибоку соціальну кризу в країні, читайте в матеріалі Олега Покальчука <a href="https://dt.ua/SOCIUM/nazad-v-ursr-330588_.html"><b>"Назад в УРСР"</b></a> в тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>