<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742647"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T03:00:00+00:00"/>
    <meta property="og:title" content="ผู้หยุดภัยร้ายทำลายเด็ก เปิดสอนศิลปะฟรี-ห่างมือถือ"/>
    <meta property="og:description" content="ผู้หยุดภัยร้ายทำลายเด็ก...ครูจิตอาสาเปิดบ้านสอนศิลปะฟรีทุ่มเทเพื่อเยาวชนมาปีกว่า เผยต้องการให้เด็กออกห่างจากมือถือที่มาพร้อมกับสิ่งยั่วยุบ้าง ผู้ปกครองซาบซึ้งดีใจลูกมีสมาธิ-ควบคุมอารมณ์ได้ดีขึ้น"/>
  </head>
  <body>
    <article>
      <h1>ผู้หยุดภัยร้ายทำลายเด็ก เปิดสอนศิลปะฟรี-ห่างมือถือ</h1>
      <address>
        <time datetime="2019-11-23T03:00:00+00:00">23 Nov 2019, 03:00</time>
      </address>
      <figure>
        <img src="https://www.dailynews.co.th/admin/upload/20191120/news_ejexgytNot110942_533.jpg?v=20191126102"/>
      </figure>
      <p>
        <b>ผู้หยุดภัยร้ายทำลายเด็ก...ครูจิตอาสาเปิดบ้านสอนศิลปะฟรีทุ่มเทเพื่อเยาวชนมาปีกว่า เผยต้องการให้เด็กออกห่างจากมือถือที่มาพร้อมกับสิ่งยั่วยุบ้าง ผู้ปกครองซาบซึ้งดีใจลูกมีสมาธิ-ควบคุมอารมณ์ได้ดีขึ้น</b>
      </p>
      <p>เผลอแป็บเดียวคอลัมน์คนดีของสังคมเขียนเป็น<b>ตอนที่</b> <b>257</b> แล้วแถมจะสิ้นปีอีกต่างหาก <b>เทศกาลหยุดยาว</b>กำลังใกล้เข้ามาถึง...<b>มาพร้อมกับความสูญเสีย</b>(อุบัติเหตุ) หนึ่งเดียวในโลกที่กำหนดให้เป็น <b>7 </b><b>วันอันตราย</b> คิดได้ไงแค่ชื่อก็ไม่เป็นมงคลแล้ว <b>เปลี่ยนใหม่เป็น</b> <b>7 </b><b>วันต้องไม่ตาย</b>ดีกว่ามั้ย บอกได้เลยคงเป็นเหมือนกับทุกปีที่ผู้คนจะแห่กันออกกลับภูมิลำเนา-ท่องเที่ยวตามต่างจังหวัด <b>แย่งกันกิน</b><b>-</b><b>แย่งกันใช้</b> เม็ดเงินสะพัดทั่วประเทศ ท่ามกลางเศรษฐกิจที่นับวันจะดิ่งเหวลงเรื่อย ๆ<br/><br/>ในยุคปากกัดตีนถีบผู้คนต้องดิ้นรนให้ครอบครัวอยู่รอด <b>การจับจ่ายใช้สอยต้องประหยัด</b><b>-</b><b>รอบคอบ</b> ไม่ว่าจะเป็นค่าใช้จ่ายในบ้าน ค่าน้ำ ค่าไฟ ค่าเรียนพิเศษลูก ๆ ฯลฯ คง<b>ไม่มีของฟรี</b>ให้บริการแน่นอน แต่สำหรับที่ <b>อ</b><b>.</b><b>โชคชัย จ</b><b>.</b><b>นครราชสีมา</b> พ่อแม่ผู้ปกครองต่างพากันชอบอกชอบใจที่ <mark><i><b>“</b></i><i><b>ณัฐพงษ์</b></i> <i><b>หม่อนกระโทก</b></i><i><b>”</b></i> </mark>หรือ<mark><b>ครูนัด</b></mark> อายุ 27 ปี <b>ครูโรงเรียนบ้านบิง</b> ใช้วันหยุดเสาร์-อาทิตย์ จิตอาสา<b>เปิดสอนศิลปะฟรีให้กับเด็ก ๆ</b> ไม่คิดค่าใช้จ่ายแต่อย่างใด นอกจากเด็กได้ใช้เวลาว่างให้เป็นประโยชน์แล้ว สิ่งสำคัญคือเป็นการฝึกสมาธิ และให้พวกเขาออก<b>ห่างจากโลกโซเชียลฯในโทรศัพท์มือถือ</b>ที่ปัจจุบันเด็กก็สามารถเข้าไปดูได้ทุกเรื่อง</p>
      <figure>
        <img src="https://www.dailynews.co.th/admin/upload/20191120/news_fnojTdzmae110950_533.jpg?v=20191126102?v=4429"/>
      </figure>
      <figure>
        <img src="https://www.dailynews.co.th/admin/upload/20191120/news_BADGNwoQJe110951_533.jpg?v=20191126102?v=2742"/>
      </figure>
      <p><b>ณัฐพงษ์</b> บอกว่า ที่พักเป็นบ้านไม้ 2 ชั้น ชั้นล่างจะมีโต๊ะ-เก้าอี้พร้อมอุปกรณ์เครื่องมือวาดรูปไว้ให้เด็ก ๆ ได้ใช้บริการ เปิดสอนเด็ก ๆ มาแล้วมากมายหลายคน <b>ทำมาปีกว่าแล้ว</b> สาเหตุมาจากที่<b>เรียนจบทางด้านวิชาศิลปะศาสตร์</b>จากมหาวิทยาลัยราชภัฎ<b>นครราชสีมา ตั้งใจว่าอยากจะใช้วิชาความรู้ที่มีอยู่ทำสิ่งที่เกิดประโยชน์กับสังคม</b> ประกอบกับในยุคสมัยนี้เทคโนโลยีพัฒนาก้าวไกลไปมาก แม้แต่เด็กเล็กๆยังสามารถ<b>เข้าถึงได้โดยง่าย</b>โดยเฉพาะจากโทรศัพท์มือถือ ทำให้เด็กส่วนใหญ่เพลิดเพลินหลงติดไปกับสิ่งยั่วยุต่าง ๆ ได้ง่าย ยกตัวอย่างเช่น<b>เกมบนมือถือ</b>มากมาย อาจจะทำให้เด็กหลงติดจนทำให้เกิด<b>ปัญหาเรื่องเรียน </b>หรือทางด้านความ<b>ควบคุมอารมณ์</b> และจิตใจที่เปลี่ยนไปได้<br/><br/>“<i><b>ครูนัด</b></i><i><b>”</b></i> บอกต่อว่า <i>“</i><i>ผมจึงอยากนำวิชาความรู้ทางด้านศิลปะนี้มาช่วยสอนให้เด็กฟรี ๆ เพื่อที่จะช่วยให้เด็กในหมู่บ้าน</i><mark><i><b>ปล่อยวางจากโทรศัพท์มือถือบ้าง</b></i></mark><i> และคิดว่าเด็กส่วนใหญ่ชอบขีดเขียนวาดรูประบายความรู้สึกนึกคิดของตัวเองลงในกระดาษ ซึ่งคำว่าศิลปะไม่มีผิดไม่มีถูก การวาดรูปนี้จะเป็นสิ่งที่ช่วยให้</i><mark><i><b>ฝึกสมาธิ ฝึกสมอง ฝึกการควบคุมอารมณ์ และจิตใจ</b></i></mark><i>ได้ดีอีกทางหนึ่ง จากวันนั้นจนถึงวันนี้มีพ่อแม่ผู้ปกครองทราบข่าวก็นำเด็กๆมาให้สอนเป็นจำนวนมาก สิ่งที่ผมภูมิใจมากที่สุดคือพบเด็กพิเศษบางคนสามารถฝึกวาดรูปเพียงไม่กี่ครั้งก็สามารถ</i><mark><i><b>พัฒนาการการวาดรูปได้ดีเทียบเท่ากับเด็กปกติทั่วไป</b></i></mark><i> ทั้งยังฝึกการลงสีได้ดีอีกด้วย และที่ดีใจมากคือผู้ปกครองบอกว่าตั้งแต่น้องซึ่งเป็นเด็กพิเศษมาหัดวาดรูป เด็กจะ</i><mark><i><b>มีสติควบคุมอารมณ์ได้มากกว่าเดิม และมีสมาธิตั้งใจในการทำสิ่งหนึ่งสิ่งใดมากขึ้นด้วย</b></i><i>”</i></mark></p>
      <figure>
        <img src="https://www.dailynews.co.th/admin/upload/20191120/news_floZlCCOEi110950_533.jpg?v=20191126102?v=7696"/>
      </figure>
      <figure>
        <img src="https://www.dailynews.co.th/admin/upload/20191120/news_GbQTzqWfao110951_533.jpg?v=20191126102?v=1270"/>
      </figure>
      <p>“<i><b>สำรวม</b></i> <i><b>พรันกระโทก</b></i><i><b>”</b></i> ผู้ปกครองที่นำลูกมาเรียนฯ บอกว่า นำน้องซึ่งเป็นเด็กพิเศษมาเรียนกับครูนัดโดยไม่ต้องเสียค่าใช้จ่ายใด ๆเลย และยังพบว่าน้องมีการ<b>พัฒนาการที่ดีขึ้นมาก</b> ไม่ว่าจะเป็นด้านการเข้ากับเพื่อนใหม่ในสังคม ด้านอารมณ์ และด้านสมาธิ น้องกลับไปที่บ้านก็จะสังเกต<b>เห็นรอยยิ้ม</b>-เห็นอารมณ์ที่ดีของลูก เห็นแล้วรู้สึก<b>มีความสุข</b>-สบายใจมากยิ่งขึ้น สุดท้ายอยากขอบคุณครูนัดที่ทำสิ่งดี ๆให้กับเด็กๆ และชุมชนของเรา<br/><br/>“<i><b>พัชนีย์</b></i> <i><b>พิมลำ</b></i><i><b>”</b></i> ผู้ปกครองฯอีกคนกล่าวเช่นเดียวกันว่า ครูนัดเป็น<b>คนดีคนหนึ่งในสังคม</b> สมัยนี้น้อยคนที่จะทำสิ่งหนึ่งสิ่งใดให้กับสังคมโดยไม่คิดค่าใช้จ่าย ลูกสาวเป็นเด็กที่ชอบวาดรูปอยู่แล้ว แต่ขาดทักษะที่ถูกต้อง เมื่อได้มาเรียนกับครูนัดทำให้ลูกมีพัฒนาการในการวาดรูปมากขึ้น รวมถึงพัฒนาการการลงสีได้ดีมากยิ่งขึ้น และยังส่งผลให้ลูกมีสมาธิความตั้งใจมากยิ่งขึ้นด้วย ในฐานะเป็นผู้ปกครอง<b>เมื่อเห็นลูกมีความสุขตัวเองก็มีความสุขไปด้วยเช่นกัน</b> อยากขอบคุณครูนัดที่นำความรู้ที่มีมาช่วยทำให้เกิดประโยชน์ต่อส่วนรวมฟรี ๆ โดยไม่เห็นแก่ความเหน็ดเหนื่อยเลย</p>
      <figure>
        <img src="https://www.dailynews.co.th/admin/upload/20191120/news_UfoUiVqvDX110950_533.jpg?v=20191126102?v=9446"/>
      </figure>
      <p>สิ่งที่ครูนัดทำอย่ามองว่าเป็นเรื่องเล็กน้อยเด็ดขาด <b>ปัญหาเด็กติดเกมก้าวร้าว ถือว่าเป็นภัยร้ายทำลายเด็ก</b>มาหลายต่อหลายคนแล้ว สิ่งที่ชายคนนี้ทำให้กับสังคมโดยเฉพาะเด็ก ๆ ถือว่าเป็นเรื่องที่<b>น่าชื่นชม </b>และให้กำลังใจเขาอย่างยิ่ง เนื่องจาก<b>หน่วยงานรัฐหรือโรงเรียนเองก็ไม่ค่อยให้ความสนใจ</b>กับปัญหาดังกล่าวเลยแม้แต่น้อย จะสนใจ<b>ล้อมคอก</b>ก็ต่อเมื่อเกิดเหตุการณ์ความสูญเสียขึ้น หลังจากนั้นก็จะเงียบหายไปเช่นเคย.<br/>...................................<br/>คอลัมน์ <b><mark>คนดีของสังคม<br/></mark></b>โดย <b>“เหยี่ยวขาว”<br/></b>ข้อมูล-ภาพ “รภูชิตพงศ์  ทิพย์พรชัย” เดลินิวส์ออนไลน์ จ.นครราชสีมา  <br/><br/><b>ร่วมสนับสนุนคนดีของสังคมโดย :</b></p>
      <figure>
        <img src="https://www.dailynews.co.th/admin/upload/20191120/news_dtyfVkOaVk142454_533.jpg?v=20191126102?v=7095"/>
      </figure>
    </article>
  </body>
</html>