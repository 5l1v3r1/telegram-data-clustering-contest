<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/hatice-yucel/milli-curlingciler-devler-arasinda-2103736"/>
    <meta property="og:site_name" content="Fanatik"/>
    <meta property="article:published_time" content="2019-11-23T03:01:00+00:00"/>
    <meta property="og:title" content="Milli curlingciler devler arasında"/>
    <meta property="og:description" content="Türk sporunda sadece 9 yıllık geçmişi olan curlingde Kadın ve Erkek Milli Takımlarımız, İsveç’te devam eden Avrupa Şampiyonası’nda büyük iş başardı. Grup lideri olan Kadın Milliler yarı finalde İngiltere’yi 9-4 yenip hem A klasmanına yükseldi hem de Dünya Şampiyonası elemelerine katılma hakkı elde etti. Erkek Milliler ise çeyrek finalde İspanya’yı 7-6 yıktı, yarı finale çıktı. Ay-Yıldızlılar bugün de Çekya’yı geçerse ülkemize çifte zafer yaşatacak."/>
  </head>
  <body>
    <article>
      <h1>Milli curlingciler devler arasında</h1>
      <address><time datetime="2019-11-23T03:01:00+00:00">23 Nov 2019, 03:01</time> by <a rel="author">Hatice Yücel</a></address>
      <p>
        <b>
          <i>Türk sporunda sadece 9 yıllık geçmişi olan curlingde Kadın ve Erkek Milli Takımlarımız, İsveç’te devam eden Avrupa Şampiyonası’nda büyük iş başardı. Grup lideri olan Kadın Milliler yarı finalde İngiltere’yi 9-4 yenip hem A klasmanına yükseldi hem de Dünya Şampiyonası elemelerine katılma hakkı elde etti. Erkek Milliler ise çeyrek finalde İspanya’yı 7-6 yıktı, yarı finale çıktı. Ay-Yıldızlılar bugün de Çekya’yı geçerse ülkemize çifte zafer yaşatacak. </i>
        </b>
      </p>
      <p>Her şey, 2011 Dünya Üniversitelerarası Kış Oyunları’yla başladı... Bu organizasyona ev sahipliği yapan Türkiye ilk adımı; herkesin yabancı spor kanallarında karşılaşıp buzu süpüren sporcuların ne yaptığını anlamaya çalıştığı curlingde atmakla başladı. O dönemde Türkiye Buz Pateni Federasyonu çatısı altındaki curlingin, 2010’da Milli Takımı kuruldu. Ve Erzurum’daki 2011 Üniversitelerarası Kış Oyunları’yla curling Türk sporuna resmen girmiş oldu.</p>
      <p>2016’da Buz Pateni Federasyonu bünyesinden ayrılan curling için federasyon kuruldu. Yani Türk sporunda sadece 9 yıl geçmişi bulunan ve 3 yıldır federasyon olarak faaliyette olan curlingde Türkiye kısa sürede büyük bir adım atmayı başardı.</p>
      <p>
        <b>Kadınların finali yarın</b>
      </p>
      <p>İsveç’in Helsingborg kentinde düzenlenen Avrupa Şampiyonası’na en iyi ülkelerin yarıştığı A klasmanına çıkma hedefiyle giden Kadın ve Erkek Milli Takımlarımız, bu yolda ülkemize büyük bir gurur yaşattı. Öznur Polat, Semiha Konuksever, Dilşat Yıldız, Özlem Polat ve Mihriban Polat’tan oluşan Kadın Milli Takımımız 9 maçta 7 galibiyet alarak yarı finale grup lideri olarak çıkmayı başardı. Kızlarımız yarı finalde de İngiltere’yi 9-4 mağlup ederek sadece finale çıkmakla kalmadı, aynı zamanda en büyük hedef olan A klasmanına adını yazdırdı. Kadın Milliler ayrıca, Dünya Şampiyonası Elemeleri’ne de katılım hakkı elde etti. Kızlar yarınki finalde İtalya’yla karşılaşacak.</p>
      <p>
        <b>Erkek Milliler Çekya önünde</b>
      </p>
      <p>Uğurcan Karagöz, Oğuzhan Karakurt, Orhun Yüce, Muhammed Enes Çağlayan, Muhammed Zeki Uçan’dan oluşan Erkek Milli Takımımız ise, B Grubu’nda 7 maçta 6 galibiyetle 2. sırada yer aldı. Grup liderlerinin direkt yarı finale çıktığı erkekler kategorisinde çeyrek final oynayan Türkiye, bu turda İspanya’yı 7-6 mağlup edip hem final hem de A klasmanı şansını sürdürdü. Erkek Millilerimiz bugün TSİ 21.00’de oynayacağı Çekya maçını kazanırsa, Kadın Milli Takımı gibi, A Klasmanı’na çıkmayı başaracak. </p>
      <figure>
        <img src="https://img.fanatik.com.tr/img/75/640x0/5dd86ba4ae298bebe58f22be"/>
      </figure>
    </article>
  </body>
</html>