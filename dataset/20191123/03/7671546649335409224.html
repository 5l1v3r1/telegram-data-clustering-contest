<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914840"/>
    <meta property="og:site_name" content="Dnevnik"/>
    <meta property="article:published_time" content="2019-11-23T03:20:00+00:00"/>
    <meta property="og:title" content="Coldplay na okolju prijazno turnejo"/>
    <meta property="og:description" content="Britanska skupina Coldplay se kljub novemu albumu za zdaj ne odpravlja na turnejo, saj menijo, da turneje puščajo prevelik ogljični odtis."/>
  </head>
  <body>
    <article>
      <h1>Coldplay na okolju prijazno turnejo</h1>
      <address><time datetime="2019-11-23T03:20:00+00:00">23 Nov 2019, 03:20</time> by <a rel="author">Špela Žagar</a></address>
      <p>
        <b>Britanska skupina Coldplay se kljub novemu albumu za zdaj ne odpravlja na turnejo, saj menijo, da turneje puščajo prevelik ogljični odtis.</b>
      </p>
      <p>Kot je za BBC povedal pevec <b>Chris Martin</b>, si bo skupina vzela leto ali dve, da ugotovi, kako se podati na turnejo, ne da bi s tem škodovali okolju. Še več, skupina želi koncertirati na način, ki bo za okolje dobrodejen. Novi album skupine Coldplay z naslovom <i>Everyday Life</i> je izšel v petek, namesto več mesecev dolge turneje pa bodo nastopili zgolj dvakrat, in sicer v Jordanu, koncerta bo mogoče v živo in brezplačno spremljati prek youtuba. Lokacijo so si izbrali zato, ker so želeli nastopiti »nekje na sredini sveta«. Skupina Coldplay je bila nazadnje na turneji pred tremi leti, ko je v okviru turneje <i>A Head Full of Dreams</i> odigrala 122 koncertov na petih celinah. Tako ne preseneča, da bo eden največjih izzivov ta, kako zmanjšati onesnaževanje, ki ga povzroča letalski promet. Že zdaj vedo, da na koncertih ne bo plastike za enkratno uporabo, prav tako bo večina elektrike prišla iz obnovljivih virov, kot je sonce.</p>
      <p>Skupina je imela na zadnji turneji 109 zaposlenih, opremo so prevažali z 32 tovornjaki, ekipo pa je vozilo devet voznikov avtobusov.</p>
      <p>Skupino je na 122 koncertih videlo 5,4 milijona ljudi. Kakšen odtis je imela turneja skupine Coldplay, ni ravno preprosto izračunati, po nekaterih ocenah pa naj bi koncerti v Veliki Britaniji vsako leto v ozračje spustili 405.000 ton toplogrednih plinov. Samo skupina U2 naj bi leta 2009 s svojo turnejo proizvedla toliko ogljičnega odtisa kot pot na Mars in nazaj.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914774/magazin/znanost-in-tehnologija/video-foto-musk-predstavil-teslin-cudaski-poltovornjak"/>
        <a href="https://www.dnevnik.si/1042914690/magazin/estrada/severina-sele-lani-izvedela-kdo-je-objavil-njen-film"/>
      </related>
    </article>
  </body>
</html>