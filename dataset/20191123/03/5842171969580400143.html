<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/maja-un-darzs/359214-parbaudi-majokla-durvju-un-logu-gumijas-pirms-ziemas"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T03:28:00+00:00"/>
    <meta property="og:title" content="Pārbaudi mājokļa durvju un logu gumijas pirms ziemas"/>
    <meta property="og:description" content="Ja logu un durvju blīvgumijas ir zaudējušas elastību, kļuvušas cietas vai pat saplaisājušas, tādas savu funkciju – aizturēt gaisa caurplūdi – vairs nepildīs pietiekami kvalitatīvi."/>
  </head>
  <body>
    <article>
      <h1>Pārbaudi mājokļa durvju un logu gumijas pirms ziemas</h1>
      <address><time datetime="2019-11-23T03:28:00+00:00">23 Nov 2019, 03:28</time> by <a rel="author">100 labi padomi | "100 Labi Padomi"</a></address>
      <p>
        <b>Ja logu un durvju blīvgumijas ir zaudējušas elastību, kļuvušas cietas vai pat saplaisājušas, tādas savu funkciju – aizturēt gaisa caurplūdi – vairs nepildīs pietiekami kvalitatīvi.</b>
      </p>
      <p>Vari izmantot vienkāršu paņēmienu blīvuma noteikšanai (starp citu, tas der arī, piemēram, ledusskapja durvju gumiju funkcijas novērtēšanai) – starp durvīm iever rakstāmpapīru, aizver durvis un mēģini papīru izvilkt. Ja izdodas, gumijas ir jāmaina. Iespējams, jāpieregulē arī vērtnes, ja logu un durvju vērtnes nepieguļ cieši un ķeras. Bet šo darbu gan labāk uzticēt meistaram. Parasti logu servisu veic tā pati firma, kas tos uzstādījusi.</p>
      <p>Ja jāmaina tikai gumijas, vispirms nomēra nepieciešamo blīvgumiju garumu. Var nopirkt gan vienrindu gumijas, gan divrindu, kur divas gumiju joslas novietotas blakus. Parasti tām jau ir līmes josla, kas aizklāta ar viegli noplēšanu papīru. Atšķiras arī gumiju biezums: vēlams likt tādas, kādas jau bijušas iepriekš. Jo pārāk biezas gumijas var kaitēt vērtnei – bojāt aizdares sistēmas un eņģes. Savukārt pārāk plānas nepildīs savu uzdevumu, laižot garām vēju un aukstumu.</p>
      <p>Durvīm vecās blīvgumijas noplēš, atbrīvoto vietu notīra ar taukus šķīdinošu mazgāšanas līdzekli un kārtīgi nosusina. Blīvgumijām no viena gala atplēš līmmateriālu un, turpinot no tā atbrīvot gumijas, pielīmē vēlamajā vietā. Ar pirkstiem piespiež, lai kārtīgi pielīp.</p>
      <h3>Atceries izdarīt!  </h3>
      <p>● Reizi sezonā logu blīvgumijas iezied ar silikona smēri, ko lieto automobiļu durvju gumiju aizsardzībai pret iesalšanu ziemā. Smēre neļaus gumijām kļūt cietām.</p>
      <p>● Pirms sala logu un durvju vērtņu kustīgās detaļas vēlams ieeļļot ar minerāleļļu. Tā ir pieejama saimniecības preču veikalos.</p>
    </article>
  </body>
</html>