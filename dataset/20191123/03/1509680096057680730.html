<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/uddhav-thackeray-blam-bjp-for-current-political-crisis-in-maharashtra-zws-70-2020862/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T03:38:18+00:00"/>
    <meta property="og:title" content="भाजपने शब्द न पाळल्यानेच ही वेळ ! उद्धव ठाकरे यांचा दावा"/>
    <meta property="og:description" content="मुख्यमंत्री पदावरून युतीमध्ये पेच निर्माण झाल्यावर तो सोडवण्यासाठी मोदी व शहा यांनी फोन केला नाही"/>
  </head>
  <body>
    <article>
      <h1>भाजपने शब्द न पाळल्यानेच ही वेळ ! उद्धव ठाकरे यांचा दावा</h1>
      <h2>मुख्यमंत्री पदावरून युतीमध्ये पेच निर्माण झाल्यावर तो सोडवण्यासाठी मोदी व शहा यांनी फोन केला नाही</h2>
      <address><time datetime="2019-11-23T03:38:18+00:00">23 Nov 2019, 03:38</time> by <a rel="author">लोकसत्ता टीम</a></address>
      <p><b>मुंबई : </b>भाजपने शब्द न पाळल्यामुळेच राज्यात काँग्रेस-राष्ट्रवादीबरोबर जाण्याची वेळ शिवसेनेवर आल्याचे स्पष्टीकरण देत राज्यातील सद्य:स्थितीचे खापर भाजपवर फोडताना युतीत निर्माण झालेला पेच सोडवण्यासाठी पंतप्रधान नरेंद्र मोदी किंवा केंद्रीय गृहमंत्री अमित शहा यांचा फोनही आला नाही, अशी माहिती शिवसेना पक्षप्रमुख उद्धव ठाकरे यांनी आमदारांच्या बैठकीत दिली. शिवसेनेचा मुख्यमंत्री होईल, अशी ग्वाही ठाकरे यांनी दिल्यानंतर आमदारांनी उद्धव यांनाच पद स्वीकारण्याची गळ घालत याबाबतच्या निर्णयाचे सर्वाधिकार दिले.</p>
      <p>काँग्रेस-राष्ट्रवादी-शिवसेनेची सत्तास्थापनेची चर्चा अंतिम टप्प्यात आल्याने याबाबत माहिती देण्यासाठी उद्धव ठाकरे यांनी शुक्रवारी सकाळी शिवसेना आमदारांची बैठक मातोश्रीवर घेतली. सत्तास्थापनेची चर्चा अंतिम टप्प्यात असून लवकरच सत्ता स्थापन करण्यासाठी राज्यपालांकडे दावा करण्यात येईल. अशा वेळी सर्व आमदारांनी मुंबईत एकत्र राहावे. कोणत्याही दिवशी राज्यपालांसमोर हजर राहावे लागू शकते, असे उद्धव ठाकरे यांनी सांगितले. शिवसेनेच्या आमदारांना राजस्थानला हलवण्याबाबत विचार सुरू होता. मात्र, कधीही राज्यपालांसमोर जावे लागू शकते. त्यामुळे मुंबईतच आमदारांना एकत्र ठेवण्याचा निर्णय घेण्यात आला. त्यानुसार विमानतळाजवळील ललित या पंचतारांकित हॉटेलात ठेवण्यात येईल, असे ठरले.</p>
      <p>अनेक वर्षे भाजपशी असलेली युती तोडून काँग्रेस आणि राष्ट्रवादीबरोबर आघाडी होत असल्याने शिवसेनेच्या अनेक आमदारांमध्ये या निर्णयाबद्दल साशंकता आहे. शिवसेना सत्तेसाठी नाही तर भाजपने लोकसभा निवडणुकीत युती करताना दिलेला शब्द विधानसभा निकालानंतर पाळला नाही म्हणून आघाडी सरकारमध्ये सहभागी होत आहे. भाजपमुळेच ही वेळ आली, अशा शब्दांत उद्धव ठाकरे यांनी या प्रकरणात शिवसेना नव्हे तर भाजप दोषी असल्याचा संदेश आमदारांना दिला. आधी मान्य केलेल्या मुख्यमंत्री पदावरून युतीमध्ये पेच निर्माण झाल्यावर तो सोडवण्यासाठी मोदी व शहा यांनी फोन केला नाही याकडेही ठाकरे यांनी लक्ष वेधले.</p>
      <p>मुख्यमंत्री शिवसेनेचाच होईल, असे उद्धव ठाकरे यांनी बैठकीत सांगितले. त्यावर तुम्हीच मुख्यमंत्री पद स्वीकारावे, अशी गळ आमदारांनी ठाकरे यांना घातली. मात्र त्यावर त्यांनी काहीही भाष्य केले नाही. अखेर उद्धव ठाकरे यांना मुख्यमंत्री पदासाठी नेतानिवडीचे सर्वाधिकार या बैठकीत देण्यात आले. या बैठकीनंतर उद्धव ठाकरे यांनीच मुख्यमंत्री व्हावे अशी इच्छा प्रताप सरनाईक, गुलाबराव पाटील यांच्यासह बहुतांश आमदारांनी व्यक्त केली, तर उद्धव ठाकरे यांनीच मुख्यमंत्री व्हावे अशी आमची इच्छा आहे, पण अंतिम निर्णय त्यांनीच घ्यायचा असून ते शेंदूर लावतील, त्या नेत्याला मुख्यमंत्री म्हणून आम्ही मान्य करू, असे भरत गोगावले यांनी माध्यमांशी बोलताना स्पष्ट केले.</p>
      <p><b>ठाकरे-पवार भेट :</b> उद्धव ठाकरे यांनी गुरुवारी रात्री उशिरा राष्ट्रवादी काँग्रेसचे अध्यक्ष शरद पवार यांची त्यांच्या निवासस्थानी जाऊन भेट घेतली. आदित्य ठाकरेही या वेळी उपस्थित होते. दिल्लीतील दोन्ही काँग्रेसच्या बैठकीतील निर्णय आणि सत्तावाटपाबाबत त्यांच्यात चर्चा झाल्याचे सांगण्यात आले. शुक्रवारी काँग्रेस-राष्ट्रवादी आणि शिवसेनेची बैठक ठरली असताना ठाकरे आणि पवार यांच्यातील बैठक महत्त्वाची होती.</p>
    </article>
  </body>
</html>