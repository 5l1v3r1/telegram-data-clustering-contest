<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/smaller-parties-will-get-proper-respect-in-maharashtra-power-says-congress-ncp-zws-70-2020866/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T03:43:21+00:00"/>
    <meta property="og:title" content="सरकार स्थापण्यास काँग्रेस आघाडी घटक पक्षांचा पाठिंबा"/>
    <meta property="og:description" content="लहान पक्षांना विश्वासात घेऊन पुढील वाटचाल"/>
  </head>
  <body>
    <article>
      <h1>सरकार स्थापण्यास काँग्रेस आघाडी घटक पक्षांचा पाठिंबा</h1>
      <h2>लहान पक्षांना विश्वासात घेऊन पुढील वाटचाल</h2>
      <address><time datetime="2019-11-23T03:43:21+00:00">23 Nov 2019, 03:43</time> by <a rel="author">लोकसत्ता टीम</a></address>
      <p>
        <b>लहान पक्षांना विश्वासात घेऊन पुढील वाटचाल</b>
      </p>
      <p><b>मुंबई : </b>राज्यात भाजपला सत्तेपासून दूर ठेवण्यासाठी शिवसेनेसह सरकार स्थापन करण्यास काँग्रेस-राष्ट्रवादी काँग्रेस महाआघाडीतील घटक पक्षांनी पाठिंबा जाहीर केला. महाआघाडीतील लहान पक्षांनाही विश्वासात घेऊन पुढील राजकीय पावले टाकली जातील, असे आश्वासन काँग्रेस-राष्ट्रवादी काँग्रेसच्या नेत्यांनी दिले.</p>
      <p>राज्यात शिवसेनेसह सत्ता स्थापन करण्याबाबत गुरुवारी दिल्लीत काँग्रेस आणि राष्ट्रवादी काँग्रेसच्या प्रमुख नेत्यांची बैठक झाली. त्या वेळी काँग्रेस-राष्ट्रवादी आघाडीतील अन्य घटक पक्षांच्या नेत्यांशीही मुंबईत चर्चा केली जाईल, असे जाहीर करण्यात आले होते. त्यानुसार शुक्रवारी दुपारी दोन्ही काँग्रेस आणि आघाडीतील घटक पक्षांची बैठक झाली. बैठकीला राष्ट्रवादी काँग्रेसचे विधिमंडळ पक्षनेते अजित पवार, प्रदेशाध्यक्ष जयंत पाटील, छगन भुजबळ, धनंजय मुंडे, दिलीप वळसे पाटील, हेमंत टकले, काँग्रेस नेते पृथ्वीराज चव्हाण, माणिकराव ठाकरे, विजय वड्डेटीवार, नितीन राऊ त, समाजवादी पक्षाचे आमदार अबू आझमी, पीपल्स रिपब्लिकन पक्षाचे नेते प्रा. जोगेंद्र कवाड, स्वाभिमानी शेतकरी संघटनेचे नेते राजू शेट्टी, बहुजन रिपब्लिकन सोश्ॉलिस्ट पक्षाचे अध्यक्ष अ‍ॅड. सुरेश माने, शेकापच्या नेत्या मीनाक्षी पाटील, बाळाराम पाटील, धैर्यशील पाटील, प्रा. एस. व्ही. जाधव, जनता दलाचे सुहास बने, निरंजन शेट्टी, सचिन खरात आदी नेते उपस्थित होते.</p>
      <p>सध्याच्या बदललेल्या राजकीय परिस्थितीत भाजपला सत्तेपासून दूर ठेवण्यासाठी शिवसेनेबरोबर सरकार स्थापन करण्यास सर्व घटक पक्षांनी मान्यता दिल्याची माहिती जयंत पाटील यांनी बैठकीनंतर पत्रकारांना दिली.</p>
      <p>या बैठकीत एखाददुसऱ्या नेत्याचा अपवाद वगळता कुणीही सत्तेत वाटा देण्याची मागणी केली नाही, असे समजते. भाजपला सत्तेपासून दूर ठेवणे, यालाच सध्या प्राधान्य असून, त्यावरच बैठकीत अधिक चर्चा झाल्याचे अ‍ॅड. सुरेश माने यांनी सांगितले. लहान पक्षांनी सत्तेत सहभाग किंवा मंत्रिपदाची थेट मागणी केली नसली तरी, महाआघाडीतील सर्व घटक पक्षांना विश्वासात घेऊन पुढील राजकीय पावले टाकली जातील, असे आश्वासन दोन्ही काँग्रेसच्या नेत्यांनी दिले.</p>
    </article>
  </body>
</html>