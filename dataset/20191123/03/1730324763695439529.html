<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243374/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T03:42:05+00:00"/>
    <meta property="og:title" content="ดักเก็บ ’10 หุ้นปันผลสูง’ เสริมแกร่งพอร์ตลงทุน"/>
    <meta property="og:description" content="นักลงทุนในตลาดหุ้นมักแบ่งออกเป็น 2 กลุ่มหลักๆ คือสาย Trading ซื้อๆ ขายๆ เพื่อเก็งกำไรส่วนต่างราคา ขณะเดียวกันก็มีอีกกลุ่มที่เชื่อในการลงทุนระยะยาว ซื้อหุ้นแต่ละทีก็อยากถือไปนานๆ รับผลตอบแทนเล็กๆ น้อย เก็บสะสมไปเรื่อยๆ ซึ่งผลตอบแทนที่ว่านั้นอยู่ในรูปแบบของเงินปันผลนั่นเอง"/>
  </head>
  <body>
    <article>
      <h1>ดักเก็บ ’10 หุ้นปันผลสูง’ เสริมแกร่งพอร์ตลงทุน</h1>
      <address><time datetime="2019-11-23T03:42:05+00:00">23 Nov 2019, 03:42</time> by <a rel="author" href="https://www.thebangkokinsight.com/author/investory/" target="_blank">InveStory</a></address>
      <p>นักลงทุนในตลาดหุ้นมักแบ่งออกเป็น 2 กลุ่มหลักๆ คือสาย Trading ซื้อๆ ขายๆ เพื่อเก็งกำไรส่วนต่างราคา ขณะเดียวกันก็มีอีกกลุ่มที่เชื่อในการลงทุนระยะยาว ซื้อหุ้นแต่ละทีก็อยากถือไปนานๆ รับผลตอบแทนเล็กๆ น้อย เก็บสะสมไปเรื่อยๆ ซึ่งผลตอบแทนที่ว่านั้นอยู่ในรูปแบบของเงินปันผลนั่นเอง</p>
      <p><b>“หุ้นปันผล” </b>จึงเป็นหุ้นประเภทที่นักลงทุนสายคุณค่า (Value Invester) ตามหาเก็บไว้ในพอร์ต และจากสถิติของบริษัทจัดทะเบียนในไทย ก็สะท้อนว่าธุรกิจที่จ่ายปันผลดี มักจะมีการเติบโตสม่ำเสมอ เงินสดไม่ขาดมือ และมีความสามารถทางการแข่งขันสูง แต่อาจไม่ได้หวือหวามากนัก</p>
      <figure>
        <img src="https://www.thebangkokinsight.com/wp-content/uploads/2019/11/iveStory_cover-01-700x525.jpg"/>
      </figure>
      <p>เพราะฉะนั้น จุดเด่นของการเก็บหุ้นปันผล จึงตอบโจทย์แผนลงทุนระยะยาว และช่วยลดความเสี่ยง เปรียบเสมือน Defensive Stock รวมถึงได้รับกระแสเงินสดจากเงินปันผลอย่างต่อเนื่องอีกด้วย แม้ช่วงตลาดหุ้นเป็นขาลงก็ไม่กังวลมากเท่าไหร่นัก</p>
      <p>
        <b>สำหรับหลักเกณฑ์ในการคัดเลือกหุ้นปันผลสูง เบื้องต้นจะประกอบด้วย 3 ข้อ ได้แก่  </b>
      </p>
      <p>1. นโยบายการจ่ายปันผลไม่น้อยกว่า 30%</p>
      <p>2. มีการจ่ายปันผลสม่ำเสมอ และให้ผลตอบแทนจากเงินปันผล (Dividend Yield) มากกว่า 5% ต่อปี</p>
      <p>3. เงินปันผลที่จ่ายมาจากกำไรที่เติบโต ไม่ใช่เงินกำไรพิเศษ</p>
      <p>อย่างไรก็ดี หุ้นที่ไม่เหมาะกับการถือรับปันผลก็มีเช่นกัน อาทิ หุ้นวัฎจักรที่สินค้าโตเป็นรอบๆ เช่น พลังงาน โรงกลั่น เหล็ก สินค้าเกษตร เป็นต้น เนื่องจากช่วงไหนเป็นขาขึ้น กำไรก็จะเยอะเป็นพิเศษ ปันผลก็ดูเยอะไปด้วย แต่พอธุรกิจเริ่มเข้าสู่ช่วงขาลง กำไรก็จะลดลงตามไปด้วย เงินปันผลก็ผันผวนไปตามรอบ เอาแน่เอานอนไม่ค่อยได้</p>
      <h3>เปิดโผ 10 หุ้นปันผลสูง ยีลด์เกิน 8%</h3>
      <p>จากการรวบรวมข้อมูลหุ้นปันผลจากกลุ่มนักวิเคราะห์ของของสมาคมนักวิเคราะห์การลงทุน หรือ IAA Consensus โดยคาดการณ์ Dividend yield ในอนาคต พบว่ามี 10 หุ้นที่ติดอันดับ ดังนี้ </p>
      <figure>
        <img src="https://www.thebangkokinsight.com/wp-content/uploads/2019/11/iveStory_P01-01-700x832.jpg"/>
      </figure>
      <h3>ซื้อหุ้นปันผลช่วงไหนดีที่สุด ?</h3>
      <p>คำถามสำคัญ คือ ถ้าอยากลงทุนหุ้นปันผลไว้ในพอร์ต ซื้อตอนไหนดีที่สุด คำตอบโดยทั่วไปแล้วเราต้องซื้อก่อนวันที่บริษัทจดทะเบียนประกาศจ่ายเงินปันผลและขึ้นเครื่องหมาย XD ประมาณ 1 – 2 เดือน เพราะหากไปรอซื้อช่วงใกล้ๆ มีโอกาสสูงที่ราคาหุ้นจะแพงกว่าที่ควรจะเป็น </p>
      <p>ทั้งนี้ บริษัทมักจะเริ่มทยอยประกาศ XD ประมาณช่วงเดือนมีนาคม – เมษายน ดังนั้น ระหว่างเดือนมกราคม – ต้นกุมภาพันธ์ จึงถือเป็นจังหวะที่ดีในการทยอยเก็บหุ้นปันผล </p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243374%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243626/"/>
        <a href="https://www.thebangkokinsight.com/243583/"/>
        <a href="https://www.thebangkokinsight.com/243541/"/>
        <a href="https://www.thebangkokinsight.com/243411/"/>
      </related>
    </article>
  </body>
</html>