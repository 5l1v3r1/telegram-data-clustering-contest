<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/pidpriyemstva_ukroboronpromu_provoditimut_zakupivli_na_viznacheni_sumi_cherez_sistemu_prozorro_n1238307"/>
    <meta property="og:site_name" content="24 Канал"/>
    <meta property="article:published_time" content="2019-11-23T03:36:00+00:00"/>
    <meta property="og:title" content="Підприємства Укроборонпрому проводитимуть певні закупівлі через систему ProZorro"/>
    <meta property="og:description" content="Усі підприємства, які входять до складу держконцерну Укроборонпром, будуть зобов'язані здійснювати усі закупівлі на суми понад 25 тисяч гривень через систему ProZorro."/>
  </head>
  <body>
    <article>
      <h1>Підприємства Укроборонпрому проводитимуть певні закупівлі через систему ProZorro</h1>
      <address><time datetime="2019-11-23T03:36:00+00:00">23 Nov 2019, 03:36</time> by <a rel="author" href="https://24tv.ua/mihaylo_goda_tag5966/" target="_blank">Михайло Года</a></address>
      <p>
        <b>Усі підприємства, які входять до складу держконцерну Укроборонпром, будуть зобов'язані здійснювати усі закупівлі на суми понад 25 тисяч гривень через систему ProZorro.</b>
      </p>
      <p>Про це гендиректор Укроборонпрому Айварас Абромавичус розповів у своєму інтерв'ю виданню "<a href="https://www.currenttime.tv/a/ukraine-defence-abromavivius/30286947.html">НВ</a>".</p>
      <blockquote>Цікаво: <a href="https://24tv.ua/nayyem_stav_zastupnikom_gendirektora_ukroboronpromu_n1237507">Найєм став заступником гендиректора Укроборонпрому</a></blockquote>
      <aside>Одна з творців системи ProZorrо Надя Бігун працює у нас в команді керівником закупівель. Тепер у самому концерні всі закупівлі вище 25 тисяч гривень мають робитися через систему ProZorro. До кінця року таке зобов'язання матимуть усі підприємства, які входять у концерн,<cite>– сказав він.</cite></aside>
      <p>До кінця року близько 120 підприємств Укроборонпрому, які здають порожні будинки в оренду, теж повинні будуть робити це через систему ProZorro.</p>
      <p>Гендиректор Укроборонпрому зауважив, що концерн працює над зменшенням корупційних ризиків. Він розповів, що впродовж останніх років відкрито понад 600 кримінальних справ щодо Укроборонпрому та його учасників з приводу розкрадання та перевищення службових повноважень. </p>
      <p>Абромавичус наголосив, що вже зроблено кілька досить гучних затримань чиновників військово-промислового комплексу за останні два місяці.</p>
      <p>Що відомо про <a href="https://24tv.ua/koruptsiyni_shemi_v_ukroboronpromi_tag6653/">корупцію в Укроборонпромі</a>?За даними розслідування журналістів Bihus.Info, син на той час першого заступника секретаря РНБО Олега Гладковського – <a href="https://24tv.ua/skandal_v_ukroboronpromi_shho_vidomo_pro_figurantiv_shemi_n1118514">Ігор Гладковський разом з Віталієм Жуковим та Андрієм Рогозою </a>контрабандою поставляли оборонним підприємствам України російські деталі або деталі з українських військових частин. Поставки відбувались через фірми-прокладки за завищеними в 2-4 рази цінами. Розмір розкрадань може становити щонайменше 250 мільйонів гривень, припускають журналісти.<br/><br/>До корупційних оборудок причетні Олег Гладковський (є бізнес-партнером президента Петра Порошенка), екскерівник Укрспецекпорту і чинний глава Укроборонпрому Павло Букін, директори підприємств та інші посадовці держконцерну.<br/><br/>Учасники корупційних схем організовували угоди через 3 головні фірми-прокладки. Однією з таких фірм нібито був завод "Кузня на Рибальському" (на той момент належав Порошенку), а також підставна компанія Оптимумспецдеталь.<br/><br/>В НАБУ почали досудове розслідування корупції в Укроборонпромі за ознаками привласнення, розтрати майна або заволодіння ним шляхом зловживання службовим становищем. Детективи бюро також провели низку обшуків у Гладковських, Букіна та інших фігурантів скандалу.</p>
      <blockquote>Усе про<a href="https://24tv.ua/koruptsiyni_shemi_v_ukroboronpromi_tag6653/"> корупційні схеми в Укроборонпромі</a> – читайте у матеріалах 24 каналу.</blockquote>
    </article>
  </body>
</html>