<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/mehmet-demirkol/kolay-bir-is-degildi-2103707"/>
    <meta property="og:site_name" content="Fanatik"/>
    <meta property="article:published_time" content="2019-11-23T03:01:00+00:00"/>
    <meta property="og:title" content="Kolay bir iş değildi"/>
    <meta property="og:description" content="Santrforsuz oyun için zor bir rakip. Zımba gibi iki stoper. Önlerinde Mahmut, Topal, Azubuike. Clichy ve Çaicara gibi iki doçent."/>
  </head>
  <body>
    <article>
      <h1>Kolay bir iş değildi</h1>
      <address><time datetime="2019-11-23T03:01:00+00:00">23 Nov 2019, 03:01</time> by <a rel="author">Mehmet Demirkol</a></address>
      <p>Santrforsuz oyun için zor bir rakip. Zımba gibi iki stoper. Önlerinde Mahmut, Topal, Azubuike. Clichy ve Çaicara gibi iki doçent. Santrforsuz bu duvarı geçmek zor. İlginçtir Galatasaray’ın bulduğu pozisyonlar bu uzun boylu duvara rağmen hep duran toplardandı. Öncelikle Galatasaray’ın stoperlere top aldırmamak üzere yaptığı baskıdan paslaşarak kolay çıktılar. Ancak bu orijinalinden kopuk yapı oyunu 2. bölgeden 3’e geçirmekte çok zorlandı. Visca’nın dizine aldığı darbe sonucu maçı 2. viteste götürmesi de bunda mutlak rol oynadı. Buruk’un, 60’tan sonra Guldbrandsen ve Berkay’ı sahaya sürüşü sonrası ise iş değişti. Sahada tek çapa (Topal) kaldı. Ve Başakşehir oyun orijinaline döndü. İrfan’ın kaptığı top sonrası yaptığı güzel servisi Norveçli yedeğin gol yapışı konuk ekibin ilk yarıdaki kadroyla yapması çok kolay bir iş değildi. Buruk geniş yedek kulübesini oyunu değiştirmek için kullandı. Terim’in değişiklikleri ise oyuna etki etmedi.</p>
      <p>
        <b>Gecenin sorusu</b>
      </p>
      <p>Diagne, Ocak’ta döner mi? 13 milyon Euro bonservis verilmiş hâlâ maaşı ödenen bir oyuncu bu santrfor yokluğunda kullanılmalı değil mi?</p>
      <p>
        <b>Maçın starı</b>
      </p>
      <p>Yıldız performansı görmedik. Galatasaray’da Lemina verimliydi. Başakşehir’de Epureanu klasını sergiledi. İrfan’ın gol öncesi yaptığı işler mükemmel ancak attığı sert pası kontrol edip hemen şutlamak da kolay değil. Guldbrandsen’e şapka çıkarmak lazım.</p>
      <p>
        <b>Maçın olayı</b>
      </p>
      <p>Bu aslında sadece bu maçın değil ligin olayı: Hakemlerin faul standardı. Savunma oyuncuları topla rakip arasına girip ufacık bir temasta kendilerini yere atarak faul alıyorlar. Ve dolayısıyla bu bir metoda dönüşmüş durumda. Dün bunu kaç kez yaşadık sayamadım.</p>
      <p>
        <b>Kısa mesaj</b>
      </p>
      <p>Galatasaray’ın kötü oynadığını düşünmüyorum. Ancak hâlâ ezberlenmiş bir oyunu yok. Bu durumda bu kadar eksikle oynamak daha da büyük bir dezavantaja dönüşüyor.</p>
    </article>
  </body>
</html>