<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/atalay-ozcelikli/firtina-ilk-icin-sahada-2103702"/>
    <meta property="og:site_name" content="Fanatik"/>
    <meta property="article:published_time" content="2019-11-23T03:01:00+00:00"/>
    <meta property="og:title" content="Fırtına ilk için sahada!"/>
    <meta property="og:description" content="Ligin alt sıralarındaki ekipler karşısında kazanamayan Karadeniz ekibi bugün Ankaragücü maçına bu istatistiğe son vermek için çıkacak. Daha önce birkaç kez zirve şansını kaçıran Fırtına, artık tamamen şampiyonluk yarışına odaklanmış durumda."/>
  </head>
  <body>
    <article>
      <h1>Fırtına ilk için sahada!</h1>
      <address><time datetime="2019-11-23T03:01:00+00:00">23 Nov 2019, 03:01</time> by <a rel="author">Atalay Özçelikli</a></address>
      <p>
        <b>
          <i>Ligin alt sıralarındaki ekipler karşısında kazanamayan Karadeniz ekibi bugün Ankaragücü maçına bu istatistiğe son vermek için çıkacak. Daha önce birkaç kez zirve şansını kaçıran Fırtına, artık tamamen şampiyonluk yarışına odaklanmış durumda.</i>
        </b>
      </p>
      <p> Trabzonspor ligde inişli çıkışlı bir performans sergiliyor. Bu sezon ligin ilk 10 sırasında bulunan takımlarla oynadığı 8 maçta 5 kez kazanıp, sadece bir kez kaybeden Fırtına, alt taraflarda bulunan ekiplerle oynadığı 3 karşılaşmadan da galibiyetle ayrılamamış ve birçok kez eline geçen zirve şansını kaçırmıştı. Bu tabloya göre bugün oynanacak Ankaragücü karşılaşması da belli ki zor geçecek! Ancak Bordo- Mavililer bu kötü istatistiğe son vermek ve yeni seri başlatmak için mücadele edecek.</p>
      <p>Son 8 maçında sadece 4 puan toplayan ve Metin Diyadin’i gönderen 17. sıradaki Başkent ekibi ise yeni hocası Mustafa Kaplan ile temiz bir sayfa için sahaya çıkacak.</p>
      <p>
        <b>Sturridge alışkanlık kazanırsa...</b>
      </p>
      <p>Avrupa’ya havlu atan Fırtına’nın da tamamen ligdeki şampiyonluk yarışına odaklandığı ve artık basit puan kayıplarına tahammülü olmadığı da gerçek. Abdulkadir Parmak’ın cezası nedeniyle oynayamayacağı maç öncesinde Obi Mikel ve Sosa’nın da takıma dönmesi teknik heyeti rahatlattı. Forma giydiği maçlarda kalitesini hissettiren Sturridge de oynama alışkanlığı kazanırsa her şey daha kolay olacak. </p>
      <p>
        <b>Ön plana kim çıkar?</b>
      </p>
      <p>Jose Sosa... Oynamadığı maçlarda yokluğu bir hayli hissedilen Arjantinli süperstar, eğer yüzde 100 hazırsa yine kalitesiyle farkını belli edecektir. </p>
      <p>
        <b>Kısa mesaj</b>
      </p>
      <p>Kulüp takımları için milli ara dönüşleri genelde sancılı geçer. Trabzonspor kayıpsız bir şekilde kritik Ankaragücü sınavını atlattığı takdirde, gelecek hafta oynanacak Galatasaray mücadelesi öncesinde büyük moral bulacaktır. </p>
      <p>
        <b>Bu istatistiğe dikkat!</b>
      </p>
      <p>Ankaragücü bu sezon ligin en az gol atan takımı (8). Trabzonspor ise Yeni Malatyaspor (25) ve Fenerbahçe’nin (21) ardından 20 golle, Sivas ile birlikte en skorer 3. takım konumunda. </p>
    </article>
  </body>
</html>