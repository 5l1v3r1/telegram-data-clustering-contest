<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spazionapoli.it/2019/11/23/lentusiasmo-di-lozano-fa-sperare-che-ci-sia-qualcosa-dietro-i-fumi-tossici-del-napoli/"/>
    <meta property="og:site_name" content="Spazio Napoli"/>
    <meta property="article:published_time" content="2019-11-23T22:21:01+00:00"/>
    <meta property="og:title" content="L’entusiasmo di Lozano fa sperare che ci sia qualcosa dietro i fumi tossici del Napoli"/>
    <meta property="og:description" content="Se non ci fosse il suo sorriso soddisfatto e ingenuo, dopo averci messo la testa, forse da San Siro non arriverebbe altro che una valanga di pessime notizie in una pattumiera. Ma quello di Hirving Lozano è un sorriso sinceramente entusiasta, di chi sa che ha ancora un futuro roseo. Da ricostruire, attualmente coperto da […]"/>
  </head>
  <body>
    <article>
      <h1>L’entusiasmo di Lozano fa sperare che ci sia qualcosa dietro i fumi tossici del Napoli</h1>
      <address><time datetime="2019-11-23T22:21:01+00:00">23 Nov 2019, 22:21</time> by <a rel="author" href="https://www.spazionapoli.it/author/vittorio-perrone/" target="_blank">Vittorio Perrone</a></address>
      <p>Se non ci fosse il suo sorriso soddisfatto e ingenuo, dopo averci messo la testa, forse da San Siro non arriverebbe altro che una valanga di pessime <a href="https://www.spazionapoli.it/news-napoli-calcio/">notizie</a> in una pattumiera. Ma quello di <b>Hirving Lozano</b> è un sorriso sinceramente entusiasta, di chi sa che ha ancora un futuro roseo. Da ricostruire, attualmente coperto da nuvole troppo dense. Chucky si fa largo tra i grigiori, tra i fumi tossici in cui si disperde questo Napoli.</p>
      <p>È lui, al momento, l’anima. Lui, la sua voglia di correre e combattere su ogni pallone vagante, i suoi goal (ancora pochi) e sì, il suo sorriso confortante. Lui che Napoli l’ha scoperta più complessa di quanto si auspicava. Nei risultati, nel suo ambientarsi lento e claudicante. Prima il botto, poi l’anonimato.<b> E ora, nell’encefalogramma piatto di questa squadra sofferente, si fa largo come una scossa di corrente</b>. Ha segnato al Salisburgo, con una bella rasoiata da fuori area.</p>
      <p>Ha bissato con il Milan, da rapace, lui che centravanti non è: di testa, calcolando bene la linea del fuorigioco, i tempi per andare sul pallone e l’angolo tra il palo e Donnarumma. Prima ancora, un assist a Milik contro la Roma. Bottino magro per i 50 milioni sborsati dal Napoli. Tanto, invece, in tempi di carestie e vacche magre. <b>Oggi il convento passa questo, un Lozano a mezzo servizio da prendere o lasciare</b>. Un Chucky che segna, esulta e sorride. Che ha bisogno del suo tempo, in un ambiente che non sia solo guerre fratricide e sabotaggi dall’interno.</p>
      <p>Gli serve la calma, la fiducia, la comunione di intenti con i compagni. <b>Intanto ha scoperto di nuovo come fare goal e questo – per ora – basta</b>. E pazienza che ad abbracciarlo siano stati in pochissimi, <b>che alcuni elementi azzurri neanche si accorgano del goal del vantaggio</b>. L’agonismo, in questo Napoli, è di pochi. E tra quei pochi c’è Lozano. L’entusiasmo, invece, è tutto del messicano. Che segna e si concede anche un sorriso, un’arma rara in questi tempi depressi. Un’arma potente, perché fa sperare che forse – all’orizzonte – dietro le nuvole di fumi tossici, qualcosa di migliore ci sia.</p>
    </article>
  </body>
</html>