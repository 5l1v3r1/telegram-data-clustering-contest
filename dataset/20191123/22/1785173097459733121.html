<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/prahova-incident-la-draganeasa-un-politist-atacat-de-cinci-persoane-a-tras-cu-pistolul-ranindu-l-in-picior-pe-unul-dintre-agresori-1922404223002019112219178696"/>
    <meta property="og:site_name" content="News.ro"/>
    <meta property="article:published_time" content="2019-11-23T22:42:00+00:00"/>
    <meta property="og:title" content="Prahova: Incident la Drăgăneasa - un poliţist atacat de cinci persoane a tras cu pistolul, rănindu-l în picior pe unul dintre agresori"/>
    <meta property="og:description" content="Un poliţist atacat sâmbătă seară de cinci persoane aflate în stare de ebrietate a tras cu pistolul din dotare, rănindu-l în picior pe unul dintre agresori. Incidentul s-a produs în localitatea prahoveană Drăgăneasa, în curtea unei grădiniţe în care era organizată o secţie de votare şi în care erau depozitate materiale electorale."/>
  </head>
  <body>
    <article>
      <h1>Prahova: Incident la Drăgăneasa - un poliţist atacat de cinci persoane a tras cu pistolul, rănindu-l în picior pe unul dintre agresori</h1>
      <address><time datetime="2019-11-23T22:42:00+00:00">23 Nov 2019, 22:42</time> by <a rel="author">News.ro</a></address>
      <p>
        <b>Un poliţist atacat sâmbătă seară de cinci persoane aflate în stare de ebrietate a tras cu pistolul din dotare, rănindu-l în picior pe unul dintre agresori. Incidentul s-a produs în localitatea prahoveană Drăgăneasa, în curtea unei grădiniţe în care era organizată o secţie de votare şi în care erau depozitate materiale electorale.</b>
      </p>
      <p>“Astăzi, 23.11.2019, în jurul orei 20:30, un grup de cinci persoane, aflate în stare de ebrietate, au intrat în curtea grădiniţei din localitatea Drăgăneasa, judeţul Prahova, unde este amplasată secţia de votare nr. 523 Drăgăneasa şi unde sunt sigilate materiale electorale. Aceştia au manifestat acte de violenţă, aruncând cu o sticlă de băuturi alcoolice în agentul şef principal de poliţie aflat în serviciul de pază, unul dintre aceştia atacând fizic poliţistul. În urma altercaţiei s-a folosit armamentul din dotare, conform procedurilor legale, agresorul fiind rănit în picior, în prezent aflându-se în afara oricărui pericol”, anunţă IPJ Prahova.</p>
      <p>Conform aceleiaşi surse, ”acţiunile violente au fost oprite, în sprijinul poliţistului care şi-a făcut datoria a intervenit şi o grupă de intervenţie din cadrul Serviciului Acţiuni Speciale Prahova pentru a proteja Secţia de votare pe timpul nopţii”.</p>
      <p>Poliţiştii precizează că agresorii au fost identificaţi, iar cercetările continuă sub coordonarea unui procuror din cadrul Parchetului de pe lângă Judecătoria Câmpina.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>