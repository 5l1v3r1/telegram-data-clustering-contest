<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/lekkoatletyka/eliud-kipchoge-i-dalilah-muhammad-najlepszymi-lekkoatletami-roku/1mxfvjg"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T22:15:38+00:00"/>
    <meta property="og:title" content="Kipchoge i Muhammad najlepszymi lekkoatletami roku"/>
    <meta property="og:description" content="Podczas Gali Lekkoatletycznej IAAF w Monako ogłoszono, że najlepszymi lekkoatletami roku zostali wybrani kenijski długodystansowiec Eliud Kipchoge i amerykańska specjalistka biegu na 400 metrów przez płotki Dalilah Muhammad."/>
  </head>
  <body>
    <article>
      <h1>Kipchoge i Muhammad najlepszymi lekkoatletami roku</h1>
      <address><time datetime="2019-11-23T22:15:38+00:00">23 Nov 2019, 22:15</time> by <a rel="author" href="https://www.przegladsportowy.pl/autorzy/maciej-petruczenko" target="_blank">Maciej Petruczenko</a></address>
      <p>
        <b>Podczas Gali Lekkoatletycznej IAAF w Monako ogłoszono, że najlepszymi lekkoatletami roku zostali wybrani kenijski długodystansowiec Eliud Kipchoge i amerykańska specjalistka biegu na 400 metrów przez płotki Dalilah Muhammad.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>On wygrał wiosną Maraton Londyński, ustanawiając rekord trasy 2:02:37, co było jego dziesiątym z kolei triumfem na dystansie 42 km 195 m, a we wrześniu jako pierwszy biegacz w historii przełamał barierę 2 godzin w tej konkurencji, osiągając w Wiedniu 1:59:40.2. Był to wprawdzie bieg w warunkach laboratoryjnych, niedopuszczalnych regulaminowo, ale wyczyn Eliuda wzbudził powszechne uznanie.</p>
      <p>Dalilah Muhammad zdobyła w Dosze tytuł mistrzyni świata na 400 m pł, ustanawiając światowy rekord 52.16 i dołożyła do tego tytuł drugi w sztafecie 4 x 400 m. Wcześniej – podczas mistrzostw kraju, w Des Moines wygrała 400 m pł w 52.20, co w tamtym momencie również było rekordem globu.</p>
      <related>
        <a href="http://onet.tv/s/przegladsportowy/piotr-zyla-w-zeszlym-roku-zabilem-wszystkie-emocje-i-nic-mnie-nie-cieszylo/629yc9"/>
      </related>
      <p>Miano Wschodzących Gwiazd Lekkoatletyki zyskali ukraińska skoczkini wzwyż Jarosława Mahuczych i Etiopczyk Selemon Barega. Ona została w Dosze srebrną medalistką skoku wzwyż, ustanawiając rekord świata juniorek 2,04 m, ona zaś wywalczył tam srebro na 5000 m</p>
      <p>Nagrodą specjalną za osiągnięcia trenerskie uhonorowano irlandzkiego misjonarza – brata Colma O’Connella, który od 43 lat wychowuje światowej klasy długodystansowców Kenii, osiedliwszy się w Rift Valley.</p>
      <p>Nagrodę Fair Play przyznano reprezentantowi Gwinei Bissau – Braimowi Suncarowi Dabo, który na MŚ w Dosze okazał przyjacielską pomoc Jonathanowi Busby’emu z Aruby, doholowując kompletnie wyczerpanego i opierającego się na jego ramieniu współzawodnika do mety przedbiegu 5000 metrów. Obaj byli jedynymi reprezentantami swoich krajów na mistrzostwach, dopuszczonymi bez wymaganego minimum wynikowego.</p>
    </article>
  </body>
</html>