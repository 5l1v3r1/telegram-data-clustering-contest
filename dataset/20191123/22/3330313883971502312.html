<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904941/matig-ado-knokt-zich-in-doldwaas-haags-kwartiertje-toch-nog-naast-willem-ii.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-23T22:37:00+00:00"/>
    <meta property="og:title" content="Willem II krijgt deksel op de neus in Haags kwartiertje en laat plek drie liggen"/>
    <meta property="og:description" content="De zege voor Willem II bij ADO Den Haag leek lang in kannen en kruiken, maar na een knotsgek Haags kwartiertje moesten beide ploegen het met één punt doen. Twee late doelpunten van de geplaagde ploeg van Fons Groenendijk bepaalden de eindstand op 3-3. Willem II-trainer Adrie Koster voorspelde voor de wedstrijd nog een agressief spelend ADO, maar het waren toch echt de bezoekers uit Tilburg die binnen twaalf minuten op voorsprong stonden. Freek Heerkens was de maker van het doelpunt (0-1) en dat was volledig verdiend. ADO speelde heel erg matig en kreeg nog voor rust een nieuwe tik te verwerken. Via de onderkant van de lat vuurde Vangelis Pavlidis, de Griekse topscorer van de Tricolores, de 0-2 tegen de touwen."/>
  </head>
  <body>
    <article>
      <h1>Willem II krijgt deksel op de neus in Haags kwartiertje en laat plek drie liggen</h1>
      <address>
        <time datetime="2019-11-23T22:37:00+00:00">23 Nov 2019, 22:37</time>
      </address>
      <p>
        <b>De zege voor Willem II bij ADO Den Haag leek lang in kannen en kruiken, maar na een knotsgek Haags kwartiertje moesten beide ploegen het met één punt doen. Twee late doelpunten van de geplaagde ploeg van Fons Groenendijk bepaalden de eindstand op 3-3.</b>
      </p>
      <p>Willem II-trainer Adrie Koster voorspelde voor de wedstrijd nog een agressief spelend ADO, maar het waren toch echt de bezoekers uit Tilburg die binnen twaalf minuten op voorsprong stonden. Freek Heerkens was de maker van het doelpunt (0-1) en dat was volledig verdiend. ADO speelde heel erg matig en kreeg nog voor rust een nieuwe tik te verwerken. Via de onderkant van de lat vuurde Vangelis Pavlidis, de Griekse topscorer van de Tricolores, de 0-2 tegen de touwen.</p>
      <p>Geen vuiltje aan de lucht voor Willem II in de rust, maar na de onderbreking zorgde Tomas Necid toch voor hoop in de Haagse harten. De Tsjech werkte een voorzet van Crysencio Summerville binnen en zette zijn ploeg daarmee op 1-2, maar vijf minuten later schoot Pavlidis met zijn tweede doelpunt de marge weer naar twee.</p>
      <p>De Tilburgers leken wederom in veilige haven te zijn, maar het beruchte Haagse kwartiertje bracht uitkomst voor ADO. De ploeg van Fons Groenendijk liep de hele wedstrijd achter de feiten aan en pas in de slotfase kwam de geest in de Haagse ploeg. Eerst was wederom Necid belangrijk met de 2-3, waarna John Goossens het Cars Jeans Stadion deed ontploffen met een ongelofelijke uithaal.</p>
      <p>Vanaf minstens 35 meter pegelde hij met links in de kruising en daardoor hield ADO wonder boven wonder toch nog een punt over aan het duel. Daardoor laat Willem II de mogelijkheid liggen om voor even op de derde plaats in de Eredivisie terecht te komen. De Tricolores moeten het nu doen met een voorlopige zesde plaats, terwijl nummer zestien ADO een belangrijk punt pakt in de strijd tegen degradatie en Fortuna (vijftiende op de ranglijst) tot op één punt nadert.</p>
    </article>
  </body>
</html>