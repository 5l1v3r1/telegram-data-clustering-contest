<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/deler-de-brutale-meldingene-do-i-helvete/71853701"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T22:41:23+00:00"/>
    <meta property="og:title" content="Deler de brutale meldingene: «Dø i helvete»"/>
    <meta property="og:description" content="En 21 år gamme kvinne er tiltalt for uaktsomt drap etter at kjæresten tok sitt eget liv. Nå er de brutale tekstmeldingene mellom paret offentliggjort."/>
  </head>
  <body>
    <article>
      <h1>Deler de brutale meldingene: «Dø i helvete»</h1>
      <h2>En 21 år gamme kvinne er tiltalt for uaktsomt drap etter at kjæresten tok sitt eget liv. Nå er de brutale tekstmeldingene mellom paret offentliggjort.</h2>
      <address><time datetime="2019-11-23T22:41:23+00:00">23 Nov 2019, 22:41</time> by <a rel="author">Marte Klausen</a></address>
      <p>En 21 år gammel sørkoreansk kvinne ble i oktober <a href="https://www.dagbladet.no/nyheter/begikk-selvmord-kjaeresten-siktet/71759467">siktet for uaktsomt drap</a> da kjæresten hennes, Alexander Urtula (22), tok sitt eget liv.</p>
      <p>
        <b>I en mengde tekstmeldinger skal 21-åringen, som studerte i USA, gjentatte ganger ha oppfordret Urtula til å ta sitt eget liv, ifølge aktoratet.</b>
      </p>
      <p>Nå har både forsvareren og aktoratet offentliggjort tekstmeldingene mellom paret da begge sider mener at meldingene styrker saken deres, skriver <a href="https://www.washingtonpost.com/nation/2019/11/22/texts-show-toxic-relationship-between-woman-boyfriend-that-prosecutors-say-drove-him-suicide/">The Washington Post</a>.</p>
      <h3>«Giftig og turbulent»</h3>
      <p>Dette er første gang offentligheten får et innblikk i hvordan paret samhandlet med hverandre, og meldingene avslører dessuten de siste øyeblikkene av det som beskrives som et «giftig og turbulent forhold».</p>
      <p>I mer enn 75 000 tekstmeldinger, hvorav minst 47 000 kom fra den siktede kvinnen, avsløres månedsvis med nådeløs mishandling som skal ha ført til Urtulas død, skriver avisa.</p>
      <p>
        <b>Meldingene fra den siktede kvinnen til Urtula var ofte fylt med brutal, eksplisitt og spesifikke trusler om vold. I en av meldingene ba hun kjæresten om å gjøre alle en tjeneste og bare ta livet av seg.</b>
      </p>
      <p>«JEG HAR LYST TIL Å KNUSE HODET DITT MOT VEGGEN», skrev hun i en annen melding, og oppfordret deretter 22-åringen til å «slå hodet sitt mot vasken gjentatte ganger».</p>
      <p>Saken har sterke likhetstrekk med en rettssak fra 2017 hvor Michelle Carter (22) ble <a href="https://www.dagbladet.no/nyheter/oppfordret-kjaeresten-til-selvmord-i-2014---forst-na-fengsles-hun/70758726">dømt for uaktsomt drap</a> etter å ha sendt en overveldende mengde tekstmeldinger til kjæresten Conrad Roy med oppfordringer om å ta sitt eget liv.</p>
      <h3>«Dø i helvete»</h3>
      <p>Tekstmeldingene viser likevel ikke bare at den siktede kvinnen oppfordret til selvmord. Forsvarsadvokaten til 21-åringen mener nemlig at en rekke av tekstmeldingene også viser at klienten hans gjentatte ganger ba Urtula om ikke å ta sitt eget liv.</p>
      <p>
        <b>På tirsdag offentliggjorde advokatfirmaet som representerer kvinnen dusinvis med tekstmeldinger overfor <a href="https://www.bostonglobe.com/metro/2019/11/19/texts-reveal-tragic-last-moments-before-boston-college-student-jumped-off-garage-his-death/0TBuI8GhmpRKIOnJfpFmdN/story.html">The Boston Globe</a>:</b>
      </p>
      <p>«HVIS DU NOEN GANG ELSKET MEG, STOPP. HVIS DU VIL VISE AT DU ELSKER MEG, STOPP», skrev 21-åringen til Urtula i forbindelse med at han uttrykte at han ville «forlate alle».</p>
      <p>Men i en <a href="https://www.bostonglobe.com/metro/2019/11/22/releases-more-text-messages-exchanged-inyoung-you-and-alex-urtula/iSvdTrbzRUXM0m4k7Xh9eN/story.html">ny runde</a> med tekstmeldinger, sluppet av aktoratet, skrev kvinnen også til kjæresten at han skulle «dø i helvete». Hun truet også med å ta livet sitt hvis ikke han tok sitt.</p>
      <p>Denne strategien skal hun ofte ha brukt for å manipulere kjæresten i løpet av de 18 månedene de var sammen, skriver The Washington Post.</p>
      <h3>«Vil du gjøre meg sint igjen?»</h3>
      <p>Kvinnen skal også ha isolert kjæresten fra vennene og familien hans, ifølge aktoratet, og truet med å skade seg selv hvis han ikke møtte kravene hennes om å kutte all kontakt med venner og bekjente.</p>
      <p>
        <b>«Vil du gjøre meg sint igjen? Vil du at jeg skal skjære over halsen min? Er det du vil?» skrev 21-åringen til Urtula bare to dager før han døde.</b>
      </p>
      <p>I den samme meldingen skrev kvinnen at hun kom til å lage en video hvor hun skulle si at det var på grunn av Urtula at hun tok sitt eget liv.</p>
      <p>- Alex følte seg fanget, som om han ikke hadde noe annet valg enn å bli værende i forholdet fordi livet hennes bokstavelig talt var i hans hender, uttalte distriktsadvokat Caitlin Grasso, som siterte et vitne, ifølge <a href="https://edition.cnn.com/2019/11/22/us/boston-college-student-suicide-texts/index.html">CNN</a>.</p>
      <p>Som svar på kjærestens trusler, svarte 22-åringen at hun eide hele ham:</p>
      <p>«Du eier meg … Hele meg … Bare du … Du har full kontroll over meg, emosjonelt og fysisk … Og du bestemmer om jeg skal være lykkelig.»</p>
      <h3>- Sårbar ung kvinne</h3>
      <p>På fredag forsøkte retten å stanse offentliggjøringen av tekstmeldingene, og ville spesifikt stanse kvinnens advokat, Steven Kim, fra å dele flere av meldingene, skriver <a href="https://www.bostonglobe.com/metro/2019/11/22/former-student-accused-driving-boyfriend-commit-suicide-due-court/qWd4fSu27CumH7Wuj91WQN/story.html">The Boston Globe</a>.</p>
      <p>
        <b>Kim hevder likevel at offentliggjøringen av tekstmeldingene er nødvendig da aktoratet «håndplukker» tekstmeldinger som styrker saken deres.</b>
      </p>
      <p>- Aldri før har jeg sett mer urettferdig og ufølsom oppførsel. Jeg kan bare konkludere med at det her er snakk om en billig jakt på overskrifter, uttalte Kim overfor The Washington Post.</p>
      <p>Han hevder at aktoratet forsøker å stemple en «emosjonelt sårbar ung kvinne» som et monster overfor hele verden.</p>
      <p>- Når faktaene kommer på bordet, kommer dette til å bli helt klart, slår advokaten fast.</p>
      <p>Kvinnen, som nekter straffskyld, risikerer opptil 20 år i fengsel hvis hun blir funnet skyldig.</p>
    </article>
  </body>
</html>