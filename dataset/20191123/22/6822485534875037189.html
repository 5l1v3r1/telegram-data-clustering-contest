<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902195.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T22:30:00+00:00"/>
    <meta property="og:title" content="آمریکا: چشمانمان را بر روی تحولات هنگ‌کنگ نمی‌بندیم"/>
    <meta property="og:description" content="به گزارش فارس، «رابرت اوبرایان» مشاور امنیت ملی آمریکا روز شنبه تأکید کرد که آمریکا چشمانش را بر روی تحولات در هنگ‌کنگ نمی‌بندد."/>
  </head>
  <body>
    <article>
      <h1>آمریکا: چشمانمان را بر روی تحولات هنگ‌کنگ نمی‌بندیم</h1>
      <address>
        <time datetime="2019-11-23T22:30:00+00:00">23 Nov 2019, 22:30</time>
      </address>
      <p>مشاور امنیت ملی آمریکا روز شنبه گفت که این کشور چشمانش را بر روی تحولات در هنگ‌کنگ نمی‌بندد.</p>
      <p>به گزارش فارس، «رابرت اوبرایان» مشاور امنیت ملی آمریکا روز شنبه تأکید کرد که آمریکا چشمانش را بر روی تحولات در هنگ‌کنگ نمی‌بندد.</p>
      <p>به نوشته پایگاه خبری «اسپوتنیک»، وی گفت: «آمریکا به مرحله نخست توافق تجاری با چین بسیار نزدیک بوده و واشنگتن خواستار توافق تجاری با چین است، اما چشمانش را بر روی هنگ‌کنگ نمی‌بندد.»</p>
      <p>مشاور امنیت ملی آمریکا اضافه کرد که واشنگتن خواستار پیشبرد انتخابات در هنگ‌کنگ بدون خشونت بوده و امیدوار است که سرکوب دیگری همانند «میدان تیان‌آنمن» در هنگ‌کنگ روی ندهد.</p>
      <p>این در حالی است که «دونالد ترامپ» رئیس جمهور آمریکا روز گذشته در مصاحبه تلفنی با شبکه خبری فاکس‌نیوز گفته بود که از «جنبش‌های آزادی‌خواه» در هنگ‌کنگ حمایت می‌کند، اما وی از «شی جینپینگ» رئیس جمهور چین هم حمایت می‌کند، به خصوص که واشنگتن و پکن در حال مذاکره درباره یک توافق تجاری تاریخی هستند.</p>
      <p>هنگ‌کنگ تا سال ۱۹۹۷ تحت حاکمیت انگلیس قرار داشت. از آن سال حاکمیت چین بر این منطقه اعاده شد، اما ساختار سیاسی این منطقه همچنان دست‌نخورده باقی مانده و اصطلاحا شرایط «یک کشور، دو سیستم» در روابط میان پکن و هنگ‌کنگ برقرار است. این منطقه از لحاظ نظام سیاسی در امور داخلی مستقل است و صرفا در سیاست‌های کلان نظامی و امنیتی از پکن پیروی می‌کند.</p>
      <p>این منطقه از پنج ماه پیش درگیر بحرانی است که با اعتراض به قانون استرداد مجرمین به خاک اصلی چین آغاز شد. بر اساس آن هنگ‌کنگ می‌توانست برخی مجرمین را برای ادامه محاکمه یا اجرای مجازات، به سرزمین اصلی چین بفرستد. هرچند آن قانون اکنون به طور کلی کنار گذاشته شده، اما اعتراضات در این منطقه ادامه دارد و در هفته‌های اخیر رنگ آشوب و خرابکاری به خود گرفته است.</p>
    </article>
  </body>
</html>