<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386672/besiktasi-konyada-burak-yilmaz-sirtladi"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T22:14:00+00:00"/>
    <meta property="og:title" content="Beşiktaş'ı Konya'da Burak Yılmaz sırtladı!"/>
    <meta property="og:description" content="Beşiktaş'ı Konya'da Burak Yılmaz sırtladı!"/>
  </head>
  <body>
    <article>
      <h1>Beşiktaş'ı Konya'da Burak Yılmaz sırtladı!</h1>
      <h2>Beşiktaş, kritik maçta Konyaspor'u deplasmanda 1-0 mağlup ederek üst üste 4. galibiyetini aldı. Kartal puanını 21'e çıkarırken 5 maçtır kazanamayan Aykut Kocaman'ın öğrencileri ise 13 puanda kaldı.</h2>
      <address>
        <time datetime="2019-11-23T22:14:00+00:00">23 Nov 2019, 22:14</time>
      </address>
      <p>Süper Lig'in 12. haftasında Beşiktaş, İttifak Holding Konyaspor'a konuk oldu. Siyah-beyazlılar, zorlu mücadelede rakibini Burak Yılmaz'ın attığı golle 1-0 mağlup etti. Üst üste 4. galibiyetini alan Kartal, yenilmezlik serisini de 6 maç yaparken puanını 21'e yükseltti. Kazanma hasreti 5 maça çıkan Aykut Kocaman'lı Konyaspor ise 13 puanda kaldı.</p>
      <h3>SKUBIC ATTI, VAR "OFSAYT" DEDİ</h3>
      <p>Maça ev sahibi hızlı başladı. 3. dakikada Skubic'in kullandığı taç atışında ceza saha içerisine hareketlenen Ömer Ali Şahiner topu kafayla Milosevic'e indirdi. Bu oyuncunun vuruşunda meşin yuvarlak ağlara gitti. Pozisyonu VAR'da inceleyen hakem Fırat Aydınus golü ofsayt gerekçesiyle iptal etti. 21. dakikada Skubic'in sağ kanattan ortasında, ceza sahası içerisinde bulunan Miya'nın bekletmeden vuruşunda top yan ağlarda kaldı. Karşılaşmanın ilk yarısı 0-0 sona erdi.</p>
      <h3>BURAK'LA GELEN TEHLİKELER VE GOL</h3>
      <p>Tatsız futbol ikinci yarıda da devam ederken Beşiktaş, Burak'la tehlikeli olmaya çalıştı. 47'de kafa vuruşu Serkan'da kalan Burak, 56'da ise uygun durumda topu dışarı gönderdi. 72'de ise gol geldi. Caner Erkin'in pasında topu önüne çok iyi alan Kral, net bir vuruşla fileleri havalandırdı: 0-1. Kalan sürede başka gol olmazken Beşiktaş 1-0 kazanan taraf oldu</p>
    </article>
  </body>
</html>