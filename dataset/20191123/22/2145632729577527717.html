<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18599553-casa-de-bastina-a-lui-adolf-hitler-devine-sectie-de-politie"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Casa de baştină a lui Adolf Hitler devine secţie de poliţie"/>
    <meta property="og:description" content="Casa în care s-a născut Adolf Hitler, din localitatea austriacă Braunau am Inn, va deveni secţie de poliţie, potrivit unui anunţ făcut recent de ministrul de Interne, Wolfgang Peschorn. Acesta a explicat că gestul ar fi un"/>
  </head>
  <body>
    <article>
      <h1>Casa de baştină a lui Adolf Hitler devine secţie de poliţie</h1>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18599553/2/image-405720-galleryv9-nygm.jpg"/>
      </figure>
      <p>Casa în care s-a născut Adolf Hitler, din localitatea austriacă Braunau am Inn, va deveni secţie de poliţie, potrivit unui anunţ făcut recent de ministrul de Interne, Wolfgang Peschorn. Acesta a explicat că gestul ar fi un "semnal de netăgăduit" că proprietatea imobiliară nu celebrează nazismul, potrivit bbc.com.</p>
      <p>Adolf Hitler şi-a petrecut primele săptămâni din viaţă într-un apartament din această clădire datând din secolul al 17-lea, iar soarta acesteia a fost subiectul unei lungi dispute.</p>
      <p>Timp de mai multe decenii, Guvernul austriac a plătit chirie proprietarului ei pentru a preveni desfăşurarea unor activităţi turistice de extremă dreapta.</p>
      <p>Clădirea a servit ca centru de îngrijire pentru persoane cu dizabilităţi, dar, la un moment dat, proprietara, Gerlinde Pommer, s-a opus planurilor de a instala platforme pentru scaunele cu rotile, iar apoi a refuzat toate ofertele Guvernului austriac de a cumpăra casa sau de a o renova.</p>
      <p>În 2014, un plan de a transforma clădirea în centru pentru refugiaţi a fost anulat.</p>
      <p>Guvernul a devenit proprietarul casei în 2016, după ce a emis un ordin de cumpărare obligatorie, pentru preţul de 810.000 de euro.</p>
      <p>La nivel public, soarta clădirii a fost subiect de controverse. Unii au cerut demolarea ei, alţii au fost de părere că trebuie să fie folosită pentru activităţi caritabile sau ca un centru al reconcilierii.</p>
      <p>În comunicatul emis marţi, Peschorn a spus că "utilizarea viitoare a casei de către poliţie ar trebui să transmită un semnal de netăgăduit că această clădire nu va mai evoca vreodată memoria naţionalismului socialist".</p>
      <p>Hitler s-a născut în Braunau am Inn, unde tatăl său era detaşat cu serviciul, pe 20 aprilie 1889. Familia a locuit într-un apartament din această clădire timp de câteva săptămâni, după care s-a mutat la o altă adresă din zonă.</p>
      <p>Când Hitler a împlinit trei ani, familia a părăsit oraşul definitiv.</p>
      <p>Adolf Hitler s-a întors pentru scurt timp în 1938, pe când se îndrepta spre Viena, după ce a anexat Austria Germaniei naziste.</p>
      <p>Sub comanda lui Hitler (1933 - 1945), Germania nazistă a declanşat cel de-Al Doilea Război Mondial, în urma căruia au murit aproximativ 6 milioane de evrei, precum şi alte zeci de milioane de civili şi soldaţi.</p>
      <p>Adolf Hitler a murit pe 30 aprilie 1945, în Berlin.</p>
      <related>
        <a href="https://www.descopera.ro/istorie/18514037-un-complex-demiurgic-alimentat-de-catre-un-hipnotist-cauza-ascensiunii-lui-adolf-hitler"/>
      </related>
      <related>
        <a href="https://www.descopera.ro/istorie/14893346-dictatorul-care-a-rescris-istoria-spaniei-cu-deciziile-sale-controversate-si-abile-a-fost-un-militar-mediocru-si-i-a-rezistat-lui-hitler"/>
      </related>
      <related>
        <a href="https://www.descopera.ro/istorie/14865593-cum-trecut-regina-maria-peste-poruncile-regelui-carol-i"/>
      </related>
      <related>
        <a href="https://www.descopera.ro/istorie/14781564-arma-letala-hitler-racheta-germana-v-2"/>
      </related>
      <related>
        <a href="https://www.descopera.ro/istorie/18026390-care-au-fost-ultimele-cuvinte-hitler"/>
      </related>
      <related>
        <a href="https://www.descopera.ro/dnews/17871181-cinci-tablouri-atribuite-hitler-nevandute-licitatie"/>
      </related>
      <related>
        <a href="https://www.descopera.ro/istorie/17868345-copie-mein-kampf-semnata-hitler-licitatie"/>
      </related>
      <related>
        <a href="https://www.descopera.ro/dnews/17865994-tablouri-hitler-licitatie"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18599440-aria-cercului-cea-mai-cautata-expresie-pe-google-in-romania-dupa-dezbaterile-dancila-iohannis"/>
        <a href="https://www.descopera.ro/dnews/18595659-germania-forteaza-apple-sa-permita-si-altor-companii-accesul-la-cipul-nfc-de-pe-iphone"/>
        <a href="https://www.descopera.ro/dnews/18595561-nici-iisus-nu-ar-primi-viza-pentru-marea-britanie-potrivit-sistemului-promovat-de-boris-johnson"/>
        <a href="https://www.descopera.ro/dnews/18595501-unui-copil-roman-de-7-ani-i-au-fost-replantate-doua-degete-amputate-in-urma-unui-accident"/>
      </related>
    </article>
  </body>
</html>