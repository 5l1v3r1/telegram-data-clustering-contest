<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/italia-agnoountai-20-metanastes-anoixta-tis-lampentouza-diasothikan-143/2921952/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T22:10:14+00:00"/>
    <meta property="og:title" content="Ιταλία: Αγνοούνται 20 μετανάστες ανοιχτά της Λαμπεντούζα – Διασώθηκαν 143"/>
    <meta property="og:description" content="Η ιταλική ακτοφυλακή ανακοίνωσε ότι διέσωσε 143 μετανάστες το βράδυ του Σαββάτου στα ανοιχτά του νησιού Λαμπεντούζα, όμως σύμφωνα με τις μαρτυρίες των διασωθέντων περίπου 20 άνθρωποι αγνοούνται."/>
  </head>
  <body>
    <article>
      <h1>Ιταλία: Αγνοούνται 20 μετανάστες ανοιχτά της Λαμπεντούζα – Διασώθηκαν 143</h1>
      <h2>Η ιταλική ακτοφυλακή ανακοίνωσε ότι διέσωσε 143 μετανάστες το βράδυ του Σαββάτου στα ανοιχτά του νησιού Λαμπεντούζα, όμως σύμφωνα με τις μαρτυρίες των διασωθέντων περίπου 20 άνθρωποι αγνοούνται.</h2>
      <address><time datetime="2019-11-23T22:10:14+00:00">23 Nov 2019, 22:10</time> by <a rel="author">kostas.papadopoulos</a></address>
      <p>“Τα πληρώματα τεσσάρων περιπολικών σκαφών έσωσαν 143 ανθρώπους που είχαν πέσει στο νερό” από μια λέμβο μήκους 10 μέτρων η οποία ανατράπηκε σε απόσταση περίπου ενός ναυτικού μιλίου (1,8 χλμ.) από το νησί, ανέφερε η ανακοίνωση.</p>
      <p>Οι διασωθέντες είπαν στη συνέχεια ότι λείπουν σχεδόν 20 από τους επιβαίνοντες στο σκάφος. Δύο άνδρες, ένας Ερυθραίος και ένας Λίβυος, είπαν ότι έχασαν τις συζύγους τους.</p>
      <p>Εκτός από τα σκάφη του λιμενικού, που συνεχίζουν τις έρευνές τους στη θαλάσσια περιοχή, στην επιχείρηση μετέχουν και δύο αεροσκάφη της Frontex και του ιταλικού πολεμικού ναυτικού. Μέχρι στιγμής δεν έχουν εντοπιστεί πτώματα. Οι διασώστες ερευνούν επίσης τις ακτές της Λαμπεντούζας, για την περίπτωση που κάποιος από τους ναυαγούς κατάφερε να φτάσει κολυμπώντας μέχρι το νησί.</p>
      <p>Οι 143 διασωθέντες αποβιβάστηκαν στο λιμάνι της Λαμπεντούζας.</p>
    </article>
  </body>
</html>