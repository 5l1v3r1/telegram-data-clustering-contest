<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_24/problemi-vodafone-genova-liguria-down-rete-0162ffac-0ee6-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Problemi alla rete Vodafone a Genova e in tutta la Liguria, l’azienda: «Una settimana di giga e minuti illimitati per gli utenti colpiti»"/>
    <meta property="og:description" content="In serata ripristinata la rete mobile, restano disservizi su quella fissa"/>
  </head>
  <body>
    <article>
      <h1>Problemi alla rete Vodafone a Genova e in tutta la Liguria, l’azienda: «Una settimana di giga e minuti illimitati per gli utenti colpiti»</h1>
      <h2>In serata ripristinata la rete mobile, restano disservizi su quella fissa. L’azienda spiega che i disservizi sono stati causati dalle «eccezionali condizioni del tempo» e dal crollo del viadotto sulla Torino-Savona.</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Redazione Online</a></address>
      <p>A causa delle <a href="https://www.corriere.it/cronache/19_novembre_24/maltempo-allerta-rossa-liguria-piemonte-acqua-alta-venezia-meteo-dda3758e-0e99-11ea-b3dc-1023409a22e2.shtml">«eccezionali condizioni del tempo» </a>e del <a href="https://www.corriere.it/cronache/19_novembre_24/a6-crollo-un-viadotto-torino-savona-causa-maltempo-bab0b84e-0ec0-11ea-b3dc-1023409a22e2.shtml">crollo del viadotto sulla Torino-Savona</a>, si è verificato un «temporaneo disservizio» sulla rete Vodafone — sia fissa, sia mobile — in Liguria. Lo ha confermato l’azienda con un comunicato. Nel corso del pomeriggio, molti utenti liguri hanno incontrato difficoltà di connessione a partire dalle ore 14: le segnalazioni in merito sui siti specializzati (come Downdetector) provengono in maggioranza da Genova, Savona, La Spezia. In serata, la rete mobile era stata ripristinata, mentre risultava ancora inutilizzabile quella fissa.</p>
      <h4>I giga e i minuti illimitati per gli utenti</h4>
      <p>«I nostri tecnici sono al lavoro per risolvere il problema nel più breve tempo possibile», ha fatto sapere Vodafone, precisando che «tempi di ripristino sono stati <b>condizionati anche dai vincoli di sicurezza </b>che non hanno permesso un immediato accesso alle aree soggette a rischio». «Stiamo collaborando con le Prefetture dei Comuni liguri interessati, con la Protezione Civile e gli organismi istituzionali coinvolti in questa situazione di emergenza», ha aggiunto Vodafone. Alle 18:30 era stata ripristinata la rete mobile, ma non quella fissa. <br/>In un sms inviato a tutti i clienti liguri, l’operatore telefonico ha fatto sapere anche che intende compensare gli utenti colpiti dal disservizio: «Consapevoli del disagio subito, abbiamo deciso di attivarti giga e minuti illimitati per 1 settimana», si legge nel messaggio.</p>
    </article>
  </body>
</html>