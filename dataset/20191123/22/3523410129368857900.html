<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641682/%D8%B3%D8%AE%D9%86%DA%AF%D9%88%DB%8C-%D8%AA%D8%B1%D8%A7%D9%85%D9%BE-%D8%A8%D9%87-%D8%A7%D9%86%D8%AA%D9%82%D8%A7%D8%AF-%D8%A8%D9%88%D9%84%D8%AA%D9%88%D9%86-%D8%B3%D8%A7%D9%84%D8%AE%D9%88%D8%B1%D8%AF%D9%87-%D9%BE%D8%A7%D8%B3%D8%AE-%D8%AF%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T22:42:00+00:00"/>
    <meta property="og:title" content="سخنگوی ترامپ به انتقاد «بولتون سالخورده» پاسخ داد"/>
    <meta property="og:description" content="سخنگوی رئیس جمهوری آمریکا به انتقاد «بولتون سالخورده» پاسخ داد."/>
  </head>
  <body>
    <article>
      <h1>
        <a href="https://www.bultannews.com/fa/news/641682/%D8%B3%D8%AE%D9%86%DA%AF%D9%88%DB%8C-%D8%AA%D8%B1%D8%A7%D9%85%D9%BE-%D8%A8%D9%87-%D8%A7%D9%86%D8%AA%D9%82%D8%A7%D8%AF-%D8%A8%D9%88%D9%84%D8%AA%D9%88%D9%86-%D8%B3%D8%A7%D9%84%D8%AE%D9%88%D8%B1%D8%AF%D9%87-%D9%BE%D8%A7%D8%B3%D8%AE-%D8%AF%D8%A7%D8%AF">سخنگوی ترامپ به انتقاد «بولتون سالخورده» پاسخ داد</a>
      </h1>
      <h2>سخنگوی رئیس جمهوری آمریکا به انتقاد «بولتون سالخورده» پاسخ داد.</h2>
      <address><time datetime="2019-11-23T22:42:00+00:00">23 Nov 2019, 22:42</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سخنگوی ترامپ در پاسخ به انتقاد «<b>جان بولتون</b>» مشاور امنیت ملی سابق <b><i>آمریکا</i></b> که در پیامی اعلام کرده بود دلیل غیبت طولانی‌اش در توئیتر اجازه نداشتن وی به حساب کاربری رسمی خود در توئیتر بوده است، ضمن رد این اتهام گفت: بولتون سالخورده به احتمال زیاد گذرواژه اش را فراموش کرده است.</p>
      <p>استفانی گریشام سخنگوی ترامپ در گفتگو با شبکه فاکس نیوز در این باره اعلام کرد: بولتون به احتمال زیاد گذرواژه حساب توئیتری خود را فراموش کرده است.</p>
      <p>سخنگوی ترامپ در این باره ادامه داد: من پدر خودم را مثال می‌زنم. برخی افراد سالخورده نمی‌دانند که در این صورت باید با توئیتر تماس بگیرند و گذرواژه تازه‌ ای را دریافت کنند.</p>
      <p>این در حالیست که مشاور امنیت ملی سابق آمریکا، در پیامی توئیتری اعلام کرد که دلیل غیبت طولانی‌اش در توئیتر این بوده است که دولت آمریکا از زمان استعفای اجباری او در روز ۱۰ سپتامبر (۱۹ شهریور) اجازه نداده است که وی به حساب کاربری رسمی خود در توئیتر دسترسی داشته باشد.</p>
      <p>جان بولتون بعد از ظهر جمعه به‌وقت محلی در حساب کاربری رسمی خود در توئیتر نوشت: از روزی که از سمت خود به‌عنوان مشاور امنیت ملی استعفا کردم، کاخ سفید از بازگرداندن دسترسی من به حساب کاربری شخصی‌ام در توئیتر امتناع کرد. آنها می‌ترسیدند که من چه‌ چیزهایی را بگویم؟ برای آنها شایع کردند که من پنهان شده‌ام، متأسفم که ناامیدتان می‌کنم.</p>
      <p>راشاتودی این پیام بولتون را نشانه ای برای حضور احتمالی بولتون در جلسات استماع کنگره آمریکا در خصوص استیضاح ترامپ دانسته است.</p>
      <p>تا کنون ۳ جلسه از جلسات استماع علنی استیضاح ترامپ برگزار شده است.</p>
      <p>کنگره پیشتر خواستار حضور بولتون در این جلسات به عنوان شاهد شده بود اما وی اعلام کرده بود که بدون درخواست رسمی و رای دادگاه در این جلسات حاضر نخواهد شد.</p>
    </article>
  </body>
</html>