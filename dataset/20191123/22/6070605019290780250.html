<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/sa-guarda-cadaques-prevaricacio_0_2349965058.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T22:37:12+00:00"/>
    <meta property="og:title" content="Investiguen Sa Guarda de Cadaqués per prevaricació"/>
    <meta property="og:description" content="Un jutjat ha obert diligències arran de la denúncia d’un veí"/>
  </head>
  <body>
    <article>
      <h1>Investiguen Sa Guarda de Cadaqués per prevaricació</h1>
      <h2>Un jutjat ha obert diligències arran de la denúncia d’un veí</h2>
      <address>
        <time datetime="2019-11-23T22:37:12+00:00">23 Nov 2019, 22:37</time>
      </address>
      <p>La polèmica torna a esquitxar les obres de Sa Guarda de Cadaqués, aturades des del maig per l’Ajuntament. El jutjat d’instrucció 3 de Figueres va obrir diligències prèvies el març passat per investigar si s’han comès delictes contra l’ordenació del territori i prevaricació urbanística arran de la denúncia que va presentar el 2018 un veí de Cadaqués contra l’Ajuntament, la conselleria de Territori, funcionaris, tècnics i arquitectes, i contra el propietari majoritari dels terrenys, l’empresa Domus Viator. Un escrit que també va presentar al ministeri fiscal, que va decidir afegir-se a la causa. Des de l’ajuntament i la Generalitat han declinat fer valoracions perquè el cas està obert als jutjats. I des de Domus Viator afirmen que han “complert sempre amb la llei”.</p>
      <p>La denúncia del veí de Cadaqués al·lega que la modificació del pla parcial de Sa Guarda i l’aprovació del projecte d’urbanització “infringeixen” el pla general d’ordenació urbana (PGOU). Concretament, exposa que aquest document estableix que el pla parcial es desenvoluparà en el segon quadrienni. Com que va entrar en vigor el 2006, s’havia de desenvolupar entre el 2010 i el 2014. Malgrat això, la modificació del pla parcial aprovada el 2013 estableix un termini de 8 anys per desenvolupar-lo, cosa que “infringeix el principi de normativa perquè no tenia facultat d’alterar el que diu el PGOU”, segons defensa la querella. De fet, en l’escrit acusen els redactors de la modificació del pla parcial i del projecte d’urbanització de “prescindir de la legalitat en benefici de no se sap quins interessos” i de “preparar un pla d’etapes a mida dels promotors”. “Tot apunta a una gran operació especulativa per tenir les mans lliures per fer qualsevol actuació en qualsevol temps”, sostenen. Per tot plegat consideren que el pla d’etapes és “un frau de llei” i defensen que s’han comès fins a vuit delictes penals, entre els quals prevaricació urbanística, falsedat documental, tràfic d’influències i delictes urbanístics. Una nova denúncia que s’afegeix a les que van presentar entitats com SOS Costa Brava.</p>
      <p>El president de la junta de compensació de Sa Guarda i administrador de Domus Viator, David Dalmau, desmenteix les acusacions i certifica que “mai” han fet “res indegut”. “Estem estranyats per la demanda, però tranquils, perquè sempre hem complert amb la llei”, subratlla. De fet, Dalmau assegura que les administracions públiques no l’han “beneficiat gens”, ans al contrari: “Ens han perjudicat”. I posa com a exemple que l’Ajuntament va paralitzar les obres, i el fet que tot el projecte depengui del nou Pla Director Urbanístic de la Generalitat, que determinarà si es poden aixecar les 104 cases i un hotel previstos, si s’han de modificar els plans o bé si es desqualifiquen els terrenys. Tota una sèrie de perjudicis -segons Dalmau- que han recopilat en una reclamació per danys patrimonials que presentaran els pròxims dies per via administrativa.</p>
      <p>La jutge va citar a declarar el denunciant, que va explicar que va demanar al seu advocat que investigués si eren certs els comentaris que sentia pel poble sobre aquestes obres. Durant aquest temps, i a més de la denúncia, també ha presentat escrits a la conselleria de Territori -que va aprovar definitivament els documents investigats- i a l’Ajuntament. El lletrat municipal, Narcís Pérez, va al·legar en una de les respostes que el PGOU “no assenyala específicament que el sector s’haurà d’urbanitzar en el segon quadrienni”, cosa que, segons l’advocat, “implica que correspondrà al pla parcial assenyalar el corresponent pla d’etapes”.</p>
    </article>
  </body>
</html>