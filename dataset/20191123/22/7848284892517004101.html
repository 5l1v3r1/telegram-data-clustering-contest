<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/news/conte-a-intertv-borja-e-stato-zitto-e-si-e-fatto-trovar-pronto-dimarco-ha-a-cuore-l-inter-come-tutti-gli-altri-323861"/>
    <meta property="og:site_name" content="FcInterNews.it"/>
    <meta property="article:published_time" content="2019-11-23T22:55:43+00:00"/>
    <meta property="og:title" content="Conte a InterTV: &quot;Borja è stato zitto e si è fatto trovar pronto. Dimarco ha a cuore l'Inter, come tutti gli altri&quot;"/>
    <meta property="og:description" content="Il tecnico nerazzurro Antonio Conte ha detto la sua ai microfoni di InterTV a margine della sfida vinta dalla Beneamata contro il Torino. Di seguito le sue parole...."/>
  </head>
  <body>
    <article>
      <h1>Conte a InterTV: "Borja è stato zitto e si è fatto trovar pronto. Dimarco ha a cuore l'Inter, come tutti gli altri"</h1>
      <address><time datetime="2019-11-23T22:55:43+00:00">23 Nov 2019, 22:55</time> by <a rel="author">Andrea Pontone</a></address>
      <p>Il tecnico nerazzurro <b>Antonio Conte </b>ha detto la sua ai microfoni di <i>InterTV </i>a margine della sfida vinta dalla <i>Beneamata </i>contro il Torino. Di seguito le sue parole.</p>
      <p><b>Quanto è contento della vittoria e di aver mantenuto la porta inviolata?</b><br/>"Molto contento. Siamo riusciti a non prendere gol e poi a farne tre. Dal punto di vista realizzativo, diciamo che questa è diventata una consuetudine. A livello di non subire gol, invece, nelle ultime partite eravamo stati un po' troppo generosi. Sono contento per la prova dei ragazzi: si sono calati subito a livello di mentalità in condizioni atmosferiche non buone, perché il campo era pesante e il pallone poteva fermarsi nelle pozzanghere. I giocatori meritano queste soddisfazioni, perché stanno facendo qualcosa di bello, di cui bisogna essere orgogliosi".</p>
      <p><b>Come si prepara tatticamente questa gara, disputata in condizioni del genere? La squadra ha impostato poco da dietro, ad esempio.</b><br/>"Avevo visto un po' quello che ci sarebbe aspettato stasera: sapevo che il campo sarebbe stato pesante, perché per fortuna adesso il meteo lo si conosce prima. Affrontavamo una squadra fisica, che è molto ostica, soprattutto in casa: abbiamo dunque preparato una formazione bella tosta, 'agguerrita' sotto tutti i punti di vista. Sono contento per il bell'approccio e per il bel risultato: abbiamo sofferto il giusto, contro una squadra molto ostica come il Torino".</p>
      <p><b>L'Inter è andata a segno nelle prime 13 giornate per la prima volta nella sua storia. Oggi indicazioni positive dai singoli: in campo anche Dimarco e Borja Valero.</b><br/>"Questo è un gruppo veramente sano, formato da ragazzi che hanno a cuore l'Inter. Per me è un piacere andare ogni giorno alla Pinetina e lavorare con loro. Oggi sono contento sia per Borja che per Federico Dimarco. Borja ha lavorato in questi tre mesi: è stato zitto, non si è lamentato di niente, ed oggi si è fatto trovare pronto; una prestazione eccezionale, su un campo che non esaltava le sue caratteristiche ma lui si è calato bene. Dimarco è un ragazzo super positivo, che ha a cuore l'Inter: oggi si è meritato l'esordio. Ora bisogna continuare: io ho un gruppo di ragazzi che, al di là delle difficoltà che eventualmente potremo incontrare, daranno a prescindere il 200%. Questo mi lascia molto tranquillo".</p>
    </article>
  </body>
</html>