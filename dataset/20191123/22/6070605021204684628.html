<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/estacio-renfe-Sant-Andreu-semisoterrada-vidre_0_2349965042.html?utm_campaign=echobox&amp;utm_medium=social&amp;utm_source=Facebook"/>
    <meta property="og:site_name" content="Ara.cat"/>
    <meta property="article:published_time" content="2019-11-23T22:05:27+00:00"/>
    <meta property="og:title" content="L’estació de Sant Andreu estarà semisoterrada i serà de vidre"/>
    <meta property="og:description" content="Els veïns reclamen que s’accelerin també les obres per construir el nou parc"/>
  </head>
  <body>
    <article>
      <h1>L’estació de Sant Andreu estarà semisoterrada i serà de vidre</h1>
      <h2>Els veïns reclamen que s’accelerin també les obres per construir el nou parc</h2>
      <address>
        <time datetime="2019-11-23T22:05:27+00:00">23 Nov 2019, 22:05</time>
      </address>
      <p>Diverses empreses estan fent números aquests dies per acabar de decidir si participen en el concurs de licitació per construir la nova estació de Sant Andreu Comtal. La futura estació serà per a trens de Rodalies i Regionals, com actualment, i estarà situada a prop de la Sagrera, on algun dia ha d’arribar l’alta velocitat. La nova estació de Sant Andreu Comtal ocuparà 696 metres quadrats i serà molt més modesta del que es preveia inicialment. Segons els plànols, anirà damunt la gran llosa que ja s’ha construït sobre les vies del tren. Limitarà amb el carrer de Sant Adrià i serà a la banda de mar, és a dir, més a prop de l’actual Parc de la Maquinista que no pas de la plaça de l’Estació, on és actualment. A finals d’aquest any s’adjudicarà l’obra i, si no falla res, al cap d’11 mesos ja estarà en funcionament (davant la desesperació dels veïns, que fa més de 13 anys que l’esperen).</p>
      <p>Segons el projecte que ara estan estudiant les empreses constructores, la façana de la futura estació serà de vidre per permetre que hi entri llum natural. Està previst que la llum del sol arribi fins a les andanes, que seran al pis de sota. L’estació estarà semisoterrada perquè per la banda mar quedarà a la cota del futur Parc Lineal de Sant Andreu - la Sagrera, mentre que a la banda muntanya mantindrà el nivell de la ciutat consolidada, és a dir, uns metres per sota del parc.</p>
      <h3>Tres accessos</h3>
      <p>L’estació tindrà tres accessos i tots donaran a la mateixa planta, que és on hi haurà les taquilles: per arribar-hi des de l’actual estació, és a dir, des del barri de Sant Andreu, caldrà travessar la passarel·la que hi ha ara, que es reformarà. A través d’aquest pont es passarà per sobre de les vies actuals per arribar fins a la nova plaça, des d’on es podrà entrar a l’estació. També s’hi podrà arribar des del Parc de la Maquinista i el carrer Sant Adrià. En un futur, aquest accés formarà part del parc lineal que arribarà fins a l’estació de la Sagrera, però que forma part d’un altre projecte, segons lamenten els veïns. “Les obres que ara començaran es limiten a la caseta dels bitllets”, denuncia Montse Farré, membre de la junta de l’Associació de Veïns de Sant Andreu del Palomar. Els veïns estan farts del retard en la construcció de l’estació, perquè l’actual fa molts anys que ha quedat obsoleta, però també estan disgustats perquè les obres incloïen una important transformació de l’espai, amb un gran parc sobre la llosa que cobreix les vies del tren. Però caldrà esperar. “Ho hem de reivindicar tot pam a pam”, reclama Farré. Tampoc els agrada que la connexió entre els barris de Sant Andreu i el Bon Pastor no quedi ben resolta, ja que està previst delimitar els marges amb unes tanques.</p>
      <p>Una altra de les actuacions previstes en aquest espai per a la qual també caldrà continuar esperant -com el parc lineal i l’estació de la Sagrera-és la creació d’un nou carrer que tindrà tres carrils de trànsit soterrat i tres en superfície i que transcorrerà en paral·lel a les vies del tren per comunicar Sant Andreu amb el carrer Mallorca. Aquests carrils, projectats abans que es reduís el trànsit del carrer Mallorca i la Meridiana, s’han de construir on ara hi ha les vies, que quedaran anul·lades. Els trens passaran per unes altres vies a tocar de la banda mar.</p>
      <h3>Retard i sobrecostos</h3>
      <p>Els veïns de Sant Andreu fa 13 anys que s’han de conformar amb una estació molt precària. De fet, fins fa poc ni tan sols estava adaptada. La nova estació ja s’havia adjudicat, però l’obra es va anar encarint i Adif va encarregar una auditoria. Amb els resultats d’aquell peritatge, el consell de ministres va resoldre que hi havia prou raons per rescindir el contracte i convocar un nou concurs. A més d’aquests problemes, les obres també s’han anat ajornant durant anys per falta de recursos.</p>
    </article>
  </body>
</html>