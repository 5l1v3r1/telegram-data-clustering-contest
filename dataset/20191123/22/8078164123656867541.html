<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_24/lecce-cagliari-rinviata-maltempo-ed036708-0ef5-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Lecce-Cagliari rinviata per maltempo"/>
    <meta property="og:description" content="Impossibile giocare su un campo cos&amp;#236; zuppo&amp;#46; Lecce&amp;#45;Cagliari in programma domenica sera &amp;#232; stata rinviata per maltempo&amp;#46; Diluviava da ore sullo stadio..."/>
  </head>
  <body>
    <article>
      <h1>Lecce-Cagliari rinviata per maltempo</h1>
      <h2>Il diluvio rimanda il posticipo della domenica, sarà recuperata lunedì alle 15. O il 18 dicembre se il meteo non migliorerà</h2>
      <address>
        <time datetime="2019-11-23T22:00:00+00:00">23 Nov 2019, 22:00</time>
      </address>
      <p>Impossibile giocare su un campo così zuppo. Lecce-Cagliari in programma domenica sera è stata rinviata per maltempo. Diluviava da ore sullo stadio via del Mare e le previsioni non indicavano alcun miglioramento.</p>
      <p><b>Inutili i tre sopralluoghi effettuati dall’arbitro Mariani</b>, insieme ai capitani Lucioni e Nainggolan. Alla fine, resosi conto che il pallone non rimbalzava, il direttore di gara ha deciso di non far giocare. La partita sarà recuperata lunedì alle 15 se il meteo lo permetterà: altrimenti sarà spostata al 18 dicembre (quando c’è già in programma il recupero di Brescia-Sassuolo).</p>
      <p><b>Saverio Sticchi Damiani,</b> presidente del Lecce, commenta con una battuta il rinvio: «Alle 15 di lunedì avremo tanti parrucchieri allo stadio. Spero che i nostri abbonati riescano a venire anche se per noi non è il massimo giocare di lunedì, perché poi sabato avremo l’anticipo contro la Fiorentina. Noi comunque ci siamo attenuti alle indicazioni della Lega serie A» ha detto a Sky spiegando che fra le due società c’è stato «un grande spirito collaborativo».</p>
      <p><b>Per il Cagliari interviene il direttore generale Mario Passetti</b>: «La decisione arbitro è stata abbastanza semplice, perché si è deciso di applicare il regolamento che dice che se la partita non inizia si recupera il giorno dopo. Speriamo domani il campo sia in condizioni accettabili e che ci permetta di giocare. Bisogna sempre provare a giocare nelle condizioni migliori, per dare ai tifosi il miglior spettacolo possibile. Vorrei ringraziare gli oltre 200 tifosi che hanno seguito la squadra e che rimarranno fino a domani. Sono gli eroi della serata».</p>
    </article>
  </body>
</html>