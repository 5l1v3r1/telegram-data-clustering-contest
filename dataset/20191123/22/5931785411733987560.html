<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/23/novi-poraz-fmp-a-u-sloveniji-lapornik-vodio-krku-do-pobede-nad-igokeom/"/>
    <meta property="og:site_name" content="Sportska centrala"/>
    <meta property="article:published_time" content="2019-11-23T22:55:27+00:00"/>
    <meta property="og:title" content="Novi poraz FMP-a u Sloveniji, Lapornik vodio Krku do pobede nad Igokeom"/>
    <meta property="og:description" content="Odigrane su prve dve utakmice 8. kola ABA lige, a pobede su ostvarile ekipe iz Slovenije. Primorska je u malom derbiju kola savladala FMP i izbila na čelo tabele bar do nedeljnih utakmica. „Panteri“ su bili ravnopravan rival veći deo prve četvrtine, ali u finišu tog dela igre Primorska stekla pet poena prednosti i nakon […]"/>
  </head>
  <body>
    <article>
      <h1>Novi poraz FMP-a u Sloveniji, Lapornik vodio Krku do pobede nad Igokeom</h1>
      <address><time datetime="2019-11-23T22:55:27+00:00">23 Nov 2019, 22:55</time> by <a rel="author">Zile</a></address>
      <p>Odigrane su prve dve utakmice 8. kola ABA lige, a pobede su ostvarile ekipe iz Slovenije.</p>
      <p>Primorska je u malom derbiju kola savladala FMP i izbila na čelo tabele bar do nedeljnih utakmica. „Panteri“ su bili ravnopravan rival veći deo prve četvrtine, ali u finišu tog dela igre Primorska stekla pet poena prednosti i nakon 10 minuta imala vođstvo 24:19.</p>
      <p>U nastavku meča domaćin je stekao dvocifrenu prednost, najviše 15 poena (63:48), ali je FMP u samoj završnici zapretio preokretom. Gosti su prišli na samo poen prednosti (75:74), ali je Primorska odgovorila serijom od 7:1 i minut pre kraja povela sa 82:75. Novim naletom FMP je prišao na 82:81, ali u poslednjih 20 sekundi nije mogao do potpunog preokreta.</p>
      <p>Kod domaćina Heris je bio najefikasniji sa 20 poena, Jagodić-Kuridža je ubacio 18 uz po 7 skokova i asistencija, Holt 11, a Hodžić i Dimec po 10 poena. Kod FMP-a Đorđević je postigao 19, a Radanov 16 poena.</p>
      <p>Krka je u neizvesnoj završnici u poslednjih 45 sekundi došla do pobede protiv Igokee. Gosti iz Laktaša su košem Gagića poveli sa 75:72, Laporik 38 sekundi pre kraja smanjio na 74:75, a isti igrač je 4 sekunde pre kraja realizovao slobodna bacanja za konačan trijumf. Lapornik je sa 26 poena bio najefikasniji kod Krke, dok su Stević i Gagić kod Igokee postigli po 15 poena.</p>
      <p><b>Primorska – FMP 86:81</b> (24:19, 23:18, 16:20, 23:24)<br/><b>Krka – Igokea 76:75</b> (15:25, 24:21, 23:17, 14:12)</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/21/aba-liga-ostro-kaznila-partizan/"/>
        <a href="https://www.sportskacentrala.com/2019/11/18/cibona-se-provukla-protiv-krke/"/>
        <a href="https://www.sportskacentrala.com/2019/11/17/ne-ide-pa-ne-ide-mega-porazena-i-od-primorske/"/>
        <a href="https://www.sportskacentrala.com/2019/11/16/panteri-namucili-ljubljancane-ali-bez-snage-za-preokret/"/>
        <a href="https://www.sportskacentrala.com/2019/11/16/buducnost-sigurna-u-laktasima-igokei-malo-von-i-gagic/"/>
        <a href="https://www.sportskacentrala.com/2019/11/15/krka-se-pojacala-na-centarskoj-poziciji/"/>
        <a href="https://www.sportskacentrala.com/2019/11/14/karte-za-derbi-u-prodaji-od-petka-navijacima-zvezde-dozvoljeno-prisustvo/"/>
        <a href="https://www.sportskacentrala.com/2019/11/13/partizan-u-grupi-sa-megom-i-cibonom-zvezda-ide-u-zadar/"/>
        <a href="https://www.sportskacentrala.com/2019/11/12/beron-je-mvp/"/>
      </related>
    </article>
  </body>
</html>