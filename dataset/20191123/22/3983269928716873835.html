<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/bono-no-malegra-que-junqueras-estigui-a-la-preso/noticia/2965595/"/>
    <meta property="og:site_name" content="CCMA"/>
    <meta property="article:published_time" content="2019-11-23T22:35:00+00:00"/>
    <meta property="og:title" content="Bono: &quot;No m'alegra que Junqueras sigui a la presó&quot;"/>
    <meta property="og:description" content="L'històric polític del PSOE diu en una entrevista al &quot;Preguntes freqüents&quot; que no li agrada que Junqueras sigui a la presó"/>
  </head>
  <body>
    <article>
      <h1>Bono: "No m'alegra que Junqueras sigui a la presó"</h1>
      <h2>L'històric polític del PSOE diu en una entrevista al "Preguntes freqüents" que no li agrada que Junqueras sigui a la presó</h2>
      <address><time datetime="2019-11-23T22:35:00+00:00">23 Nov 2019, 22:35</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/4/7/1574548036474.jpg"/>
        <figcaption>José Bono al programa "Preguntes freqüents"</figcaption>
      </figure>
      <p>Ni referèndum, ni presos polítics i acord entre PSOE i Unides Podem com a mal menor. José Bono, expresident de Castella-la Manxa, exministre de Defensa i expresident del Congrés dels Diputats, ha passat pel programa "Preguntes freqüents", des d'on ha defensat un respecte pel discurs d'Oriol Junqueras.</p>
      <p>Bono ha començat l'entrevista al "Preguntes freqüents" amb una declaració d'intencions: "La unitat i la igualtat de tots els espanyols val més que tot els partits polítics junts." Assegura que "<b>prefereix parlar de polítics presos</b>", però diu que no s'alegra que Junqueras estigui a la presó:</p>
      <blockquote>"No estic alegre que hi ha hagi presos, de cap classe. Tampoc m'alegra que Junqueras estigui pres. Del seu discurs hi ha una part, no la secessionista, que escolto amb respecte."</blockquote>
      <p>Bono assegura que està a favor del diàleg, però apunta que no hi ha cap opció de fer un referèndum acordat. L'argument?<b> La Constitució no ho permet</b>, tot i que admet que es pot canviar i que quan ell era president del Congrés es va canviar en poc més de dues hores:</p>
      <figure>
        <iframe data-src="https://twitter.com/FAQSTV3/status/1198369018211495936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>Govern PSOE-Unides Podem</b>
      </p>
      <p>Sobre el pacte amb Unides Podem, Bono afirma que<b> "és l'única possibilitat"</b>. Reconeix que hi hauria hagut altres governs que li haurien agradat més -amb Ciutadans en l'anterior legislatura- i que no li "encanta la idea" de tenir Pablo Iglesias al Consell de Ministres:</p>
      <blockquote>"O un govern de Pedro Sánchez amb Unides Podem i abstenció d'Esquerra Republicana o terceres eleccions, que seria patètic."</blockquote>
      <figure>
        <iframe data-src="https://twitter.com/FAQSTV3/status/1198366991947452417?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bono ha enviat un missatge a Esquerra. Diu que amb la seva abstenció no pot pensar que "<b>incrementarà la seva força secessionista</b>":</p>
      <blockquote>"El Partit Socialista té una línia vermella. Mai acceptarem, mentre ens regeixi la Constitució del 78, que uns quants decideixin per tots els espanyols. Estic d'acord amb el dret a decidir, però de tots."</blockquote>
      <p> </p>
      <figure>
        <img src="https://www.ccma.cat/multimedia/jpg/4/0/1574547256604.jpg"/>
      </figure>
      <p> </p>
      <p>
        <b>El Suprem "es carregarà" la sentència dels ERO</b>
      </p>
      <p>Preguntat sobre la<a href="https://www.ccma.cat/324/arriba-la-sentencia-dels-ero-dandalusia-el-cas-de-corrupcio-mes-compromes-per-al-psoe/noticia/2964370/"> sentència dels ERO a Andalusia</a>, José Bono diu que<b> Griñán i Chaves són "persones honorables"</b> i que té el convenciment que el Tribunal Suprem "es carregarà" la sentència del Tribunals Superior de Justícia d'Andalusia.</p>
      <figure>
        <iframe data-src="https://twitter.com/FAQSTV3/status/1198370568292069381?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Bono està de gira presentant un nou llibre, "Se levanta la sesión. ¿Quién manda de verdad?". És l'obra que tanca la trilogia que narra les seves experiències en el món de la política.</p>
      <p>En acabar l'entrevista, Bono s'ha referit a les crítiques a TV3, afirmant que l'entrevista<b> "li ha agradat", tot i que no li havien parlat bé del mitjà</b>. Tot i això, Bono ha mantingut les acusacions de parcialitat cap a Televisió de Catalunya i s'ha compromès a "documentar-se per posar exemples".</p>
    </article>
  </body>
</html>