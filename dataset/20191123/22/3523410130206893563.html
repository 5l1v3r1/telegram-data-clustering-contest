<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641673/%D8%A7%D9%85%DB%8C%D8%AF%D9%88%D8%A7%D8%B1%D9%85-%D8%AF%D8%B1-%D8%B3%D8%B1%DB%8C%D8%B9%E2%80%8C%D8%AA%D8%B1%DB%8C%D9%86-%D8%B2%D9%85%D8%A7%D9%86-%D9%85%D9%85%DA%A9%D9%86-%D8%A8%D9%87-%D8%A8%D9%88%D9%84%DB%8C%D9%88%DB%8C-%D8%A8%D8%A7%D8%B2%DA%AF%D8%B1%D8%AF%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T22:34:00+00:00"/>
    <meta property="og:title" content="امیدوارم در سریع‌ترین زمان ممکن به بولیوی بازگردم"/>
    <meta property="og:description" content="رئیس جمهور مستعفی بولیوی که در مکزیک به سر می‌برد، روز شنبه در مصاحبه‌ای ابراز امیدواری کرد که بتواند در سریع‌ترین زمان ممکن به کشورش بازگردد."/>
  </head>
  <body>
    <article>
      <h1>
        <a href="https://www.bultannews.com/fa/news/641673/%D8%A7%D9%85%DB%8C%D8%AF%D9%88%D8%A7%D8%B1%D9%85-%D8%AF%D8%B1-%D8%B3%D8%B1%DB%8C%D8%B9%E2%80%8C%D8%AA%D8%B1%DB%8C%D9%86-%D8%B2%D9%85%D8%A7%D9%86-%D9%85%D9%85%DA%A9%D9%86-%D8%A8%D9%87-%D8%A8%D9%88%D9%84%DB%8C%D9%88%DB%8C-%D8%A8%D8%A7%D8%B2%DA%AF%D8%B1%D8%AF%D9%85">امیدوارم در سریع‌ترین زمان ممکن به بولیوی بازگردم</a>
      </h1>
      <h2>رئیس جمهور مستعفی بولیوی که در مکزیک به سر می‌برد، روز شنبه در مصاحبه‌ای ابراز امیدواری کرد که بتواند در سریع‌ترین زمان ممکن به کشورش بازگردد.</h2>
      <address><time datetime="2019-11-23T22:34:00+00:00">23 Nov 2019, 22:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «اوو مورالس» رئیس جمهور مستعفی بولیوی روز شنبه در مصاحبه با اسپوتنیک درباره تحولات در این کشور آمریکای لاتین پس از کناره‌گیری‌اش از قدرت گفت‌وگو کرد.</p>
      <p>وی در این مصاحبه درباره نقش آمریکا و دیگر کشورها در کودتا علیه وی گفت: «در جریان کارزار انتخاباتی، من اطلاعات رسمی داشتم که تیم‌های اقدامی از برزیل، شیلی و آمریکا ایجاد شده بودند. پیش از برگزاری انتخابات من کاردار سفارت آمریکا را فراخواندم تا توضیح دهد چرا کارمندان سفارتخانه به تبلیغات علیه من پرداخته و به مردم برای رای ندادن به من پیشنهاد پول می‌دادند. در حال حاضر و با رهبری جدید در یک دوران دیکتاتوری قرار داریم که مقامات آمریکایی نیز اولین کسانی بودند که این دولت را برسمیت شناختند. بنابراین همه این موضوعات نشان از مشارکت آنها در این کودتا دارد.»</p>
      <p>وی در پاسخ به این سوال که تا چه زمانی در بولیوی باقی خواهد ماند، گفت: «نمی‌توانم به طور قطع بگویم. اما از طرف آمریکایی‌ها به ما گفته شده که نمی‌خواهند که من به بولیوی بازگردم و دولت کنونی در بولیوی نیز نمی‌خواهد که من به کشورم بازگردم. شخصا آرزو دارم که بتوانم فردا به بولیوی بازگردم. ما خواهیم دید که چگونه می‌توان در سریعترین زمان ممکن به بولیوی بازگشت. امیدواریم که دولت دوفاکتو ضمانت‌هایی برای بازگشت ما فراهم کند و اگر اتفاقی برای من بیفتد مسئولیت آن تنها بر عهده دولت کنونی است.»</p>
      <p>مورالس در پاسخ به این سوال که آیا عدم موافقت آمریکا با بازگشت وی به بولیوی به دلیل احتمال حمایت گسترده مردم از وی است، گفت: «من همه چیز را تسلیم کردم تا اوضاع در بولیوی آرام شود. اگر آنها بسیار از من هراسیده‌اند، هیچ مشکلی ندارد من برای انتخابات بعدی حاضر نخواهم بود. تمام اینها برای صلح بوده تا اطمینان حاصل شود که هیچکس دیگری کشته نشود. اگر چیزی وجود دارد که من بتوانم کمک کنم تا شرایط حل شود، من آماده‌ام. بنابراین، این مهم است که درک کنیم چگونه می‌توانیم با یکدیگر به دنبال صلح عمومی باشیم.»</p>
      <p>وی در پاسخ به این سوال که از حزب «جنبش سوسیالیسم» چه کسی جایگزین وی در انتخابات خواهد شد، گفت: «ما باید دیدار کرده و درباره همه چیز گفت‌وگو کنیم. ما اعضای جدیدی و رهبران جدیدی داریم. تاکنون درباره این موضوع فکر نکرده‌ایم چون ما همه چیز را در دیدارها تصمیم گیری می‌کنیم. ما نیازمند زمان برای این موضوع هستیم.»</p>
      <p>رئیس جمهور مستعفی بولیوی در پاسخ به این سوال که آیا اعتراضات و سرکوبگری‌هایی که طی روزهای اخیر در بولیوی روی داده به بروز یک جنگ داخلی در این کشور منجر شود، گفت: «من خیلی از این موضوع می‌ترسم بنابراین یک ضرورت فوری برای پایان دادن به خشونت‌هایی که توسط نیروهای جناح راست در بولیوی ایجاد شده، وجود دارد. این نیروها به دنبال ساکت کردن مردم با کشتار و قتل عام هستند. اما آنها قادر نخواهند بود که با قتل و کشتار به ساکت کردن مردم بپردازند. لاپاز و برخی شهرهای دیگر کاملا فلج شده‌اند و من می‌بینم که تظاهرات صلح‌آمیز بیشتر و بیشتری برای زندگی و دموکراسی ایجاد خواهد شد.»</p>
      <p>وی درباره میانجی‌گری برخی کشورها همانند روسیه در روند کنونی اوضاع بولیوی گفت: «من سپاسگزار خواهم بود که هر کشوری از جمله روسیه بتواند مذاکرات را تسهیل کند. چالش کنونی حل اوضاع و تضمین حقوق انسان‌ها در بولیوی است و ما از هر سازمان و کشوری در جهان که بتواند به این موضوع کمک کند استقبال می‌کنیم.»</p>
    </article>
  </body>
</html>