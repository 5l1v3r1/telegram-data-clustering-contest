<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012684/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D8%B1%D8%A7%DB%8C-%D9%86%D8%AC%D8%A7%D8%AA-%D8%A7%D8%B2-%D8%B2%D9%86%D8%AF%D8%A7%D9%86-%D8%AF%D8%B1-%D9%81%DA%A9%D8%B1-%D8%AC%D9%86%DA%AF-%D8%A7%D8%B3%D8%AA-%DB%B1%DB%B1%DA%A9%D8%A7%D8%B1%D8%AA-%D8%B7%D9%84%D8%A7%DB%8C%DB%8C-%D8%AA%D8%B1%D8%A7%D9%85%D9%BE"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T22:20:02+00:00"/>
    <meta property="og:title" content="نتانیاهو برای نجات از زندان در فکر جنگ است/ ۱۱کارت طلایی ترامپ برای نجات نتانیاهو/ حکم اعدام سیاسی نتانیاهو صادر شد"/>
    <meta property="og:description" content="سردبیر روزنامه رأی الیوم، متهم شدن رسمی نتانیاهو، از سوی دادستان کل این رژیم را به منزله صدور حکم اعدام سیاسی نتانیاهو دانست و احتمال داد وی برای فرار از این وضعیت، رژیم صهیونیستی را وارد جنگ کند."/>
  </head>
  <body>
    <article>
      <h1>نتانیاهو برای نجات از زندان در فکر جنگ است/ ۱۱کارت طلایی ترامپ برای نجات نتانیاهو/ حکم اعدام سیاسی نتانیاهو صادر شد</h1>
      <h2>بن بست انتخاباتی رژیم صهیونیستی؛</h2>
      <address>
        <time datetime="2019-11-23T22:20:02+00:00">23 Nov 2019, 22:20</time>
      </address>
      <p>
        <i>سردبیر روزنامه رأی الیوم، متهم شدن رسمی نتانیاهو، از سوی دادستان کل این رژیم را به منزله صدور حکم اعدام سیاسی نتانیاهو دانست و احتمال داد وی برای فرار از این وضعیت، رژیم صهیونیستی را وارد جنگ کند.</i>
      </p>
      <p><b>سرویس جهان مشرق - </b>بن بست انتخاباتی رژیم صهیونیستی رو به روز در حال پیچیده تر شدن است. از زمانی که لیبرمن با خروج از کابینه <b>بنیامین نتانیاهو</b> در نوامبر ۲۰۱۸ مقدمات فروپاشی دولت وی را فراهم کرد تاکنون یک سال می گذرد. در این مدت دو انتخابات برگزار شده اما <b>بنیامین نتانیاهو </b>موفق به تشکیل دولت نشده است. <b>بنی گانتس </b>رقیب وی نیز پس از ناکامی نتانیاهو موفق به تشکیل دولت نشده و اکنون پارلمان اسرائیل وظیفه انتخاب نخست وزیر را بر عهده گرفته و تنها ۲۱ روز برای این مهم فرصت دارد. کارشناسان انتخابات سوم را محتمل ترین راه حل پیش روی <b>رژیم صهیونیستی</b> می دانند.</p>
      <p>اما در این میان یک عامل مهم دیگر به وضعیت سیاسی اسرائیل اضافه شده و آن نیز رسمی شدن اتهام به نتانیاهو است. بنیامین نتانیاهو نخست وزیر اسرائیل که در یک سال گذشته با مشکل بزرگی با عنوان تشکیل کابینه روبه رو شده است اخیرا با متهم شدن به صورت رسمی در سه پرونده در وضعیت بغرنجی گرفتار شده و کارشناسان حتی از مرگ سیاسی وی نیز گفته اند. «بنیامین نتانیاهو» که از ماه‌ها پیش درگیر چند پرونده قضایی است، روز پنجشنبه ۳۰ آبان ماه رسما با سه اتهام روبه رو شد. دادستانی رژیم صهیونیستی در بیانیه‌ای اعلام کرد که نتانیاهو به تقلب، دریافت رشوه و سوء استفاده از اعتماد عمومی متهم شده است. دادستانی رژیم صهیونیستی با ارسال نامه‌هایی به وکیل نتانیاهو و رئیس پارلمان این رژیم، خواستار آغاز سلب مصونیت پارلمانی نتانیاهو شده است. نتانیاهو ۳۰ روز فرصت دارد تا به صدور درخواست سلب مصونیت، اعتراض کند.</p>
      <figure>
        <img src="https://cdn.mashreghnews.ir/d/2019/09/04/4/2593251.jpg"/>
      </figure>
      <p>
        <b>** سه اتهام بزرگ نتانیاهو</b>
      </p>
      <p>پلیس رژیم صهیونیستی سه پرونده درخصوص فساد دولتی و مالی علیه نخست وزیر خود تشکیل داده و طی یک سال اخیر از منابع مختلفی شامل دستیاران و وزیران پیشین کابینه، بازجویی کرده است.</p>
      <ul>
        <li>اولین مورد موسوم به «پرونده ۱۰۰۰» است که در آن نتانیاهو به دریافت مستقیم رشوه و رانت‌خواری متهم است.</li>
        <li>پرونده دوم فساد مالی نتانیاهو موسوم به «پرونده ۲۰۰۰» درباره سوء استفاده از قدرت و جایگاه خود جهت تحت فشار قرار دادن «<b>آرنون موزس</b>» صاحب‌امتیاز نشریه «<b>یدیعوت آحارونوت</b>» برای ارائه پوشش بهتر از اخبار نخست‌وزیری است.</li>
        <li>او همچنین در «<b>پرونده ۴۰۰۰</b>» متهم است به «<b>شائول ایلوویچ</b>» مالک شرکت «<b>بِزِک</b>» میلیون ها دلار تسهیلات مالی پرداخت کرده تا پایگاه خبری «<b>واللا</b>» وابسته به این سرمایه دار صهیونیست از او و همسرش حمایت رسانه‌ای بهتری داشته باشد.</li>
      </ul>
      <p>
        <b>** مرگ سیاسی نتانیاهو</b>
      </p>
      <p>متهم شدن نتانیاهو در حالی رخ داده که <b>بنی گانتس </b>رقیب نتانیاهو نیز از تشکیل دولت عاجز بوده و انتخابات سوم احتمالا تنها راهکار واقعی پیش روی بحران سیاسی اسرائیل باشد. در واکنش به متهم شدن نتانیاهو، سردبیر روزنامه اینترنتی رأی الیوم، متهم شدن رسمی بنیامین نتانیاهو، نخست‌وزیر رژیم صهیونیستی از سوی دادستان کل این رژیم را به منزله صدور حکم اعدام سیاسی نتانیاهو دانست و احتمال داد وی برای فرار از این وضعیت، رژیم صهیونیستی را وارد جنگ کند.</p>
      <p>مروان بشاره، تحلیلگر مسائل سیاسی لبنان نیز در گفت‌وگو با شبکه تلویزیونی الجزیره انگلیسی اعلام کرد اعلام اتهام فساد علیه بنیامین نتانیاهو، نخست وزیر رژیم صهیونیستی توسط دادستان کل اسرائیل، به آینده سیاسی او پایان می‌دهد. روزنامه آمریکایی نیویورک‌تایمز نیز در گزارشی نوشت که آنچه رخ داده، آینده سیاسی نتانیاهو را در ابهام قرار داده و بی‌ثباتی سیاسی این رژیم را که قریب به یکسال است در بحران تشکیل کابینه به سر می‌برد، تشدید کرده است.</p>
      <p>
        <b>** شوک مصنوعی ترامپ به نتانیاهو</b>
      </p>
      <p>نتانیاهو در حالی به این وضعیت بن بست رسیده که دونالد ترامپ رئیس جمهور آمریکا بی سابقه ترین حمایت‌ها را از وی به عمل آورده است. ترامپ با هدف نجات نتانیاهو طرح بزرگ و البته ناکام معامله قرن را مطرح کرده است. ترامپ در دوران ریاست جمهوری خود امتیازات بی سابقه ای که حتی بر خلاف قوانین بین المللی و مواضع کشورهایی متحد آمریکا است به نتانیاهو داده است. برجسته ترین و دردناک ترین تصمیم ترامپ در مورد فلسطین، به رسمیت شناختن قدس به عنوان پایتخت رژیم صهیونیستی و انتقال سفارت آمریکا از تل آویو به قدس در دسامبر ٢٠١٧ بود.</p>
      <figure>
        <img src="https://cdn.mashreghnews.ir/d/2019/10/06/4/2618039.jpg"/>
      </figure>
      <p>
        <b>مهم ترین امتیازات بی سابقه ترامپ به نتانیاهو:</b>
      </p>
      <p>۱. <b>به‌رسمیت شناختن قدس به‌عنوان "پایتخت اسرائیل</b><b>"</b><b>:</b>ترامپ در تاریخ ۶ دسامبر ۲۰۱۷ گفت آمریکا قدس اشغالی را پایتخت اسرائیل می‌داند و دستور سفارت انتقال کشورش از تل‌آویو به آن شهر را صادر کرد و در تاریخ ۱۴ مه ۲۰۱۸ این اتفاق افتاد.</p>
      <p>۲. <b>کاهش کمک مالی به آژانس امداد آنروا:</b> آمریکا در تاریخ ۱۶ ژانویه ۲۰۱۸ کمک ۳۰۰ میلیون دلاری خود (از مجموع ۳۶۵ میلیون دلار) به آژانس امداد و کار سازمان ملل برای آوارگان فلسطینی «آنروا» را قطع کرد. این آژانس به حدود ۵.۹ میلیون پناهنده و آواره در کرانه باختری، نوار غزه، اردن، لبنان و سوریه کمک می‌کرد.</p>
      <p>۳. <b>قطع کامل کمک‌های مالی آمریکا به آنروا</b>: آمریکا در اواخر اوت ۲۰۱۸ حمایت مالی از آنروا را کاملا متوقف کرد. مقامات وزارت امور خارجه آمریکا گفتند که حمایت از «آنروا» را کاملا قطع کرده و پس از کمک ۶۰ میلیون دلاری ماه ژانویه دیگر بخش اعظم این هزینه را نمی‌پذیرند.</p>
      <p>۴. <b>قطع کامل کمک مالی به دولت فلسطین:</b> رامی حمدالله در تاریخ ۲ اوت ۲۰۱۸ گفت که واشنگتن تمام کمک‌های خود به فلسطین را متوقف کرده است. این کمک‌ها در ۱۰ سال اخیر سالانه بین ۶۰۰ میلیون دلار تا ۸۰۰ هزار دلار بوده که توسط وزارت خزانه‌داری آمریکا و آنروا میان نهادهای غیردولتی توزیع شده است.</p>
      <p>۵. <b>توقف کمک به بیمارستان‌های قدس:</b> آمریکا در سال ۲۰۱۸، ۲۵ میلیون دلار از کمک مقرر خود به ۶ بیمارستان در قدس را قطع کرد. اهالی قدس، کرانه باختری و نوار غزه در این بیمارستان ها درمان می شدند.</p>
      <p>۶. <b>بسته شدن دفتر سازمان آزادی‌بخش فلسطین (ساف) در واشنگتن:</b> صائب عریقات، دبیر کمیته اجرایی سازمان آزادی‌بخش فلسطین سال ۲۰۱۸ اعلام کرد: «آمریکا دفتر ما در واشنگتن را تعطیل کرد. این تصمیم دور جدید مجازات جمعی فلسطینیان توسط دولت ترامپ و ضربه‌ به صلح و عدالت است. این اقدام مجازات فلسطین بابت همکاری با دادگاه کیفری بین‌المللی علیه جنایات جنگی اسرائیل است.»</p>
      <p>۷. <b>انسداد حساب‌های بانکی سازمان آزادی بخش فلسطین در آمریکا:</b> احمد مجدلانی عضو هیات اجرایی ساف در سال ۲۰۱۸ اعلام کرد، تصمیم به بستن دفتر ما در واشنگتن همزمان با انسداد حساب‌های بانکی آن اتخاذ شده است. این اقدام مغایر اصول انسانی و عرف دیپلماتیک است و آن را محکوم می‌کنیم.</p>
      <p>۸. <b>توقف کمک مالی به پروژه اسرائیلی- فلسطینی:</b> جیسون گرینبلات معاون رئیس جمهور آمریکا در سال ۲۰۱۸ اعلام کرد: "کمک ۱۰ میلیون دلاری واشنگتن برای ایجاد رابطه میان جوانان فلسطینی و اسرائیلی متوقف شده است. این اقدام برای فشار بر فلسطینیان است".</p>
      <p>۹. <b>اخراج سفیر فلسطین از آمریکا:</b> مقامات واشنگتن در سال ۲۰۱۸ اجازه اقامت حسام زملط نماینده سازمان آزادی‌بخش فلسطین (ساف) و خانواده وی در آمریکا را لغو و حساب‌های بانکی آن را مسدود کردند.</p>
      <p><b>۱۰. </b><b>اعطای جولان به اسرائیل:</b> در ۵فروردین ۹۸ (۲۵ مارس ۲۰۱۹) ترامپ طی حکمی مناطق اشغالی جولان وابسته به سوریه را به عنوان بخشی از سرزمین رژیم صهیونیستی به رسمیت شناخت. مهم ترین هدف ترامپ از این اقدام انتخابات پارلمانی اسرائیل بود که وی برای افزایش شانس موفقیت نتانیاهو، جولان را بر خلاف تمام قطعنامه های بین المللی به اسرائیل منضم کرد.</p>
      <p>۱۱. <b>قانونی کردن شهرک سازی:</b> آمریکا در ۱۸ نوامبر ۲۰۱۹ اعلام کرد که شهرک سازی اسرائیل در کرانه باختری قانونی است. این مسئله در حالی روی داده که حتی دولت های پیش از ترامپ، شهرک سازی را امری غیر قانونی می دانستند و سازمان عفو بین الملل نیز اخیرا این اقدام را جنایت جنگی خوانده است.</p>
      <figure>
        <img src="https://cdn.mashreghnews.ir/d/2019/09/16/4/2602477.jpg"/>
      </figure>
      <p>
        <b>** چشم انداز پیش روی رژیم صهیونیستی</b>
      </p>
      <p>بن بست انتخاباتی در اسرائیل روز به روز پیچیده تر می شود.  ۱۱ کارت طلایی که ترامپ برای نجات نتانیاهو و بقای وی در بیش از ۲ سال گذشته هزینه کرده به نتیجه نرسیده و حتی ترامپ نیز به نظر می رسد از ناکامی های متوالی نتانیاهو به ویژه در عرصه جنگ غزه و شکست از جهاد اسلامی و حماس دلسرد شده است.</p>
      <p>رژیم صهیونیستی اکنون وارد یک تونل سیاسی تاریک شده که هیچ راه خروجی برای آن متصور نیست و کارشناسان معتقدند این رژیم باید خود را آماده برگزاری انتخابات سوم کند، راه حلی که بازهم به صورت قطعی نمی توان از موفقیت آن گفت. از سوی دیگر، واگذار کردن ماموریت تشکیل دولت و انتخاب نخست وزیر به پارلمان رژیم صهیونیستی را نمی توان یک راه حل دانست. چرا که طبق اعلام رئیس <b>کنست</b>، این مسئله تنها یک رویه قانونی بوده که باید اجرا شده و بگذرد و گرنه هیچ راه حلی برای برای بن بست سیاسی کنونی در اسرائیل وجود ندارد.</p>
      <blockquote>نتانیاهو در دوره کنونی به دنبال فرار از زندانی شدن است. سوق دادن اسرائیل به سمت انتخابات سوم را وی به عنوان یک راه حل برای فرار از این مسئله می داند. چرا که هرچند نتانیاهو در انتخابات سوم شانس بیشتری از وضعیت فعلی نخواهد داشت و متهم شدن وی به صورت رسمی منجر به تزلزل جایگاه سیاسی وی خواهد شد اما طولانی کردن دوره نخست وزیری می تواند وی را چند ماه دیگر از زندان  دور کند.</blockquote>
      <p>با این حال نتانیاهو با مشکلات دیگری نیز مواجه است. صداهای زیادی از حزب لیکود برای برکناری نتانیاهو به گوش می رسد. مهم ترین رقیب نتانیاهو در لیکود، "<b>جدعون ساعر</b>" است که خود را اخیرا مشتاق ریاست حزب لیکود و حتی نخست وزیری نشان داده است. جدعون ساعر پس از آنکه نتانیاهو از ابتدای سال جاری میلادی دو بار در تشکیل دولت ناکام مانده از حزب راستگرای لیکود درخواست کرده که قبل از برگزاری انتخابات سوم پارلمانی برای رهبری حزب بار دیگر انتخابات برگزار شود. ساعر ٢١ نوامبر۲۰۱۹ اعلام کرده: «غیر عقلانی و غیرمنطقی است که فکر کنیم با برگزاری انتخابات سوم، نتانیاهو خواهد توانست دولت تشکیل دهد، من فکر    می کنم قادر به تشکیل دولت خواهم بود.»</p>
      <p>البته در مورد بن بست کنونی اسرائیل در عرصه انتخابات برخی کارشناسان نیز مانند "عامر خلیل" کارشناس مسائل اسرائیل معتقدند که انتخابات سوم در کار نخواهد بود و مدت زمان ٢١ روز برای کنست در جهت پیدا کردن یک راه حل و ممانعت از برگزاری انتخابات سوم کفایت می کند و احتمال تشکیل دولت وحدت ملی بین دو حزب لیکود و آبی- سفید وجود دارد. این مسئله البته با واقعیت های موجود همخوانی کمتری دارد اما به عنوان یک احتمال مطرح شده است.</p>
      <p>در مقابل این وضعیت پیچیده طرح جدیدی در دستور کار برخی نمایندگان کنست قرار گرفته که طبق این طرح انتخابات مستقیمی فقط بین گانتس و نتانیاهو با هدف تعیین نخست وزیر صورت بگیرد بدون اینکه انتخابات پارلمانی سومی در کارباشد.   "آریه درعی" رئیس حزب شاس طراح این ایده بوده و این پیشنهاد را به کنست ارائه داده است. کارشناسانی مانند عامر خلیل، این راه حل را تنها راه برون رفت اسرائیل از بحران سیاسی فزاینده اخیر می دانند. راه حلی که یک بار دیگر در سال ۲۰۰۱ نیز اجرا شده است، زمانی که رقابت سختی بین ایهود باراک و آریل شارون در جریان بود.</p>
      <p>با وجود تمام این احتمالات می توان انحلال پارلمان فعلی اسرائیل و برگزاری انتخابات سوم را محتمل ترین راه حل پیش روی رژیم صهیونیستی دانست، راه حلی که بار دیگر به معنای تداوم وضعیت بن بست کنونی خواهد بود.</p>
    </article>
  </body>
</html>