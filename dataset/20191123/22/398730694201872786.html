<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/nya-oroligheter-i-bogota-polisen-skot-targas-mot-demonstranter/"/>
    <meta property="og:site_name" content="DN.SE"/>
    <meta property="article:published_time" content="2019-11-23T22:42:34+00:00"/>
    <meta property="og:title" content="Sverige fördömer militärens våld i Colombia"/>
    <meta property="og:description" content="Protesterna i Colombia fortsätter för tredje dagen i rad. På lördagen drabbade demonstranter i Bogotá samman med polis, som svarade med tårgas."/>
  </head>
  <body>
    <article>
      <h1>Sverige fördömer militärens våld i Colombia</h1>
      <address><time datetime="2019-11-23T22:42:34+00:00">23 Nov 2019, 22:42</time> by <a rel="author" href="https://www.dn.se/av/mia-holmgren/" target="_blank">Mia Holmgren</a></address>
      <p>
        <b>Protesterna i Colombia fortsätter för tredje dagen i rad. På lördagen drabbade demonstranter i Bogotá samman med polis, som svarade med tårgas. Sverige och andra EU-länder fördömde på lördagen militärens våld mot demonstranterna.</b>
      </p>
      <p>Demonstrationer hölls på flera platser, bland annat utanför kongressen och presidentpalatset. Nära Bogotas National Park drabbade stenkastande demonstranter samman med polis, som svarade med tårgas, <a href="https://www.reuters.com/article/us-colombia-strike/protests-roll-on-for-third-day-in-colombian-capital-idUSKBN1XX0N7">skriver Reuters. </a> </p>
      <p>Minst en demonstrant, en man i 25-årsåldern, har skadats allvarligt sedan han skjutits i huvudet på nära håll, skriver <a href="https://www.elespectador.com/noticias/bogota/en-vivo-con-lacrimogenos-y-aturdidoras-esmad-dispersa-marchas-en-el-centro-en-bogota-articulo-892579">El Espectador</a>.</p>
      <p><b>EU:s ambassadörer i landet,</b> däribland Sveriges, fördömde på lördagen militärens våldsamma attacker mot demonstranterna och sa att våldet ”fläckade rätten till legitima och fredliga protester”, skriver <a href="https://www.elespectador.com/noticias/el-mundo/union-europea-es-momento-de-mas-dialogo-en-colombia-articulo-892590">El Espectador</a>.</p>
      <p>EU-ländernas ambassadörer skrev också att det är ”dags för mer dialog för att kunna svara upp mot medborgarnas ambitioner för att sedan kunna bygga ett samförstånd kring det som är landets stora utmaningar.”</p>
      <p>Torsdagens landsomfattande generalstrejk och massmanifestation avlöpte i huvudsak fredligt, men dagen efter utbröt våld på flera håll. Minst 146 personer greps i samband med oroligheterna på fredagen. Då beslutade Bogotás borgmästare Enrique Penalosa att införa utegångsförbud, en åtgärd som inte vidtagits sedan 1970-talet. Sent på fredagskvällen dödades tre poliser i ett bombdåd i Santander de Quilichao i sydvästra Colombia.</p>
      <p><b>På lördagen var situationen</b> betydligt lugnare, berättar Magnus Lindqvist, som är Latinamerika-koordinator på KTH och befinner sig i Colombia sedan två veckor.</p>
      <p>– Det är mindre folk ute och kommersen är mindre än en normal lördag, säger Magnus Lindqvist på telefon från Bogotá.</p>
      <p>– På fredagskvällen gick det rykten om att ligor och vandaler åkte runt och rånade bostadsområden. Då var det många människor som samlades och var beredda på att försvara sina lägenheter, men i västra Bogotá var det bara rykten. Våldsamheterna och plundringarna inträffade i södra delarna av staden.</p>
      <p>Ett synligt bevis efter den våldsamma fredagsnatten är, enligt Magnus Lindqvist, ett stort antal förstörda busshållplatser där glasrutor har krossats. Busstrafiken har varit inställd sedan fredagseftermiddagen.</p>
      <p><b>President Ivan Duque</b>, själv i kikarsiktet för många av protesterna, har manat till nationell dialog, men han har inte nämnt några konkreta reformer. På lördagen höll han en presskonferens tillsammans med Bogotás borgmästare. Enligt presidenten kommer polisen och militären att vara synliga på gatorna. Borgmästaren Enrique Penalosa befarade att oroligheterna kommer att fortsätta och vädjade till befolkningen att ha tålamod, rapporterar Reuters.</p>
      <p>Torsdagens massmanifestation anordnades av en rad civila organisationer, som ville visa missnöje med löner och pensioner som halkat efter. Demonstranterna är också allmänt besvikna på styret av landet.</p>
      <p>Colombia är det senaste av en rad latinamerikanska länder där gatorna den senaste tiden fyllts av regeringskritiska demonstrationer: Ecuador, Chile, Bolivia och Nicaragua.</p>
    </article>
  </body>
</html>