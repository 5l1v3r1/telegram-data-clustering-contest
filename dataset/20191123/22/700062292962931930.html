<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/stranges/714948-gynaika-stis-hpa-kindyneyei-me-fylakish-epeidh-kykloforoyse-sto-spiti-ths.html"/>
    <meta property="og:site_name" content="madata.gr"/>
    <meta property="article:published_time" content="2019-11-23T22:49:00+00:00"/>
    <meta property="og:title" content="Γυναίκα στις ΗΠΑ κινδυνεύει με φυλάκιση επειδή κυκλοφορούσε στο σπίτι της ..."/>
    <meta property="og:description" content="Μια Αμερικανίδα από τη συντηρητική Πολιτεία της Γιούτα κινδυνεύει να καταδικαστεί σε φυλάκιση και να καταγραφεί στο μητρώο των σεξουαλικών παραβατών επειδή κυκλοφορούσε γυμνόστηθη στο"/>
  </head>
  <body>
    <article>
      <h1>Γυναίκα στις ΗΠΑ κινδυνεύει με φυλάκιση επειδή κυκλοφορούσε στο σπίτι της ...</h1>
      <address>
        <time datetime="2019-11-23T22:49:00+00:00">23 Nov 2019, 22:49</time>
      </address>
      <p>Μια Αμερικανίδα από τη συντηρητική Πολιτεία της Γιούτα κινδυνεύει να καταδικαστεί σε φυλάκιση και να καταγραφεί στο μητρώο των σεξουαλικών παραβατών επειδή κυκλοφορούσε γυμνόστηθη στο σπίτι της, μπροστά στα παιδιά του συζύγου της.<br/><br/>Η Τίλι Μπιουκάναν, 27 ετών, μαστόρευε στο γκαράζ του σπιτιού της μαζί με τον σύζυγό της, στα προάστια του Σολτ Λέικ Σίτι. Όταν έπεσε γύψος στα ρούχα και των δύο, τα έβγαλαν και συνέχισαν τη δουλειά τους, όπως ανέφερε ο εισαγγελέας της Γιούτα σε επιστολή του προς τον δικηγόρο της γυναίκας, τον Ντέιβιντ Λέιν.<br/><br/>Εκείνη τη στιγμή μπήκαν μέσα τα παιδιά του συζύγου από άλλον γάμο, ηλικίας 9, 10 και 13 ετών και την είδαν γυμνόστηθη. Η γυναίκα τους εξήγησε ότι θεωρεί τον εαυτό της φεμινίστρια και, εφόσον ο πατέρας τους μπορεί να κυκλοφορεί γυμνός από τη μέση και πάνω δεν υπάρχει κανένας λόγος για να μην κάνει και εκείνη το ίδιο.<br/><br/>Σύμφωνα με την εφημερίδα Salt Lake Tribune η αστυνομία πληροφορήθηκε το επεισόδιο αυτό όταν η πρόνοια άρχισε έρευνες για τα παιδιά, σε μια υπόθεση που δεν είχε καμία σχέση με τη μητριά τους. Η μητέρα των παιδιών ενημέρωσε τις αρχές για το συμβάν, που το θεώρησε «ανησυχητικό».<br/><br/>Η Τίλι Μπιουκάναν βαρύνεται με τρεις κατηγορίες «άσεμνης συμπεριφοράς ενώπιον παιδιών», οι οποίες επισύρουν ποινή φυλάκισης ενός έτους. Το όνομά της μπορεί να περιληφθεί για 10 χρόνια στο μητρώο των σεξουαλικών παραβατών της Πολιτείας. Ο δικηγόρος της ζήτησε να μπει η υπόθεση στο αρχείο επειδή ο πολιτειακός νόμος είναι αντισυνταγματικός.<br/><br/>«Επειδή η Τίλι Μπιουκάναν είναι γυναίκα, ο γυμνός κορμός της θεωρείται εκ φύσεως φαύλος και πορνογραφικός ενώ ο γυμνός κορμός του συζύγου της είναι το σύμβολο της δύναμης και της υπερηφάνειας;» διερωτήθηκε ο δικηγόρος. «Διώκεται μόνο λόγω του φύλου της», πρόσθεσε, υπογραμμίζοντας ότι παραβιάζονται επίσης τα πολιτικά δικαιώματά της.</p>
    </article>
  </body>
</html>