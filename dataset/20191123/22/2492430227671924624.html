<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188909/Kaag-denkt-serieus-na-over-leiderschap-D66"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-23T22:05:50+00:00"/>
    <meta property="og:title" content="Kaag denkt serieus na over leiderschap D66"/>
    <meta property="og:description" content="Sigrid Kaag denkt er &quot;serieus&quot; over na om een gooi te doen naar het leiderschap van D66. Dat zei ze zaterdagavond tijdens de Nacht van NRC in Rotterdam."/>
  </head>
  <body>
    <article>
      <h1>Kaag denkt serieus na over leiderschap D66</h1>
      <address>
        <time datetime="2019-11-23T22:05:50+00:00">23 Nov 2019, 22:05</time>
      </address>
      <h4>Sigrid Kaag denkt er "serieus" over na om een gooi te doen naar het leiderschap van D66. Dat zei ze zaterdagavond tijdens de Nacht van NRC in Rotterdam.</h4>
      <p>"Ik denk er serieus over na", zei Kaag die momenteel minister voor Buitenlandse Handel en Ontwikkelingssamenwerking is. Haar naam doet al lang de ronde als mogelijke kandidaat voor het lijsttrekkerschap.</p>
      <p>De partij moet op zoek naar een nieuwe leider omdat Alexander Pechtold vorig jaar opstapte. Als fractievoorzitter in de Tweede Kamer werd hij opgevolgd door Rob Jetten. Die denkt ook na over het leiderschap.</p>
      <p>Een andere mogelijke kandidaat die wordt genoemd is Kajsa Ollongren. Zij was eerder wethouder in Amsterdam en is nu minister van Binnenlandse Zaken en Koninkrijksrelaties en vicepremier in het kabinet.</p>
      <p>D66 zal volgend jaar een nieuwe leider kiezen waarmee ze de verkiezingen in wil gaan. Die staan gepland voor maart 2021.</p>
    </article>
  </body>
</html>