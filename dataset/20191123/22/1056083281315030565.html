<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200970/%D8%B5%D8%AF%D9%88%D8%B1-%D8%A8%D8%AD%D8%B1%D8%A7%D9%86-%D9%88-%D8%A7%DB%8C%D8%AC%D8%A7%D8%AF-%D8%AC%D9%86%DA%AF-%D9%86%D8%AA%DB%8C%D8%AC%D9%87-%D8%B9%D8%AF%D9%85-%D8%AB%D8%A8%D8%A7%D8%AA-%D8%B3%DB%8C%D8%A7%D8%B3%DB%8C-%D8%AF%D8%B1-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-23T22:45:00+00:00"/>
    <meta property="og:title" content="صدور بحران و ایجاد جنگ نتیجه عدم ثبات سیاسی در رژیم صهیونیستی"/>
    <meta property="og:description" content="یک کارشناس مسائل منطقه با تاکید بر این‌که عدم ثبات سیاسی در رژیم صهیونیستی ادامه خواهد داشت‌، اظهار کرد: شرایط داخلی رژیم صهیونیستی ممکن است منجر به صدور بحران و ایجاد جنگ در خارج از مرزهای خود شود تا بتوانند به انسجام درونی دست پیدا کنند."/>
  </head>
  <body>
    <article>
      <h6 class="kicker">یک کارشناس مسائل منطقه مطرح کرد</h6>
      <h1>صدور بحران و ایجاد جنگ نتیجه عدم ثبات سیاسی در رژیم صهیونیستی</h1>
      <address><time datetime="2019-11-23T22:45:00+00:00">23 Nov 2019, 22:45</time> by <a rel="author">فاطمه خوش نیت</a></address>
      <p>یک کارشناس مسائل منطقه با تاکید بر این‌که عدم ثبات سیاسی در رژیم صهیونیستی ادامه خواهد داشت‌، اظهار کرد: شرایط داخلی رژیم صهیونیستی ممکن است منجر به صدور بحران و ایجاد جنگ در خارج از مرزهای خود شود تا بتوانند به انسجام درونی دست پیدا کنند.</p>
      <p>سید جعفر رضوی در گفت‌وگو با ایسنا، در ارزیابی خود از تحولات اخیر رژیم صهیونیستی با توجه به عدم تشکیل کابینه توسط نتانیاهو و بنی گانتس گفت: رژیم صهیونیستی یکسالی است که با بی‌ثباتی و عدم استقرار در نظام سیاسی و حاکمیت خود مواجه است. از دسامبر سال گذشته کابینه قانونی این رژیم که می‌توانست قدرت را در اختیار داشته باشد از بین رفته و نتانیاهو تحت عنوان دولت موقت حاکمیت می‌کند از طرفی کنست هم استقرار پیدا نکرده است.</p>
      <p>وی تصریح کرد: بنابراین این مساله عدم ثبات سیاسی را در رژیم صهیونیستی به وجود آورده یعنی طی یک سال نه دولت وجود دارد و نه یک نظام قانون‌گذاری که بتواند کاری را انجام دهد، اما شرایط موجود نشان می‌دهد که این عدم ثبات سیاسی ادامه خواهد داشت.</p>
      <p>این کارشناس مسائل منطقه همچنین بیان کرد: براساس تقسیم‌بندی که در کرسی‌های رژیم صهیونیستی صورت گرفته به ویژه در انتخابات اخیر سپتامبر چپ‌گرایان حدود ۵۷ کرسی و راست‌گرایان که نتانیاهو سردمداران آنها است حدود ۵۴ کرسی را به دست آوردند. در واقع هیچ کدام از این جریانات نتوانستند اکثریت کرسی‌های کنست را به دست آورند و بدین معنی است که دولت با این شرایط نمی‌توانست شکل بگیرد.</p>
      <p>وی ادامه داد: همچنین در رایزنی‌هایی که برای تشکیل دولت نتانیاهو و بنی‌گانتس انجام دادند هیچ کدام از جریان‌ها حاضر نشدند با جریان مقابل خود ائتلاف کنند و همین مساله شرایط بحرانی را برای رژیم صهیونیستی به وجود آورد که پیش از این سابقه نداشته است.</p>
      <p>رضوی ادامه داد: طی ۷۰ سال گذشته دولت‌های رژیم صهیونیستی همواره حتی در شرایط سخت هم با یکدیگر توافق کرده‌اند و جناح‌های مختلف توانستند دولت را تشکیل دهند، اما در شرایط موجود این اتفاق نیفتاد و بدان معنی است که شکاف و اختلاف بین جریان‌های سیاسی و احزاب داخلی رژیم صهیونیستی آنقدر عمیق است که هیچ کدامشان نه حاضر هستند و نه می‌توانند که ائتلافی را به وجود آورند و این مساله در آینده رژیم صهیونیستی را با شرایط سختی روبه‌رو خواهد کرد.</p>
      <p>این کارشناس مسائل فلسطین اظهار کرد: نتیجه این نوع اختلاف سیاسی و تعمیق شکاف بین احزاب سیاسی این است که دولت تا الان تشکیل نشده و به احتمال خیلی قوی باید انتخابات سوم را طی سه یا چهار ماه آینده برگزار کنند چاره‌ای هم ندارند در شرایط فعلی فقط ۲۱ روز فرصت داده شده تا شخص سومی غیر از نتانیاهو و بنی‌گانتس معرفی شوند تا دولت را تشکیل دهند اما آن هم هنوز معرفی نشده است.</p>
      <p>وی تصریح کرد: شخص سومی هم که بخواهد دولت را تشکیل دهد غیر از لیبرمن و یا شخصی از حزب لیکود که بخواهد جای نتانیاهو را بگیرد نمی‌تواند باشد، زیرا شخصیت دیگری وجود ندارد که بخواهد در این جایگاه قرار بگیرد. آنها هم در شرایط فعلی هیچ شانسی که بتوانند دولت را تشکیل دهند در اختیار ندارند.  زیرا پیش از این تمام گزینه‌ها برای ائتلاف توسط گانتس و نتانیاهو آزمایش شده اما به شکست منجر شده است.</p>
      <p>رضوی به تاثیر تحولات داخلی رژیم صهیونیستی در منطقه اشاره و اظهار کرد: پیامدهای این تحولات از یکسو ممکن است به خاطر بحرانی شدن بیشتر شرایط منجر به صدور این بحران توسط رژیم صهیونیستی شود از سوی دیگر هم این احتمال وجود دارد که به خارج از مرزهای خود به ویژه غزه حمله کنند و بخواهند با یک جنگ بحران را از بین ببرند تا به یک انسجام درونی دست پیدا کنند، اما در این شرایط احتمال این‌که سناریوی دوم شکل بگیرد قوی‌تر است، چرا که رژیم صهیونیستی هیچ نوع انسجامی را علی‌رغم این‌که رایزنی‌هایی که داشته‌اند به دست نیاورده و بعید است که بتواند به یک اجماع برسد.</p>
      <p>انتهای پیام</p>
    </article>
  </body>
</html>