<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200972/%D8%AA%D8%A7%D8%AE%DB%8C%D8%B1-%DB%B5-%D9%85%D8%A7%D9%87%D9%87-%D8%AF%D8%B1-%D8%B4%D8%B1%D9%88%D8%B9-%D9%81%D8%B1%D8%A2%DB%8C%D9%86%D8%AF-%D8%AA%D8%A7%D9%85%DB%8C%D9%86-%DA%A9%D8%A7%D8%BA%D8%B0-%DA%A9%D8%AA%D8%A8-%D8%AF%D8%B1%D8%B3%DB%8C-%D9%BE%DB%8C%DA%AF%DB%8C%D8%B1%DB%8C-%D9%BE%D8%B1%D9%88%D9%86%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="تاخیر ۵ ماهه در شروع فرآیند تامین کاغذ کتب درسی/ پیگیری پرونده تخلف فروش کتب درسی در بازارسیاه"/>
    <meta property="og:description" content="رئیس سازمان پژوهش و برنامه‌ریزی آموزشی با بیان اینکه پرونده تخلفات رخ داده در جریان توزیع کتب درسی امسال و ورود کتاب‌های درسی به بازار سیاه از طریق برخی مناطق هنوز باز است گفت: تخلفات در هیئت رسیدگی به تخلفات وزارتخانه مطرح و از آن مسیر دنبال می‌شود."/>
  </head>
  <body>
    <article>
      <h6 class="kicker">در گفت‌وگو با ایسنا بررسی شد</h6>
      <h1>تاخیر ۵ ماهه در شروع فرآیند تامین کاغذ کتب درسی/ پیگیری پرونده تخلف فروش کتب درسی در بازارسیاه</h1>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">فاطمه اسماعیلی</a></address>
      <p>رئیس سازمان پژوهش و برنامه‌ریزی آموزشی با بیان اینکه پرونده تخلفات رخ داده در جریان توزیع کتب درسی امسال و ورود کتاب‌های درسی به بازار سیاه از طریق برخی مناطق هنوز باز است گفت: تخلفات در هیئت رسیدگی به تخلفات وزارتخانه مطرح و از آن مسیر دنبال می‌شود.</p>
      <p><b>حجت‌الاسلام علی ذوعلم در گفت‌وگو با ایسنا</b>، درباره روند  چاپ و تامین کاغذ مورد نیاز برای کتب درسی سال تحصیلی ۴۰۰-۱۳۹۹ اظهار کرد: هر ساله معمولا از مهرماه چاپ کتب سال آینده را شروع می کنیم.</p>
      <p>وی افزود: امسال نیز علی رغم مضیقه‌هایی که در امر تامین کاغذ داشتیم تدابیری اندیشیده شد تا این جریان متوقف نشود؛ ولی متاسفانه کند پیش می‌رود زیرا تاخیر حداقل پنج ماهه در فرایند تشریفاتی که باید برای تامین کاغذ طی می‌شد داشتیم.</p>
      <p>رئیس سازمان پژوهش و برنامه ریزی آموزشی با بیان اینکه همکاران ما در تلاش هستند تا این تاخیر زمانی را جبران کنند گفت: امید است با جدیتی که در بخش‌های مختلف وزارت صمت و بانک مرکزی وجود دارد این مشکل به کلی برطرف شود و در آغاز سال تحصیلی ۹۹ نیز دغدغه‌ای نداشته باشیم.</p>
      <p>ذوعلم در پاسخ به اینکه آیا پرونده تخلفات رخ داده در جریان توزیع کتب درسی امسال و <a href="https://www.isna.ir/news/98081307285/%D8%A7%DB%8C%D8%B1%D8%A7%D8%AF-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%A8%D9%87-%DA%A9%D8%A7%D9%87%D8%B4-%D8%AA%D9%86%D9%88%D8%B9-%D9%85%D8%AF%D8%A7%D8%B1%D8%B3-%D8%AF%D8%B3%D8%AA%D9%88%D8%B1-%D9%BE%DB%8C%DA%AF%DB%8C%D8%B1%DB%8C-%D9%81%D8%B1%D9%88%D8%B4-%DA%A9%D8%AA%D8%A7%D8%A8%D9%87%D8%A7%DB%8C">ورود کتاب‌های درسی به بازار سیاه</a> از طریق برخی مناطق بسته شده است؟ گفت: تخلفاتی در برخی مناطق رخ داد و پرونده آن هنوز باز است و باید دنبال شود. کتاب‌های درسی قبل از بازگشایی مدارس بر اساس ثبت سفارش‌ها و حتی درصدی بیش از آن، آماده و توزیع شده بود. ما نیاز همه استان‌ها را تامین کرده بودیم اما به علت یکی دو مورد تخلف، کار این بخش مورد نقد قرار گرفت.</p>
      <p>وی افزود: تخلفات در هیئت رسیدگی به تخلفات وزارتخانه مطرح و از آن مسیر دنبال می‌شود. کار ما در سازمان پژوهش گزارش تخلف بوده و برخورد و تشخیص بر عهده هیئت رسیدگی به تخلفات است. وزیر نیز دستورداده با متخلفان برخورد قانونی و قاطعی صورت گیرد.</p>
      <p>انتهای پیام</p>
    </article>
  </body>
</html>