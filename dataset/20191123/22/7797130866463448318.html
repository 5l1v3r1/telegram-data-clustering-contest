<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546502/Majk-Pens-u-nenajavljenoj-poseti-Iraku-hrabri-Kurde-i-obilazi-americke-trupe.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T22:46:00+00:00"/>
    <meta property="og:title" content="Majk Pens u nenajavljenoj poseti Iraku - hrabri Kurde i obilazi američke trupe"/>
    <meta property="og:description" content="Potpredsednik SAD Majk Pens došao je u nenajavljenu posetu Iraku, namenjenu da ohrabri kurdske saveznike i obiđe..."/>
  </head>
  <body>
    <article>
      <h1>Majk Pens u nenajavljenoj poseti Iraku - hrabri Kurde i obilazi američke trupe</h1>
      <address>
        <time datetime="2019-11-23T22:46:00+00:00">23 Nov 2019, 22:46</time>
      </address>
      <p>Potpredsednik SAD Majk Pens došao je u nenajavljenu posetu Iraku, namenjenu da ohrabri kurdske saveznike i obiđe američke trupe, prenosi AP. Ovo je poseta najvišeg američkog zvaničnika od kada je predsednik Donald Tramp naredio povlačenje američkih snaga iz Sirije pre dva meseca.</p>
      <p>Pens je putovao teretnim vojnim avionom da bi očuvao tajnost posete i sleteo u Irbil da se sastane sa predsednikom iračkog Kurdistana Neširvanom Barzanijem. Poseta je namenjena da pruži podšku američkim saveznicima u borbi protiv Islamske države posle povlačenja američkih snaga iz severne Sirije, kada su američki kurdski saveznici u toj zemlji prepušteni da se sami suoče sa turskom ofanzivom prošlog meseca. </p>
      <p>Pre Ibrila Pens je bio u iračkoj vazdušnoj bazi Al Asad, odakle se veruje da su američke snage prošlog meseca krenule u operaciju u Siriji protiv vođe islamske države Abu Bakra al Bagdadija, koji se pred naletom američkih komandosa digao u vazduh. </p>
      <p>Pensova poseta Iraku obavljena je u trenutku kada je ta zemlja zahvaćena talasom protesta protiv korupcije. Najmanje 320 demonstranata je ubijeno, a hiljade je povređeno od kada su nemiri počeli 1. oktobra, kada su demonstranti izašli na ulice Bagdada i širom uglavnom šiitskog juga zemlje da bi osudili rasprostranjenu korupciju i nedostatak osnovnih usluga uprkos naftnog bogatstva zemlje. Protesti su pokazali dugo tinjajuće nezadovoljstvo zbog iranskog uticaja u zemlji, i demonstranti ciljaju šiitske političke stranke i milicije sa bliskim vezama sa Teheranom. </p>
      <p>Pens je telefonom razgovarao sa iračkim premijerom Adelom Abdulom-Mahdijem. Irački premijer Abdul-Mahdi je odbio da se sa njim sastane u vazdušnoj bazi jer američki potpredsednik nije otputovao u Bagdad iz bezbednosnih razloga. Američki ambasador u Iraku Metju Tuler rekao je da je Pens izrazio podršku slobodnom, suverenom i nezavisnom Iraku, u prikrivenom upozorenju protiv iranskog uticaja u zemlji, koji je oslabio saradnju između Amerike i Iraka, prenosi AP.</p>
      <p>Pens je takođe ohrabrio iračku vladu da pokaže uzdržanost prema demonstrantima.</p>
      <p>"Želimo da vidimo Irak koji je slobodan od zloćudnog uticaja Irana i koji takođe poštuje prava i glasove celog svog naroda", rekao je Pens. </p>
      <figure>
        <img src="https://rs.n1info.com/Picture/292256/jpeg/Tan2019-11-23_17237362_0.jpg"/>
        <figcaption>
          <cite>Izvor: TANJUG/AP Photo/Andrew Harnik</cite>
        </figcaption>
      </figure>
      <p>To je Pensova druga poseta regionu za pet nedelja. Tramp ga je poslao u posetu Ankari prošlog meseca da ispregovara prekid vatre sa turskim predsednikom Redžepom Tajipom Erdoganom, čije snage su krenule u ofanzivu protiv sirijskih kurdskih boraca u severnoj Siriji neposredno posle povlačenja američkih snaga iz te oblasti.</p>
      <p>Pens je rekao da ovom prilikom želi u ime Donalda Trampa da ponovi da postoje jake veze između SAD-a i kurdskog naroda širom regiona. On je rekao da i irački i sirijski kurdski saveznici, koji su se borili zajedno sa Amerikancima protiv ekstremista Islamske države, nemaju sumnje u to da su SAD njima posvećene. </p>
      <p>Visoki američki zvaničnik je rekao da je poseta Pensa namenjena da pruži podršku iračkim Kurdima koji su saveznici SAD u borbi protiv Islamske države, kao i Amerikancima koji već dugo podržavaju Kurde, da Trampova administracija ostaje posvećena tom savezu. Poseta je takođe namenjena da pokaže da je Pens usmeren na spoljnu politiku dok je Vašington obuzet dramom oko opoziva predsednika, prenosi AP. </p>
      <p>Irački kurdski vođa Barzani se zahvalio Pensu za američku vojnu pomoć protiv Islamske države i rekao da je njegova poseta u ovom trenutku važna naznaka produžene podrške Kurdistanu u Iraku.</p>
      <p>Američka saradnja sa iračkim Kurdima se nije promenila posle povlačenja Amerikanaca iz severne Sirije. U susednoj Siriji posle proglašenja gotovo potpunog povlačenja američkih snaga Tramp je odlučio da ostavi oko 800 vojnika kod naftnih polja na istoku Sirije da spreči da ona padnu u ruke Islamske države. Pens je rekao da je američko kurdski savez namenjen da osigura da Islamska država ili neka druga ekstremistička grupa ne može ponovo da nađe uporište u toj oblasti. </p>
      <p>Američki potredsednik, koji je doputovao u pratnji supruge, takođe je pozdravio američke vojnike uoči praznika Dana zahvalnosti, i služio tradicionalnu ćurku stotinama vojnika na dve lokacije.</p>
    </article>
  </body>
</html>