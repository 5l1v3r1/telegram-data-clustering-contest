<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90402"/>
    <meta property="og:site_name" content="Denník politika"/>
    <meta property="article:published_time" content="2019-11-23T22:35:01+00:00"/>
    <meta property="og:title" content="Prekážkarka Dalilah Muhammadová a vytrvalec Eliud Kipchoge sa stali svetovými atlétmi roka 2019"/>
    <meta property="og:description" content="23.11.2019 (Webnoviny.sk) – Svetovými atlétmi roka 2019 sa stali kenský vytrvalec, držiteľ najlepšieho maratónskeho času histórie i svetového rekordu Eliud Kipchoge a americká prekážkarka na 400 m Dalilah Muhammadová. Výsledky ankety slávnostne vyhlásili v sobotu v Monte Carle. Dvadsaťdeväťročná Muhammadová sa blysla v roku 2019 dvoma zlepšeniami svetového rekordu, najprv v júli na šampionáte USA v Des Moines (52,20) a potom v októbri na MS v Dauhe (52,16). Okrem zlata na 400 m prekážok si z Dauhy odviezla titul aj v štafete na 4 x 400 m."/>
  </head>
  <body>
    <article>
      <h1>Prekážkarka Dalilah Muhammadová a vytrvalec Eliud Kipchoge sa stali svetovými atlétmi roka 2019</h1>
      <address><time datetime="2019-11-23T22:35:01+00:00">23 Nov 2019, 22:35</time> by <a rel="author">Webnoviny</a></address>
      <p>23.11.2019 (Webnoviny.sk) – Svetovými atlétmi roka 2019 sa stali kenský vytrvalec, držiteľ najlepšieho maratónskeho času histórie i svetového rekordu Eliud Kipchoge a americká prekážkarka na 400 m Dalilah Muhammadová. Výsledky ankety slávnostne vyhlásili v sobotu v Monte Carle. Dvadsaťdeväťročná Muhammadová sa blysla v roku 2019 dvoma zlepšeniami svetového rekordu, najprv v júli na šampionáte USA v Des Moines (52,20) a potom v októbri na MS v Dauhe (52,16). Okrem zlata na 400 m prekážok si z Dauhy odviezla titul aj v štafete na 4 x 400 m.</p>
      <p>Dalilah Muhammadová sa stala po Britke Sally Gunnellovej (1993) len druhou štvrťkárkou-prekážkarkou, ktorá získala prestížne ocenenie Svetová atlétka roka.</p>
      <h3>Prvý maratón pod dve hodiny</h3>
      <p>Tridsaťpäťročný Kipchoge ako prvý človek na svete zabehol maratón rýchlejšie ako za dve hodiny. V špeciálnom projekte s názvom „Ineos 1:59 Challenge“ dosiahol na začiatku októbra vo viedenskom Prátri skvelých 1:59:40,2 h. Za svetový rekord však tento výkon neuznajú, keďže sa nebežalo v súlade s pravidlami Svetovej atletiky (WA, predtým IAAF). Okrem toho v apríli vyhral Londýnsky maratón (už štvrtý raz, pozn.) v traťovom rekorde 2:02:37 h.</p>
      <p>Kipchoge absolvoval 14 maratónov, 12 klasických plus dva špeciálne pokusy o prekonanie hranice 2:00:00 h (Monza 2017, Viedeň 2019). Z tucta „klasík“ vyhral jedenásťkrát, neuspel len v Berlíne 2013. Štyrikrát triumfoval v Londýne (2015, 2016, 2018, 2019), trikrát v Berlíne (2015, 2017, 2018), raz v Hamburgu (2013), Rotterdame (2014), Chicagu (2014) a na olympijských hrách v Riu de Janeiro (2016). Kipchoge je po El Guerroujovi, Bekelem a Boltovi štvrtý atlét, ktorý obhájil v ankete Svetový atlét roka prvenstvo.</p>
      <h3>Ďalší finalisti</h3>
      <p>Ďalšími finalistami boli u mužov majster sveta v krose a na 10 000 m (vo svetovom výkone roka 26:48,36) Joshua Cheptegei z Ugandy, americký majster sveta a líder svetových tabuliek 2019 v žrdi Sam Kendricks, svetový šampión na 100 a 4 x 100 m, víťaz Diamantovej ligy na 100 aj 200 m Noah Lyles z USA a Nór Karsten Warholm, ktorý v celom roku 2019 neprehral ani jedny preteky v hale či vonku (na 400 m prekážok zlepšil trikrát európsky rekord a zabehol druhý najlepší čas histórie 46,92).</p>
      <p>U žien sa do elitnej päťky dostali ešte jamajská šprintérka Shelly-Ann Fraserová-Pryceová (1. na 100 a 4 x 100 m na MS 2019), vytrvalkyňa Sifan Hassanová z Holandska (zlato na MS 2019 na 1500 a 10 000 m vo svetových výkonoch roka 3:51, 95 a 30:17,62, utvorila svetový rekord na 1 míľu 4:12,33), kenská víťazka Londýnskeho maratónu Brigid Kosgeiová (v Chicagu utvorila svetový rekord 2:14:04) a venezuelská trojskokanka Yulimar Rojasová (1. na MS, vyhrala všetkých 12 súťaží v tomto roku, v historických svetových tabuľkách druhá výkonom 15,41 m).</p>
      <h3>Barega a Mahučinová vychádzajúcimi hviezdami</h3>
      <p>Ocenenie pre Vychádzajúce hviezdy roka 2019 získali etiópsky vytrvalec Selemon Barega a ukrajinská výškarka Jaroslava Mahučichová. Barega je vicemajster sveta z Dauhy na 5000 m a piaty v súťaži mužov na MS 2019 v krose v Aarhuse, hoci bol ešte stále junior.</p>
      <p>Takisto je líder tohtoročných svetových juniorských tabuliek na 5000 m i 10 000 m časmi 12:53,04 a 26:49,46. Ešte len 18-ročná Mahučichová, ktorá bude juniorka aj v olympijskom roku 2020, získala na MS 2019 v Dauhe striebro vo svetovom juniorskom rekorde 204 cm a triumfovala aj na juniorských ME vo švédskom Borase.</p>
      <p>
        <b>Prehľad doterajších víťazov ankety Svetový atlét/atlétka roka:</b>
      </p>
      <p>1988 Carl Lewis (USA)/Florence Griffithová-Joynerová (USA)<br/>1989 Roger Kingdom (USA)/Ana Fidelia Quirotová (Kuba)<br/>1990 Steve Backley (V. Brit.)/Merlene Otteyová (Jam.)<br/>1991 Carl Lewis (USA)/Katrin Krabbeová (Nem.)<br/>1992 Kevin Young (USA)/Heike Henkelová (Nem.)<br/>1993 Colin Jackson (V. Brit.)/Sally Gunnellová (V. Brit.)<br/>1994 Noureddine Morceli (Alž.)/Jackie Joynerová-Kerseeová (USA)<br/>1995 Jonathan Edwards (V. Brit.)/Gwen Torrenceová (USA)<br/>1996 Michael Johnson (USA)/Svetlana Masterkovová (Rus.)<br/>1997 Wilson Kipketer (Dán.)/Marion Jonesová (USA)<br/>1998 Haile Gebrselassie (Et.)/Marion Jonesová (USA)<br/>1999 Michael Johnson (USA)/Gabriela Szabová (Rum.)<br/>2000 Jan Železný (ČR)/Marion Jonesová (USA) – neskôr jej pre doping titul odobrali<br/>2001 Hicham El Guerrouj (Mar.)/Stacy Dragilová (USA)<br/>2002 Hicham El Guerrouj (Mar.)/Paula Radcliffová (V. Brit.)<br/>2003 Hicham El Guerrouj (Mar.)/Hestrie Cloeteová (JAR)<br/>2004 Kenenisa Bekele (Et.)/Jelena Isinbajevová (Rus.)<br/>2005 Kenenisa Bekele (Et.)/Jelena Isinbajevová (Rus.)<br/>2006 Asafa Powell (Jam.)/Sanya Richardsová (USA)<br/>2007 Tyson Gay (USA)/Meseret Defarová (Et.)<br/>2008 Usain Bolt (Jam.)/Jelena Isinbajevová (Rus.)<br/>2009 Usain Bolt (Jam.)/Sanya Richardsová (USA)<br/>2010 David Rudisha (Keňa)/Blanka Vlašičová (Chorv.)<br/>2011 Usain Bolt (Jam.)/Sally Pearsonová (Aus.)<br/>2012 Usain Bolt (Jam.)/Allyson Felixová (USA)<br/>2013 Usain Bolt (Jam.)/Shelly-Ann Fraserová-Pryceová (Jam.)<br/>2014 Renaud Lavillenie (Fr.)/Valerie Adamsová (N. Zél.)<br/>2015 Ashton Eaton (USA)/Genzebe Dibabová (Et.)<br/>2016 Usain Bolt (Jam.)/Almaz Ayanová (Et.)<br/>2017 Mutaz Baršim (Katar)/ Nafissatou Thiamová (Belg.)<br/>2018 Eliud Kipchoge (Keňa)/Caterine Ibargüenová (Kol.)<br/>2019 Eliud Kipchoge (Keňa)/Dalilah Muhammadová (USA)</p>
      <p>Viac k témam: <a href="https://www.webnoviny.sk/tag/atlet-roka/"><u>atlét roka</u></a><br/>Zdroj: Webnoviny.sk – <a href="https://www.webnoviny.sk/prekazkarka-dalilah-muhammadova-a-vytrvalec-eliud-kipchoge-sa-stali-svetovymi-atletmi-roka-2019/"><u>Prekážkarka Dalilah Muhammadová a vytrvalec Eliud Kipchoge sa stali svetovými atlétmi roka 2019</u></a> © SITA Všetky práva vyhradené.</p>
    </article>
  </body>
</html>