<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/sports/kopa-limpertadores-thriamvos-tis-flamengko-me-epiki-anatropi-epi-tis-river-pleit/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T22:19:13+00:00"/>
    <meta property="og:title" content="Κόπα Λιμπερταδόρες: Θρίαμβος της Φλαμένγκο με επική ανατροπή επί της Ρίβερ Πλέιτ"/>
    <meta property="og:description" content="Η Φλαμένγκο κατέκτησε με εντυπωσιακό τρόπο το Κόπα Λιμπερταδόρες καθώς επικράτησε στον τελικό της Ρίβερ Πλέιτ με 2-1, πραγματοποιώντας επική ανατροπή στο φινάλε του αγώνα."/>
  </head>
  <body>
    <article>
      <h1>Κόπα Λιμπερταδόρες: Θρίαμβος της Φλαμένγκο με επική ανατροπή επί της Ρίβερ Πλέιτ</h1>
      <h2>Η Φλαμένγκο κατέκτησε με εντυπωσιακό τρόπο το Κόπα Λιμπερταδόρες καθώς επικράτησε στον τελικό της Ρίβερ Πλέιτ με 2-1, πραγματοποιώντας επική ανατροπή στο φινάλε του αγώνα.</h2>
      <address><time datetime="2019-11-23T22:19:13+00:00">23 Nov 2019, 22:19</time> by <a rel="author">ΤοΒΗΜΑ Team</a></address>
      <p>Η Φλαμένγκο κατέκτησε με εντυπωσιακό τρόπο το Κόπα Λιμπερταδόρες καθώς επικράτησε στον τελικό της Ρίβερ Πλέιτ με 2-1, πραγματοποιώντας επική ανατροπή στο φινάλε του αγώνα.</p>
      <p>Μια ανατροπή που θύμισε τον τρόπο που είχε πάρει το Τσάμπιονς Λιγκ η Μάντσεστερ Γιουνάιτεντ το 1999 απέναντι στην Μπάγερν.</p>
      <p>
        <a href="https://www.in.gr/2019/11/23/greece/via-kata-gynaikon-gemise-athina-mov-skoupes-pou-katharizoun-patriarxia-seksismo-kai-ratsismo/">Βία κατά γυναικών : Γέμισε η Αθήνα μωβ σκούπες που «καθαρίζουν» πατριαρχία, σεξισμό και ρατσισμό</a>
      </p>
      <p>Όλα έδειχναν ότι η Ρίβερ Πλέιτ θα διατηρούσε τον τίτλο της, αφού είχε προηγηθεί από το 15′ με τον Μπόρε και είχε καταφέρει να ξεπεράσει τους κινδύνους.</p>
      <p>Όμως, η Φλαμένγκο είχε διαφορετική γνώμη και με μία επική ανατροπή στα τελευταία λεπτά, νίκησε 2-1 στον τελικό του Κόπα Λιμπερταδόρες και στέφθηκε πρωταθλήτρια Λατινικής Αμερικής!</p>
      <p>Το παιχνίδι που διεξήχθη στη Λίμα του Περού είχε ένταση, ρυθμό, σκληρές μονομαχίες και εκατέρωθεν ευκαιρίες. Μέχρι το 88′ η Ρίβερ είχε έτοιμη θέση στην τροπαιοθήκη της, αλλά λογάριασε χωρίς τον Γκάμπριελ Μπαρμπόσα.</p>
      <p>Ο Βραζιλιάνος στράικερ ισοφάρισε στο 88′ με σουτ, μετά από παράλληλη πάσα του Βιτίνιο, ενώ στο δεύτερο λεπτό των καθυστερήσεων, κέρδισε στο τζαρτζάρισμα τους αμυντικούς και με δυνατό σουτ, πέτυχε το 2-1!</p>
      <p>Το κρεσέντο του πρωταγωνιστή του τελικού ολοκληρώθηκε στο 96′, όταν δέχτηκε τη δεύτερη κίτρινη κάρτα και αποβλήθηκε… Ένα λεπτό νωρίτερα είχε πάρει την άγουσα για τα αποδυτήρια και ο Παλάσιο της Ρίβερ, για χτύπημα εκτός φάσης.</p>
      <p>Μετά τη λήξη του παιχνιδιού, οι ποδοσφαιριστές της Φλαμένγκο ξέσπασαν σε έξαλλους πανηγυρισμούς μαζί με τους οπαδούς τους, αφού η ομάδα τους κατέκτησε το Κόπα Λιμπερταδόρες για δεύτερη φορά στην ιστορία της. Η πρώτη ήταν το μακρινό 1981.</p>
      <p>ΦΛΑΜΕΝΓΚΟ: Ντιέγκο Άλβες, Ραφίνια, Ροντρίγκο Κάιο, Πάμπλο Μάρι, Φιλίπε Λουίς, Αράο (86′ Βιτίνιο), Ριμπέιρο, Ζέρσον (66′ Ντιέγκο), Ντε Αρασκαέτα, Γκαμπριέλ, Μπρούνο Ενρίκε.</p>
      <p>ΡΙΒΕΡ ΠΛΕΙΤ: Αρμάνι, Μοντιέλ, Κουάρτα, Πινόλα, Κάσκο (77′ Ντίας), Φερνάντες (69′ Αλβάρες), Πέρες, Παλάσιος, Ντε Λα Κρους, Σουάρες, Σάντος Μπόρε (75′ Πράτο).</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>