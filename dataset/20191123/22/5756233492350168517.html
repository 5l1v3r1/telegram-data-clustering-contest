<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623052/%D8%A7%DB%8C%D9%86%D8%AA%D8%B1%D9%86%D8%AA-%D9%82%D8%B7%D8%B9-%D8%B4%D8%AF-%D8%A8%DB%8C%D9%85%D8%A7%D8%B1%D8%A7%D9%86-%D8%B3%D8%B1%D8%B7%D8%A7%D9%86%DB%8C-%D8%A8%DB%8C%D8%B4%D8%AA%D8%B1-%D8%AF%D8%B1%D8%AF-%DA%A9%D8%B4%DB%8C%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T22:10:00+00:00"/>
    <meta property="og:title" content="اینترنت قطع شد، بیماران سرطانی بیشتر درد کشیدند"/>
    <meta property="og:description" content="«مریض به ما زنگ می‌زند، به شرکت می‌آیند و ما با شرمندگی به آن‌ها می‌گوییم که از تجهیزات خالی هستیم، واقعا نمی‌توانیم جواب آن‌ها را بدهیم...»"/>
  </head>
  <body>
    <article>
      <h1>اینترنت قطع شد، بیماران سرطانی بیشتر درد کشیدند</h1>
      <address>
        <time datetime="2019-11-23T22:10:00+00:00">23 Nov 2019, 22:10</time>
      </address>
      <p>
        <i>«مریض به ما زنگ می‌زند، به شرکت می‌آیند و ما با شرمندگی به آن‌ها می‌گوییم که از تجهیزات خالی هستیم، واقعا نمی‌توانیم جواب آن‌ها را بدهیم...»</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بعد از یک هفته از قطعی سراسری، امروز بالاخره اینترنت خانگی در ایران وصل شد. قطعی‌ای که زندگی روزمره را برای همه شهروندان به شکل‌های مختلف تغییر داده بود. شاید برای زندگی خیلی‌ها قطعی اینترنت در حد دسترسی نداشتن به فضای مجازی و جای خالی آن در زندگی روزمره بود اما این موضوع برای بعضی خسارات زیادی را بر جا گذاشت؛ خسارت‌هایی که از بیماران سرطانی گرفته تا وکلا و فعالان اقتصادی در فضای مجازی با بخشی از آن روبرو شده‌اند.</p>
      <p>«نت بلاکس» که یک وبسایت معتبر در زمینه آزادی استفاده از اینترنت در جهان است و به‌طور لحظه‌ای بهره‌مندی مناطق مختلف جهان را از شبکه جهانی اینترنت رصد می‌کند، میزان خسارت ناشی از هر روز قطعی اینترنت در ایران را روزانه مبلغی معادل ۳۶۹ میلیون دلار آمریکا برابر با ۴۳۰۰ میلیارد تومان تخمین زده است؛ یعنی برای یک هفته ۳۰ هزار میلیارد تومان.</p>
      <figure>
        <img src="https://aftabnews.ir/files/fa/news/1398/9/2/362802_540.png"/>
      </figure>
      <p>برخی از مسئولان هم این موضوع را تایید کردند، برای مثال محمد جواد آذری جهرمی وزیر ارتباطات گفته بود که قطعی اینترنت به استارت‌آپ‌ها خسارت‌های زیادی وارد کرده است. البته هنوز معلوم نشده است که میزان این خسارت چقدر است.</p>
      <p>اما موضوع از جایی جدی می‌شود که این خسارت‌ها فقط به بخش‌های مالی و اقتصادی محدود نمی‌شود و حتی در مواردی جان برخی از افراد را در خطر قرار می‌دهد.</p>
      <p>
        <b>قطعی اینترنت و افزایش مشکلات بیماران</b>
      </p>
      <p>«پویان تجهیز طب آسیا»، نام یکی از شرکت‌هایی است که قطعی اینترنت برای آن‌ها مشکلات فراوانی ایجاد کرده است. این شرکت در زمینه بیماری‌های عروقی و سرطان به ایران تجهیزات وارد می‌کند، اما حالا قطعی اینترنت کار این شرکت را کاملا مختل کرده است.</p>
      <p>رازیه مهدویان، مدیر فروش این شرکت می‌گوید: «مریض به ما زنگ می‌زند، به شرکت می‌آید و ما با شرمندگی به آن‌ها می‌گوییم که از تجهیزات خالی هستیم، واقعا نمی‌توانیم جواب آن‌ها را بدهیم...»</p>
      <p>اکنون بیش از یک هفته است که هیچ باری به این شرکت نرسیده است و همین موضوع وضعیت را برای بسیاری از بیمارها نامناسب کرده است.</p>
      <p>مهدویان در این رابطه توضیح داد: «معمولا بیمارهای سرطانی، عروقی و یا کسانی که درد زیادی می‌کشند به تجهیزات ما نیازمندند، اما اینترنت قطع است و بیمارها در حال زجر کشیدن هستند، بیمارها می‌خواهند مراحل شیمی درمانی خود را شروع کنند اما تجهیزات لازم را برای این کار ندارند. دو هفته‌ است که کادر فروش به اینجا می‌آید و تنها به این افراد پاسخ می‌دهد.»</p>
      <p>
        <b>اینترنت و آلودگی‌ هوای تهران</b>
      </p>
      <p>قطعی اینترنت به شکل دیگری هم به سلامت ایرانی‌ها آسیب وارد کرده است؛ با عدم پیشبینی آلودگی هوا. این اتفاق باعث شده است که شرکت کنترل کیفیت هوا در اعلام شاخص کیفیت هوا با مشکلات فراوانی روبرو شود.</p>
      <p>حسین شهیدزاده، مدیر عامل شرکت کنترل کیفیت هوای تهران توضیح داد: «ما بخشی از اطلاعات خود را برای پیش‌بینی هواشناسی و آلودگی هوا از سایت‌ها و مدل‌های جهانی تامین می‌کنیم. اختلالات به وجود آمده در اینترنت کشور، سبب شده است که به این اطلاعات جهانی دسترسی نداشته باشیم و در نتیجه نتوانیم پیش‌بینی آلودگی هوا برای روزهای آینده، جهش وزش باد و مقدار بارندگی را روی سایت خود بارگذاری کنیم.»</p>
      <p>این عدم توانایی پیشبینی آلودگی هوا باعث شده است که مسئولان شهرداری شهر تهران و سازمان محیط زیست نتوانند دستورالعملشان در رابطه با آلودگی هوا را اجرایی کنند، اتفاقی که در کیفیت‌ هوای این روزهای تهران بی‌تاثیر نیست.</p>
      <p>
        <b>قطعی اینترنت و تاثیر آن در دادگاه‌ها</b>
      </p>
      <p>از سوی دیگر قطعی اینترنت کار وکلا را هم با سختی فراوانی روبرو کرده است، آن‌ها می‌گویند با قطعی اینترنت در بخش‌هایی از کارشان با مشکلاتی فراوان روبرو شده‌اند.</p>
      <p>یک وکیل پایه یک دادگستری در این رابطه می‌گوید: «در بحث ارتباط با موکلین با مشکلات زیادی روبرو شدیم، قبلا مدارک را در فضای مجازی برای هم ارسال می کردیم اما حالا در این رابطه مشکلات وجود دارد و دیگر فقط حضوری کارها را انجام می دهیم.»</p>
      <p>قطعی اینترنت برخی کارهای وکلا را با مشکلاتی بدون راه حل روبرو کرده است، برای مثال آن‌ها دیگر نمی‌توانند در گروه‌های تلگرمانی درباره پرونده‌هایشان با هم بحث کنند و حتی نمی‌توانند سوال‌هایشان را جست و جو کنند.</p>
      <p>این وکیل دادگستری در این رابطه توضیح داد:‌ «اینترنت داخلی هم به ما کمکی نکرده است، همکاران من هم با این مشکلات روبرو شده‌اند.»</p>
      <p>
        <b>پیامد قطعی اینترنت برای دانشجوها</b>
      </p>
      <p>دانشجوها هم بخشی دیگر از جامعه هستند که قطعی اینترنت بخش زیادی از کارهای آن را مختل کرده بود و حتی آن‌ها امکان ارسال جزوات را هم برای یک دیگر نداشتند.</p>
      <p>اما برخی از آن‌ها که به دنبال ارسال مقاله و یا پذیرش در دانشگاه‌های دیگر کشورها بودند با مشکلات بیشتری روبرو شدند. براساس گزارش یورونیوز مشکل دیگری که دانشجویان ایرانی با آن مواجه هستند به نمره زبان و دیگر نمرات تخصصی برای انجام فرآیند درخواست پذیرش باز می‌گردد. درخواست پذیرفته شدن در دانشگاه‌ها اغلب نیازمند آزمون‌های مختلف زبان از جمله تافل، جی‌آی‌ای و آیلتس و دیگر آزمون‌ها است. این آزمون‌ها در ایران به شکل بین‌المللی و از طریق اینترنت به صورت آنلاین برگزار می‌شود. با قطع شدن اینترنت در ایران امکان شرکت افراد در این آزمون‌ها و کسب نمره مورد نیاز برای پذیرفته شدن در دانشگاه‌ها با مشکل روبه‌رو شد. به همین دلیل برخی از دانشگاه‌ها مهلت ثبت‌نامشان را برای دانشجوهای ایرانی را تمدید کرده‌اند.</p>
      <p>
        <b>بخشی از بازار از دست رفته است</b>
      </p>
      <p>همچنین همانطور که تخمین زده شده بود، قطعی اینترنت مشکلات اقتصادی فراوانی به وجود آورده است، البته برآوردها در این رابطه متفاوت است.</p>
      <p>محسن جلال‌پور، رییس سابق اتاق بازرگانی ایران با اشاره به تاثیر اینترنت روی حوزه تجارت و صادرات و واردات گفت: «تاثیر اینترنت در ابعاد مختلف و در کارها و برنامه‌ها و شرکت‌های مختلف متفاوت است. ما امروز به عنوان صادرکننده تنها راه ارتباطی‌مان اینترنت است و هیچ‌کدام از طرف‌های مقابل در هیچ‌کجای دنیا با قطعی اینترنت، کار دیگری نمی‌کنند. دیگر دوره‌ای که به صورت فکس و تلفن و نامه‌نگاری کار انجام می‌دادیم، گذشته است.»</p>
      <p>او افزود: «در دوره یک هفته‌ای که اینترنت نداشتیم، عملا برای ارتباطات کاری مستاصل بودیم؛ مثل ارتباطات حمل‌ونقل، فروش و بازار. تقریبا می‌توان گفت بخشی از بازار را به دلیل این‌که نتوانستیم ارتباط مستمر داشته باشیم و ایمیل طرف حساب‌ها را جواب دهیم، از دست داده‌ایم. براساس آنچه که جمع‌بندی بزرگان کشور است، در طول یک‌هفته گذشته ۱.۵ میلیارد دلار خسارت به بخش اقتصادی کشور وارد شده است.»</p>
    </article>
  </body>
</html>