<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/chi_tisnuv_osobistiy_advokat_trampa_na_ukrayinu_novi_fakti_zi_sluhan_u_kongresi_ssha_n1238557"/>
    <meta property="og:site_name" content="24 Канал"/>
    <meta property="article:published_time" content="2019-11-23T22:55:00+00:00"/>
    <meta property="og:title" content="Чи тиснув особистий адвокат Трампа на Україну: нові факти зі слухань у Конгресі США"/>
    <meta property="og:description" content="Ветерану Іракської війни тричі пропонували стати Міністром оборони України. А головну відповідальність за кампанію тиску на українську владу виявляється несе особистий адвокат Трампа – Руді Джуліані. Новий тиждень публічних слухань у Конгресі у так званій справі &quot;Українагейт&quot; приніс неочікувані подробиці."/>
  </head>
  <body>
    <article>
      <h1>Чи тиснув особистий адвокат Трампа на Україну: нові факти зі слухань у Конгресі США</h1>
      <address><time datetime="2019-11-23T22:55:00+00:00">23 Nov 2019, 22:55</time> by <a rel="author" href="https://24tv.ua/mariya_savchuk_tag6293/" target="_blank">Марія Савчук</a></address>
      <p>
        <b>Ветерану Іракської війни тричі пропонували стати Міністром оборони України. А головну відповідальність за кампанію тиску на українську владу виявляється несе особистий адвокат Трампа – Руді Джуліані. Новий тиждень публічних слухань у Конгресі у так званій справі "Українагейт" приніс неочікувані подробиці.</b>
      </p>
      <p>Quid pro quo дослівно означає "це за те" або простіше "послуга за послугу". Цей латинський вислів зараз у топі найцитованіших фраз у США. Бо саме в просуванні політики щодо України у форматі "послуга за послугу" обвинувачують Дональда Трампа. А той все більше наполягає: на українського президента не тиснув і нічого від нього не вимагав.</p>
      <blockquote>Читайте також: <a href="https://24tv.ua/dzhuliani_zvinuvativ_baydena_u_pidkupi_poroshenka__zmi_n1238310">Джуліані звинуватив Байдена у підкупі Порошенка, – ЗМІ</a></blockquote>
      <p>Чергова серія слухань у Конгресі щодо процедури імпічменту Трампа не могла минутися без цього латинського вислову. "Запити пана Джуліані щодо організації візиту президента Зеленського до Білого Дому були у стилі "quid pro quo". Пан Джуліані вимагав, аби в Україні публічно заявили про початок розслідування втручання у вибори 2016-року в США, зламу серверів Демократичної партії та справи Burisma", – розповів посол США в ЄС Гордон Сондленд.</p>
      <figure>
        <img src="https://24tv.ua/resources/photos/news/620_DIR/201911/1238557_10216143.jpg?201911221322"/>
        <figcaption>Гордон Сондленд</figcaption>
      </figure>
      <p>Колишній бізнес-партнер Трампа – чинний посол США в ЄС Ґордон Сондленд на слуханнях підтвердив, що тиск на Україну був. Але чинив його не американський президент, а його особистий адвокат Руді Джуліані. За виконання його вимог українцям обіцяли проведення особистих переговорів Зеленського з Трампом та відновлення надання військової допомоги.</p>
      <figure>
        <img src="https://24tv.ua/resources/photos/news/620_DIR/201911/1238557_10216154.jpg?201911221412"/>
        <figcaption>Руді Джуліані</figcaption>
      </figure>
      <p>"Ми не хотіли працювати з паном Джуліані. Ми працювали з ним, бо так наказав нам президент Трамп. Ми не бажали висувати якихось вимог до українців", – заявив посол США в ЄС Гордон Сондленд.</p>
      <p>За словами Гордона Сондленда, про вимоги Руді Джуліані до українців добре знали всі у Білому Домі. Втім один американський дипломат, який займався питаннями врегулювання конфлікту на Донбасі, був не в курсі. Як розповів на слуханнях у Конгресі Курт Волкер, спочатку він взагалі не пов'язував розслідування у справі Burisma та затримку військової допомоги Україні.</p>
      <aside>Я не знав, що президент Трамп чи інші говорили про віцепрезидента Байдена з українцями або пов'язували розслідування можливої корупції в Україні з розслідуванням щодо колишнього віцепрезидента,<cite>– повідомив дипломат США Курт Волкер.</cite></aside>
      <p>Але версію Курта Волкера заперечував колишній житель Києва – Александр Віндман. Його родина виїхала з України до США сорок років тому. Він пройшов війну в Іраку. Під час спецоперації там отримав поранення і був нагороджений медаллю "Пурпурове серце".</p>
      <figure>
        <img src="https://24tv.ua/resources/photos/news/620_DIR/201911/1238557_10216164.jpg?201911221534"/>
        <figcaption>Курт Волкер</figcaption>
      </figure>
      <p>Після повернення з Іраку пішов на дипломатичну службу. І у липні цього року брав участь у зустрічі Джона Болтона та Олександра Данилюка, де був і Курт Волкер. А мова йшла якраз про формулу "quid pro quo".</p>
      <p>10 липня 2019 року Олександр Данилюк, який тоді був секретарем РНБО, приїхав до Вашингтона на зустріч з радником з нацбезпеки Болтоном. Посол Волкер та Сондленд і секретар Рік Перрі теж були на переговорах. Ми добре розуміли, що українці питатимуть про зустріч президентів. Посол Болтон завчасно припинив переговори, коли посол Сондленд почав говорити про вимогу, щоби Україна почала розслідування, аби гарантувати зустріч з президентом Трампом", – повідомив радник Трампа з нацбезпеки Александр Віндман.</p>
      <figure>
        <img src="https://24tv.ua/resources/photos/news/620_DIR/201911/1238557_10216193.jpg?201911221705"/>
        <figcaption>Александр Віндман</figcaption>
      </figure>
      <p>Формулу "quid pro quo" не всі підтримували у Білому Домі. Тож Трамп довго не міг визначити, кого ж направити до Києва на інаугурацію українського президента продовжити тиск. Зрештою поїхали Гордон Сондленд, Рік Перрі, Курт Волкер, а ще Александр Віндман.</p>
      <blockquote>Читайте також: <a href="https://24tv.ua/rosiya_prosuvala_teoriyu_vtruchannya_ukrayini_u_vibori_v_ssha__the_new_york_times_n1238344">Росія просувала теорію втручання України у вибори в США, – The New York Times</a></blockquote>
      <p>Останньому під час жартівливої розмови у Києві Олександр Данилюк кілька разів пропонував очолити Міноборони України. Той звісно ж відмовився. А тиск Вашингтона на Київ не припинився. І це довела телефонна розмова Трампа і Зеленського 26 липня.</p>
      <p>
        <b>Що відомо про процедуру імпічменту Трампа: коротко</b>
      </p>
      <ul>
        <li>Під час телефонної розмови 25 липня 2019 року Трампа і Зеленського американський президент нібито пообіцяв, що стосунки між країнами покращаться, якщо Україна поновить розслідування у справі газової компанії Burisma, що належить ексміністру екології Миколі Злочевському.</li>
        <li>До цієї компанії також є причетним син головного конкурента Трампа на президентських виборах Джо Байдена – Гантер. Більше про те, що це за скандальна компанія, <a href="https://24tv.ua/sprava_burisma_shho_vidomo_pro_ukrayinsku_kompaniyu_yaka_sprichinila_skandal_u_ssha_n1213803">читайте тут</a>.</li>
        <li>25 вересня Білий дім оприлюднив стенограму розмови. Повний текст українською мовою (переклад 24 каналу) – <a href="https://24tv.ua/rozmova_zelenskogo_z_trampom_tekst_rozmovi_stenograma_n1210132">читайте тут.</a> Її текст засвідчує: Трамп таки говорив Зеленському: "було б добре", якби той вивчив справу Байдена.</li>
        <li>Через цей скандал у Палаті представників Конгресу <a href="https://24tv.ua/impichment_trampu_shho_zagrozhuye_prezidentu_ssha_i_naslidki_dlya_ukrayini_n1210419">оголосили початок формальної процедури імпічменту</a> президента США.</li>
      </ul>
      <p><a href="https://24tv.ua/lifestyle/goroskop_na_sogodni_24_listopada_2019_goroskop_na_sogodni_vsih_znakiv_n1235551">Гороскоп на 24 листопада для всіх знаків зодіаку</a> сьогодні 2422</p>
      <anchor name="comAnch"/>
    </article>
  </body>
</html>