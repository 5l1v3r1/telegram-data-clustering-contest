<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/grissin-bon-openjobmetis-le-pagelle-dei-reggiani-3/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-23T22:21:02+00:00"/>
    <meta property="og:title" content="Grissin Bon – Openjobmetis: le pagelle dei reggiani"/>
    <meta property="og:description" content="REGGIO EMILIA – La Pallacanestro Reggiana ha vinto, soffrendo, contro Varese. Queste le pagelle dei biancorossi. Darius Johnson-Odom (16 punti): nel primo tempo fa canestro, ma in compenso Clark gli va sempre via sul primo passo mettendone 19 in 15′. Dal momento che non difende davvero mai, gli arbitri lo puniscono anche quando non commette […]"/>
  </head>
  <body>
    <article>
      <h1>Grissin Bon – Openjobmetis: le pagelle dei reggiani</h1>
      <address><time datetime="2019-11-23T22:21:02+00:00">23 Nov 2019, 22:21</time> by <a rel="author">Alessio Fontanesi</a></address>
      <p>
        <b>Fontecchio è super, bene anche Candi nella ripresa. Pardon si conferma a discreti livelli, mentre Vojvoda e Mekel fanno quello che possono. Male, ancora una volta, Jhonson-Odom</b>
      </p>
      <p><b>REGGIO EMILIA</b> – La Pallacanestro Reggiana ha vinto, soffrendo, contro Varese. Queste le pagelle dei biancorossi.</p>
      <p><b>Darius Johnson-Odom (16 punti)</b>: nel primo tempo fa canestro, ma in compenso Clark gli va sempre via sul primo passo mettendone 19 in 15′. Dal momento che non difende davvero mai, gli arbitri lo puniscono anche quando non commette fallo. Per pura casualità mette i liberi della vittoria, ma stasera è bocciato su tutta la linea. Da ritrovare. <b>Voto</b>: <b>5</b>.</p>
      <p><b>Simone Fontecchio (19 punti)</b>: come tante volte gli abbiamo visto fare, parte davvero bene. Questa sera però non si perde, risultando fondamentale nel secondo quarto con 7 punti in fila e anche nella ripresa con altri canestri e soprattutto grandi difese (3 recuperi e un’incredibile stoppata nel terzo quarto). Miglior prova in biancorosso senza dubbio. <b>Voto</b>: <b>7,5</b>.</p>
      <p><b>Dererk Pardon (6 punti)</b>: è sul parquet nel 10-0 del primo parziale, dopo Fontecchio il migliore dei suoi nel primo tempo. Meno appariscente nei secondi 20′, ma fa ampiamente il suo in difesa chiudendo a 8 rimbalzi. <b>Voto</b>: <b>6,5</b>.</p>
      <p><b>Leonardo Candi (4 punti)</b>: poco più di 6′ nella prima parte di gara, nella quale non si mette comunque in luce. Ben diversa cosa la ripresa, quando dà adrenalina alla squadra con alcune difese delle sue e, soprattutto, silenzia Clark che per Jhonson-Odom, invece, è stato un rebus irrisolvibile. Nel finale Buscaglia lo rimette sul parquet solo per difendere su Mayo, il miglior marcatore della A. <b>Voto</b>: <b>7</b>.</p>
      <p><b>Giuseppe Poeta (2 punti)</b>: insolitamente, approccia male al match senza trovare mai il modo di decollare a parte un assist immaginifico per Pardon. Un po’ troppo pasticcione. <b>Voto</b>: <b>5,5</b>.</p>
      <p><b>David Vojvoda (6 punti)</b>: dentro già nel primo quarto, si vede che non è ancora al top. La dimostrazione arriva nell’ultimo periodo, quando sbaglia almeno tre tiri dei suoi. Va bene a rimalzo (6 alla fine), recuperando anche due palloni di pura difesa. <b>Voto</b>: <b>6</b>.</p>
      <p>
        <b>Luca Infante ne</b>
      </p>
      <p><b>Josh Owens (6 punti)</b>: due falli commessi nei primi 5′, il terzo arriva in modo molto ingenuo nel secondo quarto su un tiro da 8 metri di Jakovics. La crescita di Pardon lo costringe, anche stasera, a meno di 20′ sul parquet. Appannato. <b>Voto</b>: <b>5,5</b>.</p>
      <p><b>Reggie Upshaw (11 punti)</b>: la notizia è che il primo rimbalzo arrivi dopo 25′. Meno appariscente di altre volte, al pari di Owens non sta attraversando un gran momento di forma. <b>Voto</b>: <b>5,5</b>.</p>
      <p>
        <b>Alessandro Cipolla ne</b>
      </p>
      <p>
        <b>Mouhamet Diouf ne</b>
      </p>
      <p><b>Gal Mekel (11 punti)</b>: subito titolare dopo il problema all’adduttore, ma al pari di Vojvoda è lontano dalla migliore condizione. Molto attivo nel primo quarto, gli manca esplosività nelle gambe e per evitare altri indolenzimenti muscolari fa stretching in continuazione, in campo come in panchina. Gli ultimi minuti sono un supplizio, con Mayo che lo batte sempre e addirittura lo stoppa nell’altra metà campo. Questa sera non gli si poteva chiedere di più. <b>Voto</b>: <b>6</b>.</p>
      <p><b>Maurizio Buscaglia</b>: montagne russe sia in difesa che in attacco per tutta la partita. Come Penelope, la squadra non riesce a tenere la stessa intensità per più di qualche minuto, attaccando e staccando la spina di continuo e concedendo, soprattutto, 16 rimbalzi offensivi a Varese con annessi secondi possessi. La vittoria arriva grazie alla difesa nella ripresa, che concede solo 26 punti agli avversari, due in meno di quelli presi nel solo secondo quarto. Da qui si deve ripartire. <b>Voto</b>: <b>6</b>.</p>
    </article>
  </body>
</html>