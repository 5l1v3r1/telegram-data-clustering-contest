<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/pko-bp-ekstraklasa-lechia-lks-wynik-sklady-bramki,987798.html"/>
    <meta property="og:site_name" content="TVN24"/>
    <meta property="article:published_time" content="2019-11-23T22:16:00+00:00"/>
    <meta property="og:title" content="VAR uratował ŁKS przed kompromitacją. Paixao przeszedł do historii Ekstraklasy"/>
    <meta property="og:description" content="W meczu 16. kolejki PKO BP Ekstraklasy Lechia Gdańsk pokonała ŁKS Łódź 3:1. Bohaterem meczu został Flavio Paixao, który dwukrotnie pokonał Arkadiusza Malarza. Gospodarzom najbardziej we znaki dał s..."/>
  </head>
  <body>
    <article>
      <h1>VAR uratował ŁKS przed kompromitacją. Paixao przeszedł do historii Ekstraklasy</h1>
      <address>
        <time datetime="2019-11-23T22:16:00+00:00">23 Nov 2019, 22:16</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/3854bba8-2474-4535-bc16-26b94bec5dee.jpg?type=1&amp;srcmode=0&amp;srcx=1/1&amp;srcy=3/10&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/edc66a29-0dc1-4a4d-81c4-4aa5fe52f162-480p.mp4"/>
          <figcaption>PKO BP Ekstraklasa: Lechia Gdańsk - Pogoń Szczecin</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/a3cb9809-c529-4b4e-b934-a8e58445568c-480p.mp4"/>
          <figcaption>PKO BP Ekstraklasa: Lech Poznań - Cracovia</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/8ee72f50-774a-4688-84a7-312974cf9d61-480p.mp4"/>
          <figcaption>PKO BP Ekstraklasa: Lech Poznań - Korona Kielce</figcaption>
        </figure>
        <figcaption>Wcześniej Lechia przegrała u siebie z Pogonią Foto: Newspix | Video: Newspix, PAP</figcaption>
      </slideshow>
      <h3>W meczu 16. kolejki PKO BP Ekstraklasy Lechia Gdańsk pokonała ŁKS Łódź 3:1. Bohaterem meczu został Flavio Paixao, który dwukrotnie pokonał Arkadiusza Malarza. Gospodarzom najbardziej we znaki dał się VAR, na którego podstawie sędzia Wojciech Myć anulował Lechii dwa gole oraz rzut karny.</h3>
      <related>
        <a href="https://eurosport.tvn24.pl/pilka-nozna,105/legia-ograna-szczecin-ma-lidera,987754.html"/>
      </related>
      <p>Pomimo braku zwycięstwa w pięciu ostatnich meczach to Lechia była faworytem - przynajmniej na papierze. Przed tą kolejką ŁKS zajmował przedostatnie miejsce w lidze, wyprzedzając ostatnia Wisłę Kraków tylko dzięki lepszemu bilansowi bramek.</p>
      <h3>ŁKS zaskoczył</h3>
      <p>Pierwsze minuty pokazały jednak, że gospodarze wcale nie zamierzają się tylko bronić. Już w 9. minucie objęli prowadzenie za sprawą Jana Sobocińskiego, który przepięknym strzałem z woleja pokonał Zlatana Alomerovicia.</p>
      <p>Młodzieżowy reprezentant Polski nie ma za sobą najłatwiejszych miesięcy. Zarówno w kadrze, jak i w klubie popełniał sporo błędów i nie brakowało głosów, żeby odstawić go od składu.</p>
      <p>ŁKS mógł podwyższyć prowadzenie, ale znakomitą okazję zmarnował Hiszpan Dani Ramirez. Wcześniej w dogodnych sytuacjach spudłowali Pirulo i Jan Grzesik.</p>
      <h3>Koncertowe pięć minut Lechii</h3>
      <p>Nieskuteczność gości szybko się zemściła. W 24. minucie Lechia doprowadziła do remisu. W pole karne dośrodkował Jarosław Kubicki, a potem przytomnie zachował się Sławomir Peszko. Były reprezentant Polski przedłużył podanie swojego kolegi, posyłając piłkę na dalszy słupek. Tam czekał Lukas Haraslin, który strzałem z ostrego kąta zaskoczył Arkadiusza Malarza.</p>
      <p>W 28. minucie kibice w Gdańsku ponownie wpadli w euforię. Po raz kolejny świetnym podaniem popisał się Kubicki, posyłając prostopadłe podanie do Flavio Paixao. Piłka wpadła w kozioł, jednak Portugalczyk nic sobie z tego nie robił. Uderzył w kierunku dalszego słupka, a piłka odbiła się jeszcze od słupka. Malarz był bez szans.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/3854bba8-2474-4535-bc16-26b94bec5dee.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Flavio Paixao<cite>Źródło: Newspix</cite></figcaption>
      </figure>
      <h3>Paixao się nie mylił</h3>
      <p>Na początku drugiej połowy znów w roli głównej wystąpił duet Kubicki - Paixao. Pomocnik Lechii posłał kilkudziesięciometrowe podanie z głębi pola wprost na wybiegającego 35-latka. Ten przyjął piłkę, a następnie przelobował wychodzącego z bramki Malarza i było 3:1.</p>
      <p>Tym samym Portugalczyk z dorobkiem 68 bramek stał się najskuteczniejszym obcokrajowcem w historii polskiej Ekstraklasy. Jedno trafienie mniej ma były piłkarz Legii Warszawa Miroslav Radović.</p>
      <h3>Festiwal VAR</h3>
      <p>Lechia bawiła się z rywalem. Kolejnego gola strzelił Paixao, ale po analizie VAR sędzia bramki nie uznał, ponieważ na pozycji spalonej znajdował się asystujący Sławomir Peszko.</p>
      <p>Cztery minuty później Wojciech Myć znowu skorzystał z wideoweryfikacji. Tym razem do siatki trafił Rafał Wolski, ale znów był spalony. Tym samym ŁKS wciąż pozostawał w grze.</p>
      <p>W 75. minucie Paixao myślał, że wreszcie ustrzeli wymarzonego hat tricka. Ba, ustawił nawet piłkę na 11. metrze i wszyscy na stadionie byli przekonani, że za chwilę wykona rzut karny. Arbiter postanowił się jednak upewnić, czy oby na pewno nie było spalonego. Ostatecznie anulował swoją decyzję, a sfaulowany w polu karnym Filip Mladenović ostatecznie ukarany został żółtą kartką za dyskusje.</p>
      <p>Choć z VAR-em miała nie po drodze, Lechia odniosła szóste zwycięstwo w tym sezonie, natomiast ŁKS przegrał już po raz 11.</p>
      <p>
        <b>Lechia Gdańsk - ŁKS Łódź 3:1 (2:1)</b>
      </p>
      <p><b>Bramki:</b> Haraslin (24.), Paixao (28., 50.) - Sobociński (9.)</p>
      <p><b>Lechia:</b>Alomerović - Fila (46. Żuk), Nalepa, Maloca, Mladenović - Peszko (90. Arak), Łukasik, Kubicki, Wolski (87. Sobiech), Haraslin - Paixao</p>
      <p><b>ŁKS:</b>Malarz - Grzesik, Rozwandowicz (81. Juraszek), Sobociński, Klimczak - Trąbka (65. Pyrdoł), Piątek, Srnić, Guima, Ramirez (69. Bryła) - Pirulo.</p>
      <p>Autor: Skrz / Źródło: eurosport.pl</p>
    </article>
  </body>
</html>