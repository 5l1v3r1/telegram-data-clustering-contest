<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/local/crime/news_1766044"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-23T22:46:10+00:00"/>
    <meta property="og:title" content="เลขาฯป.ป.ส.แจงปมโซเชียลแชร์ ‘แสตมป์มรณะ’ เป็นยาเสพติดเคยพบในไทย เคลือบสารแอลเอสดี"/>
    <meta property="og:description" content="เลขาฯป.ป.ส แจงปมโซเชียลแชร์ ‘แสตมป์มรณะ’ เป็นยาเสพติดเคยพบในไทย ใช้สารแอลเอสดี (LSD) เคลือบออกฤทธิ์ หลอนประสาท"/>
  </head>
  <body>
    <article>
      <h1>เลขาฯป.ป.ส.แจงปมโซเชียลแชร์ ‘แสตมป์มรณะ’ เป็นยาเสพติดเคยพบในไทย เคลือบสารแอลเอสดี</h1>
      <address><time datetime="2019-11-23T22:46:10+00:00">23 Nov 2019, 22:46</time> by <a rel="author">matichon</a></address>
      <p>
        <b>เลขาฯป.ป.ส แจงปมโซเชียลแชร์ ‘แสตมป์มรณะ’ เป็นยาเสพติดเคยพบในไทย ใช้สารแอลเอสดี (LSD) เคลือบออกฤทธิ์ หลอนประสาท</b>
      </p>
      <p>กรณีมีการโพส์ตทางสื่อสังคมออน์ไลน์เกี่ยวกับ <b>“แสตมป์มรณะ”</b> หรืออาจเรียกว่า <b>กระดาษเมา กระดาษมหัศจรรย์</b> และให้ผู้ปกครองระมัดระวังไม่ให้บุตรหลานไปใช้หรือตกเป็นเหยื่อของทุรชนที่ล่อลวงให้ใช้นั้น</p>
      <p>เมื่อวันที่ 23 พฤศจิกายน นายนิยม เติมศรีสุข เลขาธิการ ป.ป.ส. เปิดเผยถึงรายละเอียดเกี่ยวกับแสตมป์มรณะหรือกระดาษเมาว่า เป็นยาเสพติดชนิดหนึ่งที่นำสารแอลเอสดี (LSD) ซึ่งเป็นยาเสพติดให้โทษประเภทที่ 1 ออกฤทธิ์หลอนประสาทเคลือบหรือหยดลงบนกระดาษที่มีคุณสมบัติดูดซับดี และมีสีสันลวดลายต่างๆ จากนั้นจะปรุเป็นชิ้นๆ คล้ายแสตมป์ วิธีการเสพคือฉีกกระดาษลวดลายที่มี LSD เคลือบอยู่นำมาอม เพื่อให้ LSD ดูดซึมเข้าร่างกาย ซึ่งการออกฤทธิ์ระยะแรก จะรู้สึกมีความสุข อารมณ์ดี รู้สึกคึกคัก จากนั้นจะเกิดอาการประสาทหลอนอย่างรุนแรง อาจทำร้ายผู้อื่น และบางรายอาจนำไปสู่การทำค้ายตนเอง รวมถึงฆ่าตัวตาย</p>
      <p>เลขาธิการ ป.ป.ส.กล่าวต่อว่า สำหรับประเทศไทย ไม่พบว่ามีการแพร่ระบาดยาเสพติดดังกล่าว โดยตั้งแต่ปี 2559 ถึงปัจจุบันพบว่าการจับยึดได้เพียง 3 คดี และแต่ละคดีมี LSD 1-2 ชิ้น โดยพื้นที่จับยึดได้เป็นแหล่งท่องเที่ยวใน กทม. เชียงใหม่ และสุราษฎร์ธานี โดยผู้ต้องหาเป็นนักท่องเที่ยวชาวต่างชาติ</p>
      <figure>
        <img src="https://www.matichon.co.th/wp-content/uploads/2019/11/S__4259852.jpg"/>
      </figure>
      <p>เลขาธิการ ป.ป.ส.ยังกล่าวว่า การโพส์ตข้อความดังกล่าวเป็นการให้ข้อมูลที่ถูกต้อง เพื่อเป็นความรู้และความเข้าใจกับประชาชน และไม่ควรตื่นตระหนก ทั้งนี้ สำนักงาน ป.ป.ส.ได้มีระบบเฝ้าระวังด้านระบาดวิทยาของยาเสพติด โดยร่วมกับศูนย์พิษวิทยา โรงพยาบาลรามาธิบดี และเครือข่ายแพทย์นิติวิทยาศาสตร์ทั่วประเทศ รวมถึงสถานตรวจพิสูจน์ยาเสพติดทั้งของสำนักงานตำรวจแห่งชาติ และกรมวิทยาศาสตร์การแพทย์ทั่วประเทศ ดูแลอย่างใกล้ชิด นอกจากนี้ยังมีระบบข้อมูลผู้เข้าบำบัดรักษายาเสพติดของกระทรวงสาธารณสุขที่ระบุได้ถึงประเภทยาเสพติดที่ผู้เข้ารับการบำบัดรักษาใช้ ดังนั้น หากมียาเสพติดชนิดหรือประเภทใหม่ๆ แพร่ระบาดจะสามารถทราบได้อย่างรวดเร็ว</p>
    </article>
  </body>
</html>