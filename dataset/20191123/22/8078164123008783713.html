<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_24/bertrand-cantat-cosi-ho-picchiato-marie-trintignant-tv-racconto-delitto-accuse-vittima-parenti-lui-7b5c8162-0ebd-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Bertrand Cantat: «Così ho picchiato a morte Marie Trintignant». In tv il racconto del delitto, è polemica"/>
    <meta property="og:description" content="Stasera alla tv francese andrà in onda per la prima volta il video della deposizione del cantante davanti ai giudici lituani, durante la quale l’artista racconta dei colpi inflitti alla compagna attrice entrata in coma e morta dopo pochi giorni"/>
  </head>
  <body>
    <article>
      <h1>Bertrand Cantat: «Così ho picchiato a morte Marie Trintignant». In tv il racconto del delitto, è polemica</h1>
      <h2>Stasera alla tv francese andrà in onda per la prima volta il video della deposizione del cantante davanti ai giudici lituani, durante la quale l’artista racconta dei colpi inflitti alla compagna attrice entrata in coma e morta dopo pochi giorni</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Stefano Montefiori</a></address>
      <p>PARIGI - Nella notte tra il 26 e il 27 luglio del 2003 <a href="https://www.corriere.it/esteri/18_marzo_13/bertrand-cantat-rinuncia-concerti-2b86b74e-26ab-11e8-a3a0-e47b0114fbef.shtml">Bertrand Cantat </a>picchiò a morte la sua compagna Marie Trintignant, che venne soccorsa solo alle sette del mattino,<a href="https://www.corriere.it/foto-gallery/esteri/17_ottobre_18/francia-bertrand-cantat-omicidio-marie-trintignant-788dce50-b3ca-11e7-b73f-b517701f3ad7.shtml"> entrò in coma e morì il 1° agosto nonostante due operazioni alla testa</a>. Dopo quella notte il cantante dei Noir Desir fu arrestato e interrogato dalla giudice lituana, e la rete francese M6 trasmette per la prima volta parte della sua deposizione. Sono i giorni dedicati in tutto il mondo alla lotta contro la violenza alle donne, ma accanto al video di Cantat nello stesso programma ci sono le affermazioni incredibili di suo fratello, che sembra difendere Cantat accusando la vittima Marie Trintignant: «Nel mondo dello spettacolo aveva la reputazione di essere una persona squilibrata, fragile e addirittura violenta». Insomma seconda questa visione la donna è stata uccisa perché se l’è cercata.</p>
      <p><b>Nel commissariato</b>. Le immagini sarebbero proibite se fossero state girate in un commissariato francese, ma l’avvocato della rete tv, Richard Malka, esperto di diritto della stampa, sottolinea che la loro provenienza dalla Lituania e il fatto che siano di interesse pubblico ne rende possibile la diffusione. Il video era stato girato dalle autorità lituane in modo che non ci fossero poi contestazioni sulle frasi pronunciate da Cantat e la loro traduzione.</p>
      <p><b>La deposizione</b>. Cantat comincia parlando di una prima aggressione ai suoi danni da parte della vittima. «Marie è diventata molto aggressiva, isterica, mi ha dato un pugno in faccia e poi mi ha preso il collo. Avevo segni ovunque». Il cantante giura che fino a quel momento non l’aveva mai picchiata. Poi il racconto della tragedia: «Sono entrato in una collera nera e da quel momento le ho dato dei colpi. E non piccoli. Non posso mentire. Dei colpi forti così (mima il gesto), 4, 5 o 6, fortissimi, usando il dritto e il rovescio delle mani, e avevo degli anelli». Poi Cantat l’ha lanciata sul divano, «solo che è caduta per terra. Non è atterrata completamente sul divano, a metà è finita per terra e ha battuto la testa». L’autopsia indica che Marie Trintignant, 41 anni, portava tracce di una ventina colpi: «Molti lividi sul viso dei quali tre enormi sul lato sinistro, distruzione delle ossa del naso dovuta a un pugno o a una testata, ferita sull’arcata sopracciliare dovuta agli anelli». Quella notte intorno alle 4 e 30 arrivò nella stanza il fratello della vittima, Vincent Trintignant, che propose di chiamare i soccorsi «ma Cantat diceva che bisognava lasciarla dormire, che sarebbe passato tutto con un’aspirina al suo risveglio. Sembrava sincero e non ero troppo preoccupato perché non c’erano tracce di sangue». Il ritardo nei soccorsi però è stato probabilmente fatale perché si è sviluppato a un edema cerebrale che ha portato alla morte dopo il trasferimento a Parigi e i due interventi chirurgici purtroppo senza successo.</p>
      <p><b>La condanna</b>. Bertrand Cantat venne condannato a otto anni di carcere. Nel 2004 venne trasferito in un carcere francese, e dal 2007 cominciò a godere di permessi di semilibertà. Il 29 luglio 2010 il controllo giudiziario è finito e Cantat è tornato un uomo libero. Ha tentato di tornare sulle scene, ma i concerti sono stati accompagnati da proteste, boicottaggi e polemiche, anche per le prese di posizione del padre della vittima, Jean-Louis Trintignant, che ha più volte criticato l’atteggiamento di Cantat, tra noncuranza e attenzione eccessiva alle proprie sofferenze.</p>
      <p><b>Gli insulti.</b> I responsabili della trasmissione hanno chiesto a Cantat una reazione, ma lui non ha risposto. In compenso stanno provocando molte polemiche le frasi del fratello Xavier e della sorella Ann, che infangano la memoria della vittima. «Consumava di continuo alcol e cannabis, ogni giorno. Nel mondo del cinema dicevano che era buona per fare la festa». Un modo per gettare su di lei la colpa della sua stessa morte. Nel documentario si ripercorre anche la storia della moglie di Cantat, Krisztina Rady, che si è uccisa dopo avere lasciato un messaggio sulla segreteria telefonica dei genitori, parlando di una cartilagine rotta e delle violenze subite dal marito.</p>
    </article>
  </body>
</html>