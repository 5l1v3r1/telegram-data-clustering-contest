<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/kurti-kosovu-nije-potreban-specijalni-sud/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-23T22:43:31+00:00"/>
    <meta property="og:title" content="Kurti: Kosovu nije potreban Specijalni sud"/>
    <meta property="og:description" content="Lider Samoopredeljenja Aljbin Kurti izjavio je da Kosovu nije potreban Specijalni sud, a da je formiran da bi se pokrio neuspeh UNMIK-a i Euleksa, prenosi KTV."/>
  </head>
  <body>
    <article>
      <h1>Kurti: Kosovu nije potreban Specijalni sud</h1>
      <address><time datetime="2019-11-23T22:43:31+00:00">23 Nov 2019, 22:43</time> by <a rel="author">Beta</a></address>
      <p>
        <b>Lider Samoopredeljenja Aljbin Kurti izjavio je da Kosovu nije potreban Specijalni sud, a da je formiran da bi se pokrio neuspeh UNMIK-a i Euleksa, prenosi KTV.</b>
      </p>
      <p>Na konferenciji koju su organizovali Fondacija Džefrija Najsa i Centar za ljudska prava, Kurti je ocenio da ni lokalne institucije nisu učinile ništa da dokažu pravednu borbu Oslobodilačke vojske Kosova.</p>
      <p>“Na Kosovu nije bilo tranzicije, jer se sve ovde veoma brzo promenilo, uredbama UNMIK-a morali smo da se prebacimo iz jednog sistema u drugi, a da niko za to nije glasao”, ocenio je on.</p>
      <p>Srpska okupacija je za nas bila zatvor, bolest i prisustvo međunarodnih predstavnika za nas je bilo kao bolnica za isceljenje i sada će Evropska unija za nas biti škola. A znate da nisu svi studenti isti pred profesorom, zar ne? Ali moramo ići u školu, konstatovao je Kurti.</p>
      <p>“Potrebna je pomoć EU u razgovorima između Kosova i Srbije, ali to ne treba shvatiti kao uslov za proširenje, jer je EU ozbiljan projekat. Nije u redu da se ne otvore pregovori sa Albanijom i Severnom Makedonijom”, kazao je Kurti.</p>
      <p>On je kao razlog za nespremnost Francuske naveo to što su neke države, koje su otvorile poglavlja, zaustavile demokratizaciju, navodeći kao primer Srbiju, ističući da je Beograd otvorio poglavlja za članstvo, ali da nije doprineo slobodi, demokratiji i blagostanju svojih građana.</p>
      <p>Džefri Najs, osnivač fondacije koja je organizovala ovu konferenciju je rekao da u izveštaju Dika Martija „ne postoji nijedna činjenica o zločinima koje su počinili Albanci“ ali je na osnovu tog izveštaja osnovan sud. „Legitimitet Specijalnog suda mora biti dovođen u pitanje do kraja“, ocenjuje Najs.</p>
      <p>Najs, bivši glavni tužilac koji je podigao optužnicu protiv Slobodana Miloševića pred tribunalom u Hagu, i njegova američka kompanija, sada su angažovani, uz finansijsku nadoknadu od kosovskih institucija, kako je rečeno, da pomognu institucijama sa pravnim procedurama u vezi sa Specijalnim sudom za Kosovo.</p>
      <h3>Povezani tekstovi:</h3>
    </article>
  </body>
</html>