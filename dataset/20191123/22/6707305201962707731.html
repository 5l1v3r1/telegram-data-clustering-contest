<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/vip/una-storia-da-cantare-bianca-guaccero-look-dedica-lucio-dalla/658822/"/>
    <meta property="og:site_name" content="DiLei"/>
    <meta property="article:published_time" content="2019-11-23T22:41:10+00:00"/>
    <meta property="og:title" content="Una Storia Da Cantare, Bianca Guaccero risplende e fa una dedica speciale a Lucio Dalla"/>
    <meta property="og:description" content="Splendido appuntamento con Una Storia Da Cantare, dedicata a Lucio Dalla: la Guaccero ha brillato sul palco (e ci ha regalato una sorpresa)."/>
  </head>
  <body>
    <article>
      <h1>Una Storia Da Cantare, Bianca Guaccero risplende e fa una dedica speciale a Lucio Dalla</h1>
      <h2>La puntata dedicata a Lucio Dalla ha commosso tutti. E Bianca Guaccero ha sorpreso con due outfit bellissimi</h2>
      <address>
        <time datetime="2019-11-23T22:41:10+00:00">23 Nov 2019, 22:41</time>
      </address>
      <p>Possiamo dirlo: <i>Una Storia da Cantare</i> è un programma che riesce perfettamente a intrattenere il pubblico, sia grazie al mix riuscito di musica ed emozioni, sia grazie a <b>Bianca Guaccero</b>, padrona di casa incantevole e perfettamente a suo agio. Palesemente innamorata del suo lavoro e del format dedicato ai miti della musica italiana, la conduttrice porta avanti lo spettacolo con eleganza e maestria.</p>
      <p>Insieme a un impeccabile <b>Enrico Ruggeri</b>, la <a href="https://dilei.it/vip/bianca-guaccero-si-riscatta-la-verita-sullamore-e-su-detto-fatto/652719/">Guaccero</a> ha condotto la seconda puntata dello show nuovo di zecca che <a href="https://dilei.it/vip/video/tu-si-que-vales-bianca-guaccero-sfida-maria-de-filippi-belen-rodriguez-con-nuovo-show-rai/654487/">sfida Belen Rodriguez</a> e il suo <i>Tu Si Que Vales</i> riuscendo anche questa volta ad emozionare il pubblico. La puntata in questione è dedicata a Lucio Dalla, cantautore scomparso nel 2012 che ha lasciato un segno indelebile non solo nel cuore del pubblico, ma anche di molti colleghi.</p>
      <p>Bianca Guaccero è apparsa in <b>forma smagliante</b> e non solo per il modo in cui ha condotto <i>Una Storia da Cantare</i>. A permetterle di brillare è stato, infatti, anche il look che ha scelto: dopo la <a href="https://dilei.it/vip/una-storia-da-cantare-bianca-guaccero-incanta-fa-sognare-intervista-dori-ghezzi/656556/">mise total black della prima serata</a>, Bianca ha optato per un abito a palloncino turchese, con una scollatura a forma di cuore che ne ha esaltato la linea perfetta.</p>
      <p>La gonna dell’abito, arricciata, ha contribuito a dare al look <b>un tocco sbarazzino</b> e ha messo in evidenza le gambe, insieme a delle scarpe multicolori dal tacco molto alto. La conduttrice non ha indossato alcun accessorio e ha lasciato i capelli sciolti sulle spalle: dei tocchi di semplicità compensati da un vezzoso smalto nero, elegante e rock.</p>
      <p>A metà serata, la Guaccero ha optato per un <b>secondo abito</b> davvero molto bello sui toni del fucsia. Corto davanti e con un lungo strascico dietro, il vestito senza spalline e stretto in vita le fasciava perfettamente il corpo.</p>
      <p>Radiosa, la conduttrice ha intervistato, intrattenuto e incantato gli <b>ospiti intervenuti per ricordare Lucio Dalla</b>: da Renzo Arbore e Gigi Proietti a Francesco Gabbani, passando per Fabrizio Moro, Patty Pravo, Nina Zilli, Il Volo, Irene Grandi, Ghemon, Noemi, Serena Rossi e Stefano Fresi.</p>
      <p>Nel corso della puntata, Bianca ha saputo stupirci con una bellissima sorpresa: ha raccontato un breve aneddoto della sua infanzia, per poi <b>intonare una splendida canzone</b> di Lucio Dalla, legata a dei ricordi felici. La conduttrice si è visibilmente emozionata, lasciando il pubblico (a casa e in studio) senza fiato.</p>
      <p>La Guaccero ha terminato la canzone e ha abbassato il volto, commossa, “fuggendo” dal palco per lasciare il posto a Enrico Ruggeri e Nina Zilli. Un momento estremamente emozionante, che ha lasciato il segno. E che ancora una volta ha dimostrato la sensibilità e la genuinità della conduttrice.</p>
      <figure>
        <img src="https://dileidemosite.files.wordpress.com/2019/11/bianca-guaccero-doppio-look.jpg?w=2560&amp;strip=all&amp;quality=100"/>
        <figcaption>I due look di Bianca Guaccero – Fonte: Mediaset</figcaption>
      </figure>
      <related>
        <h4>Leggi anche</h4>
        <a href="https://dilei.it/vip/una-storia-da-cantare-bianca-guaccero-incanta-fa-sognare-intervista-dori-ghezzi/656556/"/>
        <a href="https://dilei.it/vip/caterina-balivo-gaffe-diretta-tv-bianca-guaccero/656651/"/>
        <a href="https://dilei.it/vip/video/tu-si-que-vales-bianca-guaccero-sfida-maria-de-filippi-belen-rodriguez-con-nuovo-show-rai/654487/"/>
        <a href="https://dilei.it/vip/una-storia-da-cantare-ornella-vanoni-blocca-esibizione-sbotta-bianca-guaccero/656575/"/>
        <a href="https://dilei.it/vip/bianca-guaccero-conduttrice-detto-fatto/561443/"/>
      </related>
    </article>
  </body>
</html>