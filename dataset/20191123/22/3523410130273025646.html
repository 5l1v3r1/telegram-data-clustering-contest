<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641666/%D9%87%D8%B2%DB%8C%D9%86%D9%87-%D8%AF%D9%88%DA%AF%D8%A7%D9%86%D9%87-%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88-%DA%86%D9%82%D8%AF%D8%B1-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T22:09:00+00:00"/>
    <meta property="og:title" content="هزینه دوگانه سوز کردن خودرو چقدر است؟"/>
    <meta property="og:description" content="معاون مدیرعامل شرکت ملی پخش فرآورده‌های نفتی گفت: هزینه گاز سوز کردن خودرو حدود سه تا پنج میلیون تومان بسته به کیفیت تجهیزات است."/>
  </head>
  <body>
    <article>
      <h1>
        <a href="https://www.bultannews.com/fa/news/641666/%D9%87%D8%B2%DB%8C%D9%86%D9%87-%D8%AF%D9%88%DA%AF%D8%A7%D9%86%D9%87-%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88-%DA%86%D9%82%D8%AF%D8%B1-%D8%A7%D8%B3%D8%AA">هزینه دوگانه سوز کردن خودرو چقدر است؟</a>
      </h1>
      <h2>معاون مدیرعامل شرکت ملی پخش فرآورده‌های نفتی گفت: هزینه گاز سوز کردن خودرو حدود سه تا پنج میلیون تومان بسته به کیفیت تجهیزات است.</h2>
      <address><time datetime="2019-11-23T22:09:00+00:00">23 Nov 2019, 22:09</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حمید قاسمی ده چشمه عصر امروز در نشستی خبری با تاکید به این مساله که با مصرف سی ان جی، ‌ <b>هزینه سوخت</b> تا ۸۰ درصد کاهش خواهد داشت، اظهار کرد: ۳۹۰۰ جایگاه بنزین و ۲۴۰۰ سی ان جی در کشور وجود دارد.</p>
      <p>وی با بیان اینکه هزینه هرلیتر بنزین ۱۰۰۰ تومانی مانع از آن بود که کسی تمایلی به استفاده از سی ان جی داشته باشد اما اکنون تقاضا برای استفاده از سی ان جی افزایش یافته است، تصریح کرد: سال گذشته دستمزد جایگاه‌داران از ۱۴۵ تومان به ۲۴۰ تا ۲۶۰ تومان افزایش یافت.</p>
      <p>معاون مدیرعامل شرکت ملی پخش فرآورده‌های نفتی افزود: هدف از این امر توسعه متوازن جایگاه‌ها است که تضمین آن نیز افزایش سوددهی جایگاه‌داران برآورد شده که برای این مساله نیز اقداماتی انجام شده و می توان گفت که اکنون ایجاد جایگاه های سی ان جی برای جایگاه داران مقرون به صرفه است.</p>
      <p>وی با تاکید بر اینکه در حال حاضر بازگشت سرمایه جایگاه سی ان جی با توجه به کارمزدهای جدید با ۱۰ ساعت کار در روز به سه سال رسیده است، تصریح کرد: اکنون بخش خصوصی تمایل بیشتری برای سرمایه‌گذاری در جایگاه‌های سی ان جی خواهد داشت.</p>
      <p>معاون مدیرعامل شرکت ملی پخش فرآورده‌های نفتی یکی از اصلی ترین مشکلات احداث جایگاه سی ان جی را نبود زمین در شهرهای بزرگ دانست و افزود: همین مساله موجب شده که اکنون به سمت احداث جایگاه‌های کوچک برویم تا جایگاه‌ها در فضایی ۱۰۰ متر مربعی احداث شود برای همین منظور نیز با شهرداری صحبت هایی را انجام داده ایم.</p>
      <p>وی افزود: در همین راستا ۳۲۴ نقطه در تهران برای احداث جایگاه‌های کوچک مقیاس سی ان جی شناسایی شده است که بیشتر این جانمایی‌ها در میادین میوه و تره‌بار بوده تا وانت‌ها بعد از بارگیری و یا تخلیه بار بتوانند از این امکان استفاده کنند و در بین راه برای سوخت‌گیری توقف نداشته باشند.</p>
      <p>وی با بیان اینکه بر اساس قانون، ‌سی ان جی در سال‌های آینده افزایش قیمت نخواهد داشت و افزایش کارمزد جایگاه‌داران اعمال خواهد شد، اظهار کرد: اکنون بیش از ۹۰ درصد جمعیت کشور به گاز دسترسی دارند و ‌با توجه به گازرسانی به سیستان و بلوچستان، ‌ هشت کمپرسور سی ان جی برای این استان در نظر گرفته شده است.</p>
      <p>قاسمی با بیان اینکه در حال حاضر دو میلیون و ۴۰۰ هزار دستگاه وانت در کشور وجود دارد که یک میلیون و ۱۰۰ هزار دستگاه وانت گازسوز است، گفت: از یک میلیون و ۳۰۰ هزار وانت دیگر نیز ۲۰۰ هزار دستگاه امکان گازسوز شدن ندارند، بنابراین جامعه هدف برای گازسوزسازی وانت‌بارها یک میلیون و ۱۰۰ هزار دستگاه پیش بینی شده است.</p>
      <p>وی با بیان اینکه ۱۱۰۰ کارگاه برای گازسوز ساختن خودروها در دست ساماندهی است، ابراز کرد: بر اساس مصوبه اسفند سال گذشته، ‌ خودروهایی که گازسوز شوند تا پنج سال معاینه فنی رایگان خواهند داشت و ‌با گازسوز شدن خوروها، میزان انتشار دی‌اکسیدکربن تا ۳۰ درصد کاهش پیدا می‌کند و ذرات معلق نیز به صفر می‌رسد.</p>
      <p>وی تصریح کرد: در مدت زمان حدود یک هفته ای که از سهمیه بندی سوخت می گذرد شاهد ثبت تقاضای ۳۰ هزار نفر برای تبدیل خودرو خود از بنزین سوز به گازسوز هستیم که انتظار می رود این عدد نیز افزایش یابد.</p>
      <p>همچنین در این نشست حسن قلی پور، مدیر طرح سی‌ان‌جی شرکت ملی پخش فرآورده های نفتی ایران گفت: هم اکنون حدود ۲۴۷۸ باب جایگاه عرضه سی‌ان‌جی در کشور وجود دارد و ۹۱ باب جایگاه عرضه نیز در حال ساخت است و به‌طور میانگین روزانه ۱۹.۳ میلیون مترمکعب گاز طبیعی فشرده در سراسر جایگاه‌های عرضه سی‌ان‌جی کشور توزیع می‌شود.</p>
      <p>وی با بیان اینکه این رقم در روزهای اخیر، روزانه ۲ میلیون مترمکعب افزایش یافته است، اظهار کرد: تعداد جایگاه‌های عرضه سی‌ان‌جی در استان تهران ۲۷۴ باب است و به‌طور میانگین ماهانه ۱۵۰ میلیون مترمکعب سی‌ان‌جی در سطح استان تهران به خودروها عرضه می‌شود که این رقم معادل یک سوم ظرفیت موجود است.</p>
      <p>همچنین محمد رضایی، دستیار مدیرعامل شرکت ملی پالایش و پخش فرآورده‌های نفتی، در این نشست با بیان اینکه اگر مصرف سوخت حمل و نقل عمومی در زمینه بار و مسافر به جای بنزین به سمت سی ان جی برود، ‌سهمیه‌بندی بنزین تورم عمومی ایجاد نمی‌کند، اظهار کرد: بیش از ۹۰ درصد از تاکسی‌های تهران گازسوز هستند اما شمار وانت‌بارها کمتر از این میزان است.</p>
      <p>وی با بیان اینکه با زیرساخت فعلی می‌توان روزانه بیش از ۴۵ میلیون متر مکعب سی ان جی توزیع کرد، ‌گفت: وانت‌بارها در حمل و نقل عمومی، روزانه ۱۰ میلیون لیتر بنزین مصرف می‌کنند که این مصرف می‌تواند با سی ان جی جایگزین شود.</p>
      <p>وی با بیان اینکه بیش از ۵۰ درصد از ظرفیت جایگاه‌های سی ان جی در کشور خالی است، ‌تاکید کرد: وانت‌ها در هر ماه حدود ١٠٠٠ لیتر بنزین مصرف می‌کنند که ‌با قیمت بنزین سه هزار تومانی،‌ هزینه سوخت وانت‌ها سه میلیون تومان در ماه می‌شود در حالی که هزینه تمام شده ١٠٠٠ متر مکعب سی ان جی در ماه ۵۰۰ هزار تومان خواهد شد.</p>
      <p>وی با بیان اینکه ‌اکنون در کشور می‌توان روزانه ۲۲ هزار دستگاه خودرو را دو گانه‌سوز کرد، گفت، خودروسازها سال‌های گذشته، میانگین ۴۰۰ هزار دستگاه خودروی گازسوز تولید داشتند و این رقم در سال ۹۷ به ۶۰ هزار دستگاه خودرو کاهش یافت، اما با واقعی‌شدن قیمت بنزین در سال آینده افزایش تولید خودروهای گازسوز را مشاهده خواهیم کرد.</p>
    </article>
  </body>
</html>