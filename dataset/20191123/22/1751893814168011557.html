<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_24/terrapiattisti-milano-in-antartide-dimostreremo-che-terra-piatta-21346c66-0eb5-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Terrapiattisti a Milano: «In Antartide dimostreremo che la Terra è piatta»"/>
    <meta property="og:description" content="Gli scettici della sfericità del pianeta all’incontro «La Terra è piatta». Lettera al premier Giuseppe conte : «Ci faccia andare al Polo a verificare»"/>
  </head>
  <body>
    <article>
      <h1>Terrapiattisti a Milano: «In Antartide dimostreremo che la Terra è piatta»</h1>
      <h2>Gli scettici della sfericità del pianeta all’incontro «La Terra è piatta». Lettera al premier Giuseppe Conte : «Ci faccia andare al Polo a verificare»</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Laura Vincenti</a></address>
      <p>«Siamo qui a Milano perché è un piazza importante e per avere una certa risonanza: il nostro scopo è ottenere l’autorizzazione per andare in Antartide da parte del presidente del Consigli0. Abbiamo fatto richiesta a Conte tramite una lettera che mostreremo oggi» così l’ingegnere palermitano Agostino Favari presenta <a href="https://www.corriere.it/cronache/19_novembre_23/i-terrapiattisti-milano-l-odio-la-scienza-non-teme-ridicolo-3638f2ee-0e38-11ea-8033-a2d631aa9706.shtml">il Convegno «La Terra è piatta»</a>, in programma all’Hotel The Hub (25 euro) . «Verificando di persona, potremo avere delle risposte: per esempio se al Polo Sud non ci fosse il sole di mezzanotte, come al Nord, questa asimmetria dimostrerebbe che la Terra non è sferica». La teoria del Terrapiattismo per Favari non è una semplice passione, «ma un riscontro di veridicità». Lo stesso ingegnere oggi dimostra che il sole dista dalla Terra 5000 km «attraverso rilievi topografici delle ombre, come si faceva 2000 anni fa».</p>
      <p><b>Favari, complottista dichiarato</b>, ha un trascorso in politica, nel Movimento 5 Stelle, «poi quando ho capito che anche questo era un teatrino ho deciso di mollare». Definisce Beppe Grillo, «un “gate keeper”, ovvero una persona che asseconda chi detiene il potere: non è venuto al convegno di Palermo, come aveva annunciato, ma ha messo in piedi lo spettacolo “Terrapiattista” che porterà in giro l’anno prossimo». Per Calogero Greco, altro promotore dell’evento, questo è un movimento anche politico. «L’acqua non può curvare: da qui si deduce che la Terra è piatta. Auspico che questo nuovo mondo che abbiamo scoperto possa avere un sistema basato sulla laocrazia, la vera democrazia». Tra i relatori anche Albino Galuppini, agricoltore laureato in scienze naturali, che parla di astronomia zetetica, «smontando il modello eliocentrico. Ma anche la beffa dell’allunaggio, parte di un inganno globale». E a proposito dell’annunciata partecipazione del filosofo Diego Fusaro, assicurano che «aveva dato conferma per poi fare marcia indietro». Al convegno sono stati invitati Beppe Grillo, Matteo Salvini e il sindaco Sala. Chissà se apriranno la busta.</p>
    </article>
  </body>
</html>