<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902198.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T22:51:00+00:00"/>
    <meta property="og:title" content="استقلال با صفایی پوکر می‌کند؟"/>
    <meta property="og:description" content=" روزنامه خبرورزشی نوشت: علی صفایی با قضاوت برای استقلال غریبه نیست. در ادامه به بررسی سوت‌هایی که  صفایی تاکنون برای استقلال زده می‌پردازیم."/>
  </head>
  <body>
    <article>
      <h1>استقلال با صفایی پوکر می‌کند؟</h1>
      <address>
        <time datetime="2019-11-23T22:51:00+00:00">23 Nov 2019, 22:51</time>
      </address>
      <p>کمیته داوران فدراسیون فوتبال برای قضاوت دیدار حساس هفته یازدهم در قائمشهر یک داور جوان را برگزید.</p>
      <p> روزنامه خبرورزشی نوشت: علی صفایی با قضاوت برای استقلال غریبه نیست. در ادامه به بررسی سوت‌هایی که  صفایی تاکنون برای استقلال زده می‌پردازیم.</p>
      <p><b>اولین قضاوت؛ برد اول</b><br/>این داور اولین بار در لیگ برتر هفدهم در دورانی که وینفرد شفر هدایت این تیم را در دست داشت برای استقلال سوت زد؛ بازی این تیم برابر ماشین‌سازی تبریز. مسابقه‌ای که در استادیوم آزادی برگزار شد و با برد ۲- صفر استقلال به پایان رسید. گل‌های استقلال در آن دیدار را فرشید اسماعیلی در دقایق ۶۳ و ۸۶ به ثمر رساند. مصافی در چارچوب هفته سیزدهم لیگ برتر در دور رفت.</p>
      <p><b>دومین قضاوت؛ پیروزی دوم</b><br/>صفایی در لیگ هجدهم دو بار دیگر دیدارهای استقلال را سوت زد. بازی دومی که او برای آبی‌های تهرانی قضاوت کرد در چارچوب هفته چهاردهم لیگ برتر هجدهم بین این تیم و صنعت نفت آبادان بود. دیداری که در استادیوم آزادی برگزار شد و در پایان با برد ۳- صفر تیم میزبان به پایان رسید. گل‌های استقلال در آن دیدار را فرشید باقری (۹)، همام طارق (۲۴) و اللهیار صیادمنش (۷۳) به ثمر رساندند.</p>
      <p><b>سومین قضاوت؛ برد آخر</b><br/>استقلال در سومین بازی که با سوت علی صفایی پشت سر گذاشته باز هم برنده زمین را ترک کرده است تا ۱۰۰ درصد دیدارهایش با سوت او را با برد به اتمام رسیده باشد؛ مسابقه‌ای در لیگ هجدهم در چارچوب هفته بیست‌ویکم. این مصاف بین استقلال و نفت مسجدسلیمان انجام شد و با برد یک- صفر آبی‌های تهرانی به پایان رسید. تک‌گل استقلال در آن دیدار را علی کریمی در دقیقه ۹ به ثمر رساند.</p>
      <p><b>چهارمین قضاوت؛ اولین بازی خارج تهران</b><br/>نکته جالب توجه درباره این داور سوت‌هایی است که تاکنون همگی در تهران برای استقلال به صدا درآمده است. دیدار این هفته با نساجی مازندران اولین بازی استقلال برای علی صفایی است که بیرون از استادیوم آزادی قضاوت خواهد کرد. استقلال تاکنون با این داور سه برد داشته و هت‌تریک کرده و اگر چهارمین بازی‌اش با این داور را ببرد پوکر می‌کند! این دیدار دوشنبه ساعت ۱۴:۳۰ در استادیوم وطنی قائمشهر برگزار می‌شود.</p>
    </article>
  </body>
</html>