<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/kaftos-matos-oplizi-ke-ekteli"/>
    <meta property="og:site_name" content="Metrosport.gr"/>
    <meta property="article:published_time" content="2019-11-23T22:35:00+00:00"/>
    <meta property="og:title" content="Καυτός Μάτος οπλίζει και εκτελεί"/>
    <meta property="og:description" content="Ο πρώτος σκόρερ, από την άμυνα, στην ιστορία του ΠΑΟΚ έτοιμος για Λάρισα και Ολυμπιακό"/>
  </head>
  <body>
    <article>
      <h1>Καυτός Μάτος οπλίζει και εκτελεί</h1>
      <h2>Ο πρώτος σκόρερ, από την άμυνα, στην ιστορία του ΠΑΟΚ έτοιμος για Λάρισα και Ολυμπιακό</h2>
      <address><time datetime="2019-11-23T22:35:00+00:00">23 Nov 2019, 22:35</time> by <a rel="author">Γιώργος Καστάνης</a></address>
      <p>«Ζει και αναπνέει» για τα μεγάλα παιχνίδια ο Βραζιλιάνος αμυντικός του ΠΑΟΚ, έχει αποδείξει πως εκτός από αποτελεσματικός στην αμυντική λειτουργία είναι σκόρερ και αυτό το δείχνουν οι αριθμοί.</p>
      <p>Ο Λέο Μάτος είναι έτοιμος να οπλίσει και να εκτελέσει στα δύο παιχνίδια που ακολουθούν, με την Λάρισα και τον Ολυμπιακό.</p>
      <p>Είναι ο πρώτος σκόρερ, από την άμυνα, στην ιστορία του ΠΑΟΚ με 24 γκολ σε όλες τις διοργανώσεις και έχει πετύχει γκολ με κάθε τρόπο. Πολύ μεγάλες προσωπικότητες έχουν φορέσει την φανέλα του Δικεφάλου αγωνιζόμενοι στην άμυνα, κανείς όμως δεν κατάφερε να φθάσει στις επιδόσεις του Μάτος, όσον αφορά το σκοράρισμα.</p>
      <p>Αναγνωρίζοντας την σπουδαιότητα των αγώνων που ακολουθούν, ο Βραζιλιάνος δεν κρύβει, μιλώντας σε ανθρώπους του στενού του περιβάλλοντος, πως θέλει να συμβάλει αποφασιστικά για την επίτευξη δύο νικών. Έχει αποδείξει πως σε κομβικά παιχνίδια, όταν “καίει” η μπάλα, παίρνει πρωτοβουλίες, επιδιώκει να πετύχει γκολ και τα καταφέρνει. Τα 24 γκολ (μπορείτε να δείτε αναλυτικά σε ποιους αγώνες τα πέτυχε από την ημέρα που ήρθε στην Τούμπα), δείχνουν την επιθετική του ικανότητα.</p>
      <p>Ο Μάτος θέλει να γευτεί την κατάκτηση ενός ακόμη πρωταθλήματος, πιστεύει στις δυνατότητες της ομάδας και όπως συνηθίζει να λέει: “Απο τον ΠΑΟΚ εξαρτάται η εξέλιξη ενός αγώνα. Προέχει η ομαδική λειτουργία, πρέπει να έχουμε την κατοχή της μπάλας, να κάνουμε ευκαιρίες και να πετυχαίνουμε γκολ”.</p>
      <p>Ο Μάτος τονίζει ακόμη πως το Πρωτάθλημα έχει πολύ δρόμο, όμως είναι σημαντικό για τον ΠΑΟΚ να μπορέσει να ξεπεράσει τον Ολυμπιακό στη βαθμολογία και να μπει πρώτος, στην “κούρσα” των πλέι οφ, εκεί όπου λογικά θα κριθεί η κατάκτηση του πρωταθλήματος.</p>
      <p>Πρόσφατα, πριν από τον αγώνα με τον Παναθηναϊκό, ο Ιβάν Σαββίδης είχε ζητήσει από τον Μάτος να μην αγχώνεται, να αποβάλει την πίεση που έχει, να είναι ο εαυτός του, για να μπορέσει να αποδώσει σύμφωνα με τις δυνατότητές του. Η αλήθεια είναι πως ο ανανεωμένος Μάτος, μπορεί να συμβάλει με την απόδοσή του στην διαμόρφωση των αποτελεσμάτων που θα οδηγήσουν τον ΠΑΟΚ στην κορυφή, για μία ακόμη σεζόν.</p>
      <p>*Από την έντυπη έκδοση της Metrosport (23/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/pithani-11ada-tou-paok-kontra-stin-ael"/>
        <a href="http://www.metrosport.gr/article/xekatharos-ivan-poulame-pektes-mono-sti-sosti-timi"/>
        <a href="http://www.metrosport.gr/article/san-na-xekinao-apo-to-miden-ime-etimos-gia-to-kalitero"/>
        <a href="http://www.metrosport.gr/article/vima-vima-prochorai-zampa"/>
        <a href="http://www.metrosport.gr/article/foresan-gantia-giannoulis-ke-varela-pics"/>
        <a href="http://www.metrosport.gr/article/gkarsia-imaste-paok-pistevoume-sti-niki-me-tin-ntinamo"/>
      </related>
    </article>
  </body>
</html>