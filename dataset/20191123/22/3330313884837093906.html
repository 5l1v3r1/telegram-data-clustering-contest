<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904939/lachende-blind-labyad-kwam-in-de-rust-kun-je-hem-ook-eens-op-mij-geven-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-23T22:09:00+00:00"/>
    <meta property="og:title" content="Blind over onderonsje met Labyad in de rust: 'Kun je ook eens naar mij passen?'"/>
    <meta property="og:description" content="Daley Blind strooide tijdens Ajax-Heracles Almelo weer met lange passes en kon zelfs een assist op Zakaria Labyad noteren. De twee hadden tijdens de rust een onderonsje, vertelde Blind lachend na afloop. Labyad had een vraag voor de routinier. &quot;In de rust kwam hij naar me toe: ga je hem ook eens op mij geven, in plaats van alleen maar op Quincy (Promes, red.)?&quot;, aldus Blind in gesprek met FOX Sports. Tien minuten na rust was het al zover. &quot;De eerste de beste bal die goed lag, kreeg hij.&quot; Het leverde de 2-0 en een voortijdige beslissing in de wedstrijd op. &quot;Toen moesten we wel lachen.&quot; Ajax is klaar voor Lille na ruime thuiszege op Heracles Almelo"/>
  </head>
  <body>
    <article>
      <h1>Blind over onderonsje met Labyad in de rust: 'Kun je ook eens naar mij passen?'</h1>
      <address>
        <time datetime="2019-11-23T22:09:00+00:00">23 Nov 2019, 22:09</time>
      </address>
      <p>
        <b>Daley Blind strooide tijdens Ajax-Heracles Almelo weer met lange passes en kon zelfs een assist op Zakaria Labyad noteren. De twee hadden tijdens de rust een onderonsje, vertelde Blind lachend na afloop.</b>
      </p>
      <p>Labyad had een vraag voor de routinier. "In de rust kwam hij naar me toe: <i>ga je hem ook eens op mij geven, in plaats van alleen maar op Quincy (Promes, red.)?</i>", aldus Blind in gesprek met <a href="https://www.foxsports.nl/video/blind-kan-leven-met-schuurs-martinez-het-centrum/">FOX Sports</a>. Tien minuten na rust was het al zover. "De eerste de beste bal die goed lag, kreeg hij." Het leverde de 2-0 en een voortijdige beslissing in de wedstrijd op. "Toen moesten we wel lachen."</p>
      <p>Woensdag zal Ajax het zonder de lange passes van Blind zien te stellen: de centrale verdediger is geschorst tegen Lille OSC na zijn controversiële rode kaart tegen Chelsea, net als maatje Joël Veltman. Blind heeft echter vertrouwen in zijn mogelijke vervangers. "Een centrum met Schuurs en Martínez? Ja, daar kan ik mee leven. Edson Álvarez heeft ook een verleden als centrale verdediger. Het is aan de trainer (Erik ten Hag, red.) hoe hij het gaat invullen. Het moet wel goedkomen, gewoon veel communiceren met elkaar."</p>
      <p>Ajax trapt woensdag om 21.00 uur af in Lille. Als het wint in Noord-Frankrijk, heeft het sowieso aan één punt tegen Valencia genoeg om te overwinteren in Europa.</p>
      <figure>
        <iframe data-src="https://twitter.com/BlindDaley/status/1198346062030868481?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Lees meer</h4>
        <a href="https://www.voetbalprimeur.nl/nieuws/904935/ajax-is-klaar-voor-lille-na-ruime-thuiszege-op-heracles-almelo.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>