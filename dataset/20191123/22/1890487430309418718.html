<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521095-smutny-zacatek-vikendu-na-ceskych-silnicich-od-patku-zemreli-ctyri-lide/"/>
    <meta property="og:site_name" content="KurzyCZ"/>
    <meta property="article:published_time" content="2019-11-23T22:24:01+00:00"/>
    <meta property="og:title" content="Smutný začátek víkendu, na českých silnicích od pátku zemřeli čtyři lidé"/>
    <meta property="og:description" content="&quot;Nemuseli jsme vyprošťovat, řidič už byl z vozidla venku, my jsme pomáhali s jeho resuscitací,&quot; popsal velitel zásahu Vít Kyšperka."/>
  </head>
  <body>
    <article>
      <h1>Smutný začátek víkendu, na českých silnicích od pátku zemřeli čtyři lidé</h1>
      <address><time datetime="2019-11-23T22:24:01+00:00">23 Nov 2019, 22:24</time> by <a rel="author">TNBiz</a></address>
      <p>
        <b>Začátek víkendu byl na <a href="https://www.kurzy.cz/doprava/silnice/">silnicích</a> znovu tragický. Od pátku zemřeli nejméně čtyři lidé a několik desítek jich utrpělo zranění. V sobotu ráno se stala vážná nehoda nedaleko <a href="https://www.kurzy.cz/obec/hradce/">Hradce</a> Králové. Pravděpodobný viník nehody je v kritickém stavu v nemocnici.</b>
      </p>
      <p>I tentokrát byla na vině nehody na Královéhradecku zřejmě nepozornost řidiče, který vyjel z vedlejší <a href="https://www.kurzy.cz/doprava/silnice/">silnice</a> a tam do něj narazilo další auto.</p>
      <p>Po obou <a href="https://volby.kurzy.cz/strany">stranách</a> hlavního tahu z <a href="https://www.kurzy.cz/obec/hradce/">Hradce</a> Králové na <a href="https://www.kurzy.cz/obec/jicin/">Jičín</a> se staví <a href="https://www.kurzy.cz/doprava/dalnice/">dálnice</a> a v místě je snížená rychlost. Přesto náraz zelenou <a href="https://yauto.cz/skoda/skoda-fabia/">fabii</a> pravděpodobného viníka odmrštil do příkopu, kde se auto převrátilo na střechu.</p>
      <p><i>"Nemuseli jsme vyprošťovat, řidič už byl z vozidla venku, my jsme pomáhali s jeho resuscitací,"</i> popsal velitel zásahu Vít Kyšperka.</p>
      <p>V oživování pokračovali lékaři. Muž byl v kritickém stavu. I když byl na místě vrtulník, rychlejší variantou byl převoz muže do nemocnice sanitkou.</p>
      <p><b>Vážná nehoda u Ústína</b><br/>Náročný zásah mají za sebou v sobotu také olomoučtí hasiči. Tři hodiny museli vyprošťovat tři lidi při hromadné nehodě tří osobních aut a dodávky hned u vjezdu do Ústína u Olomouce.</p>
      <p><i>"Hasiči v navazujícím čase provedli nutná bezpečnostní opatření, asistenci zdravotníkům, výpomoc při dokumentaci policii včetně likvidace uniklých <a href="https://www.kurzy.cz/komodity/phm/">pohonných hmot</a> a v závěru celkový úklid komunikace,"</i> uvedli hasiči.</p>
      <p>Víkend začal tragicky ale už v <a href="https://www.kurzy.cz/obec/patek/">pátek</a>, kdy zemřeli tři lidé. Řidička nepřežila v noci u Uherského <a href="https://www.kurzy.cz/obec/hradiste-okres-karlovy-vary/">Hradiště</a>. Zdrogovaný muž v terénním autě riskantně předjížděl a do řidičky čelně narazil.</p>
      <p> </p>
      <p> </p>
      <p>A domů nedojel ani mladý muž. V <a href="https://www.kurzy.cz/obec/patek/">pátek</a> večer řídil <a href="https://yauto.cz/skoda/skoda-octavia/">Škodu Octavii</a>, když u Brlohu <a href="https://regiony.kurzy.cz/kraj/jihocesky/">na jihu Čech</a> havaroval a auto skončilo pod několikametrovým srázem. "Ve <a href="https://www.kurzy.cz/obec/vysoke/">vysoké</a> rychlosti vjel do protisměru, vylétl ze <a href="https://www.kurzy.cz/doprava/silnice/">silnice</a> a tam čelně narazil do stromu," přiblížila podrobnosti nehody Štěpánka Schwarzová z jihočeské policie.</p>
      <p>Stal se tak 65. obětí nehod v <a href="https://regiony.kurzy.cz/kraj/jihocesky/">Jihočeském kraji</a> v tomto roce. Celkově už letos na českých <a href="https://www.kurzy.cz/doprava/silnice/">silnicích</a> při více než 90 tisících nehodách zemřelo nejméně 505 lidí.<br/> </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/403126-slibny-zacatek-vikendu-pokazi-studena-fronta-v-nedeli-prijde-ochlazeni/"/>
        <a href="https://www.kurzy.cz/tema/4188659.html"/>
        <a href="https://www.kurzy.cz/zpravy/393006-teply-zacatek-tydne-vystridaji-mrazy-o-vikendu-az-16-c/"/>
        <a href="https://zpravy.kurzy.cz/203075-konec-tydne-pozitivni-se-smutnou-zpravou-o-vikendu/"/>
        <a href="https://www.kurzy.cz/zpravy/505187-pocasi-v-cesku-o-vikendu--cesko-ceka-destivy-vikend-a-teploty-okolo-25-c-chladneji-bude-i-v/"/>
        <a href="https://www.kurzy.cz/zpravy/382009-pocasi-na-vikend-o-vikendu-se-ochladi-a-bude-prset/"/>
        <a href="https://www.kurzy.cz/zpravy/491047-jarni-pocasi-vydrzi-az-do-pristiho-vikendu-pak-zacne-prset/"/>
        <a href="https://www.kurzy.cz/tema/3767078.html"/>
        <a href="https://www.kurzy.cz/zpravy/308299-euro-pres-vikend-nepatrne-zpevnilo/"/>
        <a href="https://www.kurzy.cz/zpravy/485645-do-ceska-se-vrati-chumelenice-o-vikendu-se-ochladi-v-noci-i-mraz/"/>
        <a href="https://www.kurzy.cz/zpravy/486444-teplo-se-vrati-pockat-musime-do-vikendu/"/>
        <a href="https://www.kurzy.cz/tema/5546827.html"/>
      </related>
    </article>
  </body>
</html>