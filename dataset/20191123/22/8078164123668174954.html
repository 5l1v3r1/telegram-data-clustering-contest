<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_24/inferno-stramaccioni-iran-non-pagato-senza-traduttore-l-acqua-doccia-campo-d-allenamento-d49fa496-0e9c-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="L’inferno di Stramaccioni in Iran: non pagato, senza traduttore (e l’acqua della doccia al campo d’allenamento)"/>
    <meta property="og:description" content="L’unica cosa positiva di questa avventura è che i tifosi sono tutti dalla parte dell’ex allenatore di Inter e Udinese ora all’Esteghlal"/>
  </head>
  <body>
    <article>
      <h1>L’inferno di Stramaccioni in Iran: non pagato, senza traduttore (e l’acqua della doccia al campo d’allenamento)</h1>
      <h2>L’unica cosa positiva di questa avventura è che i tifosi sono tutti dalla parte dell’ex allenatore di Inter e Udinese ora all’Esteghlal</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Salvatore Riggio</a></address>
      <p>Continua il calvario - perché solo così si può definire - di Andrea Stramaccioni in Iran. L’atmosfera a Teheran, attorno all’Esteghlal, squadra che il tecnico italiano allena da questa estate e con la quale ha firmato un contratto di due anni (con opzione per il terzo), resta tesa. Questo perché dopo le promesse non mantenute sul mercato, il traduttore che non aveva potuto seguire l’allenatore in panchina al debutto o anche solo il campo d’allenamento che in alcune occasioni non era stato aperto (senza contare le volte che mancava l’acqua per farsi la doccia, situazione surreale), adesso c’è un problema più serio. Nessuno in squadra, da Stramaccioni ai giocatori, riceve lo stipendio da mesi. Episodio che già il tecnico aveva denunciato in una conferenza poche settimane fa, quella quando i giornalisti iraniani avevano poi pensato si volesse dimettere (circostanza subito smentita).</p>
      <h4>Tifosi con lui</h4>
      <p>La cosa positiva di questa avventura è che i tifosi sono tutti dalla parte dell’ex allenatore di Inter e Udinese: dopo un avvio difficile - tre punti nelle prime cinque gare e senza una vittoria - l’Esteghlal ha vinto la quinta partita di fila e adesso ha addirittura il miglior attacco del campionato (in classifica è quarta a -5 dallo Shahr Khodrou, capolista). Inoltre, la squadra sta facendo bene anche nella Coppa d’Iran tanto che Stramaccioni ha ricevuto il premio come allenatore asiatico del mese. In questa situazione delicata, visti anche i precedenti del vulcanico presidente Amirhosseini Fatih, i giocatori hanno già scioperato due giorni, ma domani dovrebbero scendere in campo in casa del Nassaji Mazandaran. Con l’appoggio dei tifosi che sperano nel ritorno alla presidenza di Fatollah Zadeh, l’uomo dell’ultimo trofeo, la Champions asiatica.</p>
    </article>
  </body>
</html>