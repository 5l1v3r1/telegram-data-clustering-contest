<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301088/%D9%BE%D8%A7%DB%8C%D8%A7%D9%86-%D8%B9%D9%85%D9%84%DB%8C%D8%A7%D8%AA-%D9%85%D8%B1%D9%85%D8%AA-%D9%BE%D9%84-%DA%A9%D9%84%D9%87%D8%B1-%D8%B4%D9%87%D8%B1%D8%B3%D8%AA%D8%A7%D9%86-%D9%BE%D9%84-%D8%AF%D8%AE%D8%AA%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-23T22:03:23+00:00"/>
    <meta property="og:title" content="پایان عملیات مرمت پل کلهر شهرستان پل‌دختر"/>
    <meta property="og:description" content="ایسنا/لرستان مدیرکل میراث فرهنگی، گردشگری و صنایع‌دستی لرستان از پایان عملیات مرمت پل کلهر شهرستان پل‌دختر خبر داد."/>
  </head>
  <body>
    <article>
      <h1>پایان عملیات مرمت پل کلهر شهرستان پل‌دختر</h1>
      <address><time datetime="2019-11-23T22:03:23+00:00">23 Nov 2019, 22:03</time> by <a rel="author">ابراهیم شریفی</a></address>
      <p>ایسنا/لرستان مدیرکل میراث فرهنگی، گردشگری و صنایع‌دستی لرستان از پایان عملیات مرمت پل کلهر شهرستان پل‌دختر خبر داد.</p>
      <p>سید امین قاسمی در جمع خبرنگاران، از اتمام عملیات مرمت و نجات بخشی پل کلهر خبر داد و اظهار کرد: کلهر یکی از بناهای عظیم لرستان و کشور در حوزه پل‌های تاریخی است که بر اثر سیل فروردین‌ماه ۹۸ به بخش‌هایی از پایه‌های آن خساراتی وارد شد.</p>
      <p>وی تصریح کرد: این اداره‌کل در راستای اهداف سازمانی خود، عملیات حفظ و باز زنده سازی پایه آسیب دیده از سیل اخیر پل تاریخی کلهر را با اعتباری بالغ‌بر ۳۵۰ میلیون ریال به‌صورت امانی در دستور کار قرار داد.</p>
      <p>قاسمی عنوان کرد: در مرحله پایانی عملیات مرمت پل کلهر که با هدف نجات بخشی پایه آسیب دیده از خطر احتمالی انجام گرفت، مساحتی در حدود تقریبی ۲۰۰ مترمربع از بنای مذکور که بخش‌هایی از بستر، بدنه و آبشکن را شامل می‌شود با استفاده از مصالح و ملات سنتی مرمت و باز زنده سازی شد.</p>
      <p>مدیرکل میراث فرهنگی، گردشگری و صنایع‌دستی لرستان اضافه کرد: برای انجام عملیات مرمت پل کلهر ضمن بهره‌گیری از هنر معماری سنتی به منظور حفظ اصالت و نمای ظاهری بنا، از مصالحی مانند ملات سنتی، گچ نیمکوب و سنگ‌های پاکتراش که از معادن منطقه تهیه و استخراج شد استفاده شده است.</p>
      <p>انتهای پیام</p>
    </article>
  </body>
</html>