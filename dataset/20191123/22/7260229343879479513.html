<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.corriere.it/cronaca/19_novembre_24/alena-seredova-io-torino-buffon-figli-vi-racconto-tutto-bd334a9c-0e97-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Alena Seredova: «Io, Torino, Alessandro Nasi, Buffon e i figli: vi racconto tutto»"/>
    <meta property="og:description" content="«Nel bene e nel male questa è la mia città. Scoprii del tradimento dai giornali, Fu un colpo secco. E molto, molto, duro»"/>
  </head>
  <body>
    <article>
      <h1>Alena Seredova: «Io, Torino, Alessandro Nasi, Buffon e i figli: vi racconto tutto»</h1>
      <h2>«Nel bene e nel male questa è la mia città»</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Candida Morvillo</a></address>
      <p><b>Alena Seredova, rammenta la sua prima volta a Torino?</b><br/>«Era il 2005. Mi sembrò di rivedere Praga, col fiume in mezzo, le costruzioni del centro preziose, tanto verde. Ero venuta per una partita della Juve. Tifavo bianconero per via di Pavel Nedved, ceco come me».</p>
      <p><b>Poi, sposerà Gigi Buffon. Torino e la Juve erano nel suo destino.</b><br/>«Nel bene e nel male».</p>
      <p>Verrebbe da chiedere «nel male perché?», ma non si può cominciare un’intervista parlando dei momenti peggiori e conviene stare ancora un po’ su quel 2005 in cui lei, ventisettenne, abbagliava sul calendario di Max. «Mi sentivo bella, mi piacevo», ricorda. L’Italia era già la sua casa: aveva fatto moda, cinema, tv, ma abitava a Milano e non immaginava che sarebbe tornata a Torino per viverci, due anni dopo, incinta del primo figlio né che ci sarebbe rimasta dopo la separazione,o che ci avrebbe trovato il suo nuovo amore, Alessandro Nasi, oggi 45 anni, vicepresidente del consiglio di Amministrazione di Exor N.V. e amministratore della cassaforte di famiglia che porta il nome del bisnonno, la Giovanni Agnelli B.V.</p>
      <p><b>Com’era arrivata in Italia?</b><br/>«Facendo la modella. La prima volta, a 16 anni. Giravo tanto: New York, Parigi, la Grecia… Ma ai tempi, l’America era troppo lontana per viverci: mi mancava la famiglia e ogni tanto mi facevo un pianto. I miei mi chiamavano dalle cabine, con la scheda, e telefonando in Italia parlavamo cinque minuti, chiamando a New York dicevi “ciao” e cadeva la linea».</p>
      <slideshow>
        <figure>
          <img src="https://images2-torino.corriereobjects.it/methode_image/2019/11/06/Torino/Foto%20Gallery/seredova_MGTHUMB-INTERNA.jpg"/>
          <figcaption>Alena Seredova, ritratto in venti scatti</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/06/Torino/Foto%20Gallery/LP_8644498_MGTHUMB-INTERNA.jpg"/>
          <figcaption>Alena Seredova, ritratto in venti scatti</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/06/Torino/Foto%20Gallery/CAL09F3_2260014F1_21_MGTHUMB-INTERNA.jpg"/>
          <figcaption>Alena Seredova, ritratto in venti scatti</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/06/Torino/Foto%20Gallery/F72CAL17_3149239F1_10971_20120918225140_HE10_20120919_MGTHUMB-INTERNA.jpg"/>
          <figcaption>Alena Seredova, ritratto in venti scatti</figcaption>
        </figure>
        <figure>
          <img src="https://images2-torino.corriereobjects.it/methode_image/2019/11/06/Torino/Foto%20Gallery/8.0.1014113139_MGTHUMB-INTERNA.jpg"/>
          <figcaption>Alena Seredova, ritratto in venti scatti</figcaption>
        </figure>
        <figcaption>Alena Seredova, ritratto in venti scatti</figcaption>
      </slideshow>
      <p><b>Com’era stato crescere nella Praga comunista?</b><br/>«Ho avuto genitori intelligenti abbastanza da non spiegarmi perfettamente le cose, perciò non pativo tanto. Sventolare una bandiera rossa mi divertiva e, non sapendo che esistessero le Maldive, amavo le vacanze nella Germania Est. Solo dopo ho capito certi sacrifici fatti dai miei, cose che ormai fanno sorridere… Li chiamo “i miei ricordi da ospizio”».</p>
      <p><b>Un «ricordo da ospizio»?</b><br/>«La volta che, per comprare un’auto, mamma e papà hanno fatto due giorni di fila col sacco a pelo per ritirare il relativo voucher. Poi, è arrivata la macchina, ma papà è alto due metri, mamma era incinta di mia sorella e abbiamo scoperto che la macchina era così piccola che non ci stavamo e abbiamo dovuto venderla».</p>
      <p><b>Quando e perché diventa modella?</b><br/>«Nonna faceva maglioni ai ferri per una rivista e li fotografava addosso a me. Fu grazie a lei che feci la prima sfilata, per una ditta di wurstel e salumi. Ero minorenne e non potendo pagarmi, mi regalarono un enorme salame. In regime di razionamento, non era una cosa che potevi comprare e quel salame ancora ce lo ricordiamo, in famiglia…».</p>
      <p><b>Dopo il salame?</b><br/>«Sognavo di diventare insegnante, ma accompagnai un’amica a un concorso di modelle e i selezionatori presero me. L’amicizia finì, la mia vita cominciò».</p>
      <p><b>L’esordio nel sabato sera di Giorgio Panariello?</b><br/>«Fu la mia agenzia a mandarmi al casting. Non parlavo italiano, non cantavo, non ballavo: fu un provino di alto livello… Dissi: scusate, io vado. Invece, mi richiamarono, ma Panariello stava al mare in Toscana e io nella Repubblica Ceca, in campeggio a badare a cento orfani. Feci un viaggio allucinante: aereo, treno, bus. Arrivo ed ero pettinata niente, vestita in tuta. Lui mi offre un’insalatina e io imploro birra e cotoletta. Lo conquistò la normalità».</p>
      <p><b>L’incontro con Buffon?</b><br/>«A un evento di calcio. Dopo, non sembrava niente di diverso di due che iniziano a frequentarsi. Invece, ci siamo innamorati, abbiamo avuto due figli, ci siamo sposati».</p>
      <p><b>Fu difficile ambientarsi a Torino?</b><br/>«So che dicono che sia una città chiusa, ma io parlo anche coi muri e mi sono fatta tanti amici. La prima fu Valentina Zambrotta».</p>
      <p><b>Prima ha detto che la Juve era nel suo destino nel bene e nel male.</b><br/>«Il passaggio negativo della mia vita credo sia ben noto. E la popolarità è stata un peso ulteriore: se il tuo dolore è sempre sui giornali, le ferite restano vive più a lungo».</p>
      <p><b>Davvero scoprì dai giornali che suo marito stava con Ilaria D’Amico?</b><br/>«Sì. Fu un colpo secco. E molto, molto, duro. La rabbia sarebbe arrivata, ma prima ho dovuto assicurarmi che non stessi sognando. E avevo due bambini che dipendevano da me per tutto. La capacità di tenere divise le cose mi ha aiutata. E non sono una che si rigira il coltello nella piaga né sono vendicativa. Non mi tengo niente, ho la sfuriata facile, ma come mi accendo mi spengo. E ho pianto, ovviamente non davanti ai ragazzi».</p>
      <p><b>Buffon, in un’intervista a Sky, le ha riconosciuto «una dignità incredibile per aver messo la famiglia davanti al suo ego». Come ci è riuscita?</b><br/>«Sulla carta, non ci avrei giurato: sono istintiva, ma ho scoperto che, nelle situazioni critiche, mi so frenare. Sono contenta di come sono. Gli altri non so».</p>
      <p><b>Che cosa l’ha aiutata a uscirne?</b><br/>«La presenza dei figli. E, sembrerà sciocco, quella del cane, Sprint, un ridgeback rhodesiano: mi faceva compagnia quando mettevo i ragazzi a letto fingendo che andasse tutto bene e iniziava la lunga notte insonne. Al cane potevo dire tutto. Mi lamentavo, mi sfogavo e lui ascoltava e non giudicava».</p>
      <p><b>Cosa non ha funzionato fra lei e Buffon?</b><br/>«Forse due modi diversi di vivere la famiglia. Io coi ragazzi mi diverto e, quando conosci una persona e siete entrambi senza bagaglio, non sai come diventa quando arrivano le responsabilità. A me è successo che mi sono dedicata completamente ai figli. Invece, Alessandro mi ha conosciuto già mamma e si è innamorato anche del mio modo di essere madre. Ci siamo incontrati a casa di amici e il rapporto ha acquisito valori e sfumature piano piano, in un modo bello. Avevo due bimbi, ero ferita e lui mi ha convinto con resistenza e pazienza. Non potevo desiderare un uomo migliore».</p>
      <p><b>Come l’ha accolta la sua famiglia? Aristocrazia torinese, lui cugino di Lapo e John Elkann…</b><br/>«Bene. Perché l’hanno visto felice, credo. Poi, sono famiglie con tanti rami. Io ero amica di Lavinia Elkann prima di lui e lo sono adesso, ma non mischio le cose».</p>
      <p><b>Pensa mai a un terzo figlio?</b><br/>«Se arriva, sarebbe un bellissimo regalo».</p>
      <p><b>E a un secondo matrimonio?</b><br/>«Certe cose sono una priorità a vent’anni, ma è ovvio che se una donna, dopo una separazione, s’innamora di nuovo, quell’uomo l’ha scelto per la vita».</p>
      <p><b>Lei che mamma è?</b><br/>«Sono per le regole. Per anni, alle 19,30, i figli hanno preso il loro pupazzo e si andava a nanna senza che dovessi dirlo io. Credo d’aver seminato bene: a scuola, non c’è mai una lamentela. David Lee, 10 anni, e Louis Thomas, 12 a dicembre, sono due bravi ragazzi».</p>
      <p><b>Vogliono diventare calciatori?</b><br/>«Il grande è orientato su quello, l’altro gioca a calcio, ma ama anche il violoncello».</p>
      <p><b>Avete traslocato a ottobre. Ora dove state?</b><br/>«Sempre in zona Gran Madre. Prediligo la collina, dove puoi fare belle passeggiate e hai i tuoi negozietti come se fosse un paese. Il ristorante della domenica, Ceccarelli, è lo stesso dove Alessandro andava, bambino, coi nonni».</p>
      <p><b>Dopo la separazione, ha pensato di lasciare Torino?</b><br/>«Ho sognato di trasferirmi a New York dove nessuno sa di chi sono l’ex moglie. Da sola, l’avrei fatto, ma ho scelto di non scombussolare i ragazzi che a Torino avevano anche il padre».</p>
      <p><b>Che poi è stato a Parigi e ora è tornato.</b><br/>«Per i ragazzi, è stato faticoso raggiungerlo due volte al mese. Ora, la gestione è più facile».</p>
      <p><b>Lei e Buffon siete in buoni rapporti?</b><br/>«Dire pessimi sarebbe una bugia. Siamo in buoni rapporti per quello che c’entrano i figli, ma non è più mio amico come prima».</p>
      <p><b>Una foto su Instagram in cui manda i figli a scuola con le magliette sgualcite l’ha resa l’eroina delle mamme che non riescono a far tutto. Stira di più da allora?</b><br/>«Continuo a battere la pista che <a href="https://www.corriere.it/moda/news/19_ottobre_08/alena-seredova-le-foto-instagram-miei-figli-stropicciati-stiro-meno-sto-piu-tempo-loro-11eaacde-e930-11e9-a351-0f862d63c352.shtml">erano stirate e i due le stropicciano subito</a>. Però, è vero che preferisco stare coi figli piuttosto che stirare. Da mamma, ho rallentato anche il lavoro, poi, quando avrei voluto riprendere, era diventato difficile. Faccio ancora pubblicità, presenze varie e produco una linea di profumi».</p>
      <p><b>Le essenze sono quattro: Milano, Levanto, Praga, Torino. Che profumo ha Torino?</b><br/>«È maschile, ma potrebbe essere unisex. Sa di legna, frutta, fiori. Mi fa venire in mente il mio compagno».</p>
    </article>
  </body>
</html>