<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_24/gabigol-inter-due-gol-brasile-doppietta-vince-anche-libertadores-l-inter-sogna-22-milioni-56076612-0e8a-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Gabigol doppietta, vince anche la Libertadores: e l’Inter sogna 22 milioni"/>
    <meta property="og:description" content="Il Flamengo batte il favorito River Plate. Ora il brasiliano, al 40° gol in stagione, in prestito dai nerazzurri, potrebbe essere riscattato: per la gioia delle casse interiste"/>
  </head>
  <body>
    <article>
      <h1>Gabigol doppietta, vince anche la Libertadores: e l’Inter sogna 22 milioni</h1>
      <h2>Il Flamengo batte il favorito River Plate. Ora il brasiliano, al 40° gol in stagione, in prestito dai nerazzurri, potrebbe essere riscattato: per la gioia delle casse interiste</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Carlos Passerini</a></address>
      <p>Pazza, pazza Libertadores. L’edizione 2019 della Champions sudamericana va incredibilmente al Flamengo, nel nome di Gabigol. L’attaccante brasiliano, in prestito al club carioca ma di proprietà dell’Inter, è stato l’assoluto protagonista della finale di Lima terminata 2-1. Un pomeriggio assurdo, un partidazo folle deciso solo negli ultimi minuti di un match da realismo magico, altro che futbol. L’avevamo detto: sarebbe stata una finale bellissima, troppa qualità in campo. E così è stato.</p>
      <p><b>Cade il favoritissimo River Plate, campione in carica</b>, che aveva condotto la partita per oltre un’ora: era passato in vantaggio al 14’ con Rafael Borre, illudendo i tifosi Millonarios giunti in Perù per portare a casa la quinta Libertadores della loro storia. Solo un’illusione. Nel finale a prendere la partita in mano è stato Gabigol con un’incredibile <b>doppietta all’89’ e al 92’, prima di essere espulso al 95’ per doppia ammonizione</b> (il primo giallo perché si era tolto la maglia dopo il 2-1). Delirio al Monumental U di Lima. Con lo sguardo scioccato dei giocatori del River da un lato e la pazza gioia dei flamenguisti dall’altro.</p>
      <p>«Potrei dire molte cose, ma prima voglio ringraziare Dio per questo momento speciale — ha detto Gabigol —.<b> Un momento che verrà conservato per il resto della mia vita,</b> momento storico per tutti noi tifosi del Flamengo e per noi brasiliani. Mille grazie alla mia famiglia, allo staff, ai giocatori, alla nazione che ha invaso il Perù. Voglio solo dire grazie. Momento storico». Per tutto il primo tempo, Gabigol non ha praticamente toccato un pallone. Un fantasma, come ai tempi dell’Inter. Poi, il risveglio e la doppietta fatale. Che è valsa al Flamengo un trionfo che mancava da 38 anni. Il Sudamerica è ai suoi piedi.</p>
      <p><b>Allora, nel 1981, la vittoria della Libertadores portò la firma di Zico</b>. Stavolta quella di Gabriel Barbosa Almeida detto Gabigol. Che firma il 40° gol stagionale in 54 partite. Stagione mostruosa, la sua. Tanto che adesso qualche tifoso dell’Inter invoca il suo rientro. Acquistato per 30 milioni dal Santos nel 2016, in maglia nerazzurra segnò la miseria di un gol (al Bologna) in 10 presenze. I progetti del club di Zhang sembrano essere però diversi, l’intenzione era di provare a monetizzare, ci sarebbe già un’intesa di massima con il Flamengo per 22 milioni di euro più una percentuale sulla rivendita (e 5 al giocatore fino al 2024). In pista ci sono però anche Valladolid e Crystal Palace. Intervistato da Espn Brasile, il vicepresidente Braz ha parlato così l’altro giorno: «Alla fine di dicembre scadrà il prestito. Con l’Inter il discorso è molto ben avviato». Quei 22 milioni sarebbero oro per le casse di Suning. Ma se questa notte magica facesse riflettere Conte, Marotta e la proprietà cinese? Gabigol a 23 anni è finalmente esploso? O forse, semplicemente, non era adatto al calcio europeo?</p>
    </article>
  </body>
</html>