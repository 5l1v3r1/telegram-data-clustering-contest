<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/srbija/3363333/kazu-im-da-su-podetinjili-ali-oni-uzivaju-banatskim-atarom-protutnjalo-stotinak-kvadova"/>
    <meta property="og:site_name" content="kurir.rs"/>
    <meta property="article:published_time" content="2019-11-23T22:16:00+00:00"/>
    <meta property="og:title" content="KAŽU IM DA SU PODETINJILI ALI ONI UŽIVAJU: Banatskim atarom protutnjalo stotinak kvadova"/>
    <meta property="og:description" content="Bračni par iz Dervente: Kažu nam da smo podetinjili, samo uživamo u igrački za odrasle"/>
  </head>
  <body>
    <article>
      <h6 class="kicker">adrenalinski doživljaj</h6>
      <h1>KAŽU IM DA SU PODETINJILI ALI ONI UŽIVAJU: Banatskim atarom protutnjalo stotinak kvadova</h1>
      <address>
        <time datetime="2019-11-23T22:16:00+00:00">23 Nov 2019, 22:16</time>
      </address>
      <p>
        <b> <br/>Bračni par iz Dervente: Kažu nam da smo podetinjili, samo uživamo u “igrački za odrasle”</b>
      </p>
      <p>KIKINDA- Severnobanatskim atarom, od Kikinde prema Čoki, ove subote je protutnjalo stotinak kvadova. Vozači pristigli iz</p>
      <p>Crne Gore, Mađarske, BiH, ali i svih krajeva Srbije, prepustili su se adrenalinskom ugođaju. Radenko Stojičić (60) iz Dervente, u Kikindu je došao sa pet godina mlađom suprugom Zagorkom. Oni su bili i najstarija posada skupa kvad vozača:</p>
      <figure>
        <img src="https://www.kurir.rs/data/images/2019/11/23/21/2061943_cedomir-rudan-foto-s.u-_ff.jpg?ver=1574543646"/>
        <figcaption>
          <cite>foto: S.U.</cite>
        </figcaption>
      </figure>
      <p>-Kvad mi je pre nekoliko godina kupio sin za rođendan. Kao što vidite, od poklona se ne odvajam. Supruga je uglavnom iza mene, ali se i ona ponekad prihvati upravljača. Komšije i prijatelji u šali kažu da smo podetinjili- kaže Radenko, dok Zagorka potvrđuje da joj nije strano upravljanje kvadom:</p>
      <p>-Znam da vozim. Lepo je i uzbudljivo upravljati kvadom. Malo je i opasno, ali ovde u ravnici nema razloga za strah. Mi se okupljamo na planini Motajici i tamo vozimo. Ministarstvo turizma Republike Srpske dalo nam je zeleno svetlo za igradnju staza. Došli smo da proverimo šta ova nepregledna ravnica može da nam pruži- dodala je Zagorka.</p>
      <figure>
        <img src="https://www.kurir.rs/data/images/2019/11/23/21/2061941_doktor-u-akciji-foto-s.u-_ff.jpg?ver=1574543675"/>
        <figcaption>
          <cite>foto: S.U.</cite>
        </figcaption>
      </figure>
      <p>Kikinđanima je pripalo zadovoljstvo da ugoste vozače na četiri i dva točka, budući da druženju nisu odoleli kros motociklistli. Domaćin skupa, Čedomir Rudan, otkrio je Kuriru da još nisu zvanično registrovali klub, ali su na dobrom putu da to urade:</p>
      <figure>
        <img src="https://www.kurir.rs/data/images/2019/11/23/21/2061937_najstarija-posada-foto-s.u-_ff.jpg?ver=1574543656"/>
        <figcaption>
          <cite>foto: S.U.</cite>
        </figcaption>
      </figure>
      <p>-U Kikindi ima desetak vozača, mlađih i starijih. Moji sinovi uživaju u vožnji kvadovima. Možemo da se pohvalimo da su i neke naše sugrađanke vične upravljaju ovim vozilom. Verujem da će kvadovi među naših sugrađanima postati popularniji, zahvaljujući i susretu koji je po prvi put održan u našem gradu i okolini- rekao je Rudan.</p>
      <p>Da je kvad “igračka za odrasle” potvrđuje i Viktora Trifunović iz Beograda, jedan od organizatora međunarodnog skupa vozača kvadova:</p>
      <p>- Ova vožnja nije takmičarskog karaktera, a okupila je 105 kvadova. Okupljamo se dva puta godišnje, na početku i krajem kalendarske godine. Kvad može da savlada skroro sve prirodne prepreke. Nakon brdskih druženja i ovaj naš skup u ravnici sjajno je prošao- naveo je Trifunović.</p>
      <figure>
        <img src="https://www.kurir.rs/data/images/2019/11/23/21/2061939_mlad-a-vec-spretan-foto-s.u-_ff.jpg?ver=1574543663"/>
        <figcaption>
          <cite>foto: S.U.</cite>
        </figcaption>
      </figure>
      <p>
        <b>Doktor u ordinaciji i za upravljačem</b>
      </p>
      <p>Za veterinara Andriju Dakovića iz Beograda kažu da je doktor za kuce i mace, ali i za kvadove:</p>
      <p>--“Doktor” je moj nadimak. Tako me oslovljaju kolege vozači. Raduje me što se uvećava broj vozača. Ovaj sport je u ekspanziji. Ljudi su željni da se opuste, a za ljubitelje adrenalina ovo je najbolja moguća zabava- smatra Daković.</p>
      <p>(Kurir.rs/S.U.)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3357151/strasna-saobracajna-nesreca-kod-kikinde-auto-sleteo-s-puta-vozac-na-mestu-mrtav"/>
        <a href="https://www.kurir.rs/vesti/srbija/3353519/kikindski-malisani-i-njihovi-vaspitaci-zamenili-uloge-kuvali-spremali-a-jovana-sela-udirektorsku-fotelju-foto"/>
        <a href="https://www.kurir.rs/vesti/srbija/3336883/jelena-60-je-napustila-posao-i-godinama-sina-taksistu-docekivala-kod-kuce-pre-9-godina-je-nagorio-da-i-ona-sedne-za-volan-sad-je-svi-znaju-u-kikindi-i-okolini-foto"/>
        <a href="https://www.kurir.rs/vesti/srbija/3334161/kikindjani-trcali-za-srecnije-detinjstvo-odrzana-30-manifestacija-posvecena-deci-i-humanosti-foto"/>
      </related>
    </article>
  </body>
</html>