<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-vidznachiv-derzhavnimi-nagorodami-troh-inozemok-641987.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T22:19:59+00:00"/>
    <meta property="og:title" content="Зеленський відзначив державними нагородами трьох іноземок"/>
    <meta property="og:description" content="Зеленський вручив нагороди за вагомий внесок у вшанування пам’яті жертв геноциду українського народу — Голодомору 1932-1933 років в Україні"/>
  </head>
  <body>
    <article>
      <h1>Зеленський відзначив державними нагородами трьох іноземок</h1>
      <address>
        <time datetime="2019-11-23T22:19:59+00:00">23 Nov 2019, 22:19</time>
      </address>
      <h4>Зеленський вручив нагороди за вагомий внесок у вшанування пам’яті жертв геноциду українського народу — Голодомору 1932-1933 років в Україні</h4>
      <p>Президент України Володимир Зеленський за вагомий внесок у вшанування пам’яті жертв Голодомору відзначив державними нагородами трьох іноземок.</p>
      <p>Про це йдеться у відповідному указі глави держави, оприлюдненому <a href="https://www.president.gov.ua/documents/8652019-30649">на сайті Офісу президента.</a></p>
      <p>Зазначається, що за вагомий внесок у вшанування пам’яті жертв геноциду українського народу — Голодомору 1932-1933 років в Україні, подвижницьку діяльність, спрямовану на висвітлення правди про Голодомор, президент постановив нагородити орденом княгині Ольги III ступеня:</p>
      <ul>
        <li>Діану Варнайтє — радницю Канцелярії уряду Литовської Республіки;</li>
        <li>Агнєшку Голланд — режисерку, голову Європейської академії кіно, Республіка Польща;</li>
        <li>Енн Елізабет Епплбом— історика, журналістку газети Washington Post, Республіка Польща.</li>
      </ul>
      <p>Також Зеленський нагородив відзнакою президента України — Хрестом Івана Мазепи Леоніда Трегуба — голову Асоціації прибалтійських українців м.Клайпеда, Литовська Республіка.</p>
      <p>Нагадаємо, вранці 23 листопада <a href="https://glavcom.ua/country/society/prezident-z-druzhinoju-vshanuvali-pam-jat-zhertv-golodomoru-1932-1933-rokiv-641890.html">президент з дружиною вшанували пам’ять жертв Голодомору 1932-1933 років.</a></p>
      <p>Президентське подружжя поклало пам’ятні колоски скорботи до знаку жертвам Голодомору, що на Михайлівській площі у Києві. Володимир та Олена Зеленські також вшанували пам’ять загиблих хвилиною мовчання.</p>
      <p>Як повідомлялося, <a href="https://glavcom.ua/country/society/u-nacionalnomu-muzeji-golodomoru-genocidu-vshanovuyut-zagiblih-ukrajinciv-641930.html">у Національному музеї Голодомору – геноциду вшановують загиблих українців.</a></p>
      <p>23 листопада у храмах провели поминальні панахиди за загиблими внаслідок голодоморів в Україні.</p>
      <p>До 30 листопада триватиме виставка-реквієм «Не згасне в серці пам’яті свіча» у Міській спеціалізованій молодіжній бібліотеці «Молода гвардія».</p>
      <p>До 29 листопада у Державному архіві Києва відбуватиметься виставка архівних документів «До Дня пам’яті жертв Голодомору 1932-1933 років в Україні».</p>
      <p>До слова, за останніми соціологічними дослідженнями, <a href="https://glavcom.ua/news/73-ukrajinciv-zapalyat-cogo-riku-svichku-pamyati-sociologi-640943.html">в Україні 82% громадян вважають, що Голодомор 1932-33 рр. був геноцидом</a> українського народу. </p>
      <p>День пам’яті жертв Голодоморів відзначається щорічно в четверту суботу листопада на підставі президентських указів 1998 та 2007 років. У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років – геноцид українського народу, здійснюваний тоталітарним комуністичним режимом СРСР.</p>
      <related>
        <a href="https://glavcom.ua/news/tryudo-zayaviv-shcho-golodomor-buv-genocidom-poklikanim-zlamati-volyu-ukrajinciv-641976.html"/>
        <a href="https://glavcom.ua/news/glava-naftogazu-gotoviy-svidchiti-shchodo-advokata-trampa-zmi-641975.html"/>
        <a href="https://glavcom.ua/country/society/chi-bude-minyatisya-kerivnictvo-kijivskoji-oblradi-noviy-golova-oblasnoji-derzhadministraciji-oprilyudniv-svoje-bachennya-641886.html"/>
      </related>
    </article>
  </body>
</html>