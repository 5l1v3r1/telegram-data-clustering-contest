<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/kosarka/3363335/sjajno-vece-miroslava-pasajlica-dinamik-u-naletu-vezao-pet-pobeda-pao-i-okk-beograd"/>
    <meta property="og:site_name" content="kurir.rs"/>
    <meta property="article:published_time" content="2019-11-23T22:18:00+00:00"/>
    <meta property="og:title" content="SJAJNO VEČE MIROSLAVA PAŠAJLIĆA: Dinamik u naletu, vezao pet pobeda! Pao i OKK Beograd"/>
    <meta property="og:description" content="U 8. Kolu Košarkaške lige Srbije Dinamik je na Novom Beogradu savladao ekipu OKK Beograda rezultatom 96:84."/>
  </head>
  <body>
    <article>
      <h6 class="kicker">KOŠARKAŠKA LIGA SRBIJE</h6>
      <h1>SJAJNO VEČE MIROSLAVA PAŠAJLIĆA: Dinamik u naletu, vezao pet pobeda! Pao i OKK Beograd</h1>
      <address>
        <time datetime="2019-11-23T22:18:00+00:00">23 Nov 2019, 22:18</time>
      </address>
      <p>
        <b>U 8. Kolu Košarkaške lige Srbije Dinamik je na Novom Beogradu savladao ekipu OKK Beograda rezultatom 96:84.</b>
      </p>
      <p>Najefikasniji u ekipi Dinamika bio je plejmejker Miroslav Pašajlić koji je postigao 23 poena uz 16 asistencija i fantastični indeks efikasnosti 30.</p>
      <p>Dinamik je ovom pobedom ostvario petu pobedu za redom u KLS i ABA2 ligama.</p>
      <p>Trener Dinamika Miro Alilović je bio zadovoljan pre svega zalaganjem svoje ekipe:</p>
      <p>"Znali smo da je OKK Beograd mlad i talentovan tim koji puno trči i odlično igra jedan na jedan. Kontrolisali smo to u prvom delu utakmice, u drugom nismo. Neprihvatljivo smo izgubili veliku razliku od 18 poena, a OKK Beograd je čak i poveo pola koša u jednom trenutku. Ipak, dobrom odbranom smo uspeli to da prevaziđemo i rešimo utakmicu u svoju korist".</p>
      <p>Plejmejker Dinamika Miroslav Pašajlić je izjavio:</p>
      <p>"Čestitke ekipi OKK na požrtvovanosti i dobroj utakmici. Imali smo neshvatljiv pad koji ćemo analizirati u narednim danima. Na nama je da se spremimo što bolje za sledeću utakmicu protiv MZT i pokušamo da ostanemo neporaženi na domaćem terenu".</p>
      <p>Sledeću utakmicu Dinamik igra u četvrtak sa početkom od 18 časova na Novom Beogradu gde će u derbi utakmici dočekati ekipu MZT-a iz Skoplja.</p>
      <p>(Kurir sport)</p>
      <related>
        <h4>NE PROPUSTITE</h4>
        <a href="https://www.kurir.rs/sport/kosarka/3363251/panteri-pali-u-sloveniji-fmp-posle-drame-izgubio-od-primorske-u-kopru"/>
        <a href="https://www.kurir.rs/sport/kosarka/3362895/molitva-za-vokera-jeziva-povreda-igraca-bostona-ujedinila-celu-halu-jokicevo-blistavo-vece-palo-u-drugi-plan-video"/>
        <a href="https://www.kurir.rs/sport/kosarka/3363217/kokoskov-najavio-bombu-u-reprezentaciji-srbije-novi-selektor-pojacava-orlove-nba-zvezdom-evo-o-kome-je-rec-video"/>
        <a href="https://www.kurir.rs/sport/kosarka/3363213/pljustale-psovke-na-sve-strane-nemanja-nedovic-brutalno-izvredjao-slovenackog-sudiju"/>
      </related>
    </article>
  </body>
</html>