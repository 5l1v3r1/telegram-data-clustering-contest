<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Joventut-Badalona-treball-collectiu_0_2349365275.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T22:25:06+00:00"/>
    <meta property="og:title" content="“Els partits els guanyen els equips, no els jugadors”"/>
    <meta property="og:description" content="El treball col·lectiu impulsa una Penya que acumula sis triomfs seguits (95-98)"/>
  </head>
  <body>
    <article>
      <h1>“Els partits els guanyen els equips, no els jugadors”</h1>
      <h2>El treball col·lectiu impulsa una Penya que acumula sis triomfs seguits (95-98)</h2>
      <address>
        <time datetime="2019-11-23T22:25:06+00:00">23 Nov 2019, 22:25</time>
      </address>
      <p>El Joventut de Badalona va superar el Montakit Fuenlabrada (95-98) i va sumar el seu sisè triomf consecutiu a la Lliga Endesa. L’equip local va disposar de l’última pilota, però ni tan sols va poder realitzar un llançament. Klemen Prepelic, que va anotar 29 punts, va ser el jugador de la Penya més destacat. La seva aportació va ser capicua, brillant tant en el primer tram de partit com en la recta final, quan va anotar dos tirs lliures decisius. Nikos Zisis, que va acabar amb 10 punts i 10 assistències, també va fer un partit notable al pavelló Fernando Martín, on l’equip verd-i-negre va repartir 25 assistències.</p>
      <p>“Estic molt content perquè, de les sis victòries, tres han arribat fora de casa. Durant la majoria de minuts hem entès el pla de partit i hem defensat molt bé. L’únic moment dolent l’hem tingut en la recta final, quan hem deixat de defensar”, va analitzar Carles Duran, entrenador de l’equip verd-i-negre. La feina del tècnic ha servit per capgirar la dinàmica negativa amb la qual el conjunt badaloní va encetar la temporada. “Seguim amb baixes en el joc interior, però l’equip ha sabut competir en una pista difícil. Tinc una plantilla excel·lent i els jugadors estan fent un gran esforç col·lectiu. Els partits els guanyen els equips, no els jugadors”, va recordar. La Penya comença a somiar amb repetir presència a la Copa del Rei. “Tenim ganes d’aconseguir la setena victòria consecutiva. Tenim il·lusions i l’equip està responent. Si el Palau Olímpic ens ajuda, podem fer coses interessants”, va argumentar.</p>
      <p>La posada en escena del Joventut va ser èpica, anotant 20 punts ens els primers quatre minuts i mig (9-20) i aconseguint vuit triples durant la primera meitat (46-53). L’únic moment d’incertesa va arribar en els últims quatre minuts, quan un parcial de 14-2 va complicar la victòria visitant. D’un còmode 77-90 la Penya va passar a un preocupant 91-92 per culpa d’una defensa mixta sobre Prepelic. “Estem jugant molt millor que abans i hem aconseguit el triomf en una pista difícil. Estem entenent les coses bé i fent una bona feina en el rebot”, va analitzar l’escorta eslovè, que va anotar 20 dels seus 29 punts durant una primera meitat sensacional.</p>
      <figure>
        <a href="https://www.ara.cat/2019/11/23/imatges/Rodrigo-San-Miguel-Frankie-Ferrari_2349375345_67612639_1500x998.jpg">
          <img src="https://www.ara.cat/2019/11/23/imatges/Rodrigo-San-Miguel-Frankie-Ferrari_2349375345_67612639_1500x998.jpg"/>
        </a>
        <figcaption>Rodrigo San Miguel i Frankie Ferrari / A. REYES / ACB PHOTO</figcaption>
      </figure>
      <h3>Final cruel a Saragossa (86-79)</h3>
      <p>El Baxi Manresa va recuperar el seu bon joc contra el Casademont Saragossa (86-79), però no va poder mantenir la renda de 14 punts amb la qual va arribar al descans. Frankie Ferrari es va tornar a lesionar i no va poder acabar un partit en què l’equip visitant va anar de més a menys. El conjunt local va saber reaccionar a temps per evitar la sorpresa dels homes entrenats per Pedro Martínez.</p>
      <p>Tot i la derrota, la feina del Baxi Manresa va ser bona. El segon quart, per exemple, va ser brillant. L’equip del Bages va anotar 35 punts i va arribar al descans amb un avantatge de 14 punts (35-49). A poc a poc, però, el conjunt local va ajustar el marcador. Amb el resultat igualat, el Casademont Saragossa va saber jugar millor les seves cartes.</p>
      <h3>El Barça, a Múrcia</h3>
      <p>Després de passar per sobre del Fenerbahçe Beko i el Maccabi Fox de Tel Aviv al Palau Blaugrana, el Barça tancarà una setmana de tres partits visitant aquest diumenge (17 h, Movistar Deportes) l’UCAM Múrcia. “Ens hem d’aprofitar de les coses que podem fer bé. Aquest tipus d’equips s’han de sentir incòmodes en tots els aspectes. Nosaltres hem de jugar amb ritme per tenir opció de competir. Estem parlant d’una plantilla a la qual és molt difícil trobar un punt feble”, opina Sito Alonso, que tindrà la baixa de Dusan Sakota.</p>
    </article>
  </body>
</html>