<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_24/5-stelle-via-fase-3-battista-appendino-taverna-team-che-affianchera-maio-5ffeef2a-0f0a-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="5 Stelle, via alla fase 3: Di Battista, Appendino e Taverna nel team che affiancherà Di Maio"/>
    <meta property="og:description" content="Un nuovo vertice, stavolta a tre (con Di Maio e Grillo ci sarà anche Casaleggio) deciderà la «regia dei 5 Stelle»: dieci giorni per una svolta attesa"/>
  </head>
  <body>
    <article>
      <h1>5 Stelle, via alla fase 3: Di Battista, Appendino e Taverna nel team che affiancherà Di Maio</h1>
      <h2>Un nuovo vertice, stavolta a tre (con Di Maio e Grillo ci sarà anche Casaleggio) deciderà la «regia dei 5 Stelle»: dieci giorni per una svolta attesa</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Emanuele Buzzi</a></address>
      <p>MILANO — Un nuovo vertice a tre: stavolta con <b>Beppe Grillo </b>e <b>Luigi Di Maio </b>ci sarà <b>Davide Casaleggio</b>. E nel mirino tempi precisi. Dieci giorni per varare la «r<b>egia M5S</b>». Dieci giorni per una svolta attesa nonostante le tensioni interne. I vertici Cinque Stelle fissano una road map mentre iniziano a rincorrersi le voci, il toto-nomi su quali pentastellati entreranno a far parte della squadra a sei che avrà il compito di guidare il Movimento a livello strategico-organizzativo.<br/><br/>(leggi anche: <a href="https://www.corriere.it/politica/19_novembre_24/grillo-preme-svoltare-sinistra-ma-maio-rivendica-sovranismo-9f5ae0e2-0ef2-11ea-b3dc-1023409a22e2.shtml">Grillo preme per la svolta a sinistra, Di Maio rivendica il sovranismo</a>) <br/><br/>«Noi adesso siamo al governo, e io lo dico al M5S: la compattezza del Movimento determina la compattezza di un governo. Se avessi dovuto guardare ai sondaggi avrei detto andiamocene all’opposizione», ha ribadito ieri Luigi Di Maio a <b>Non è l’Arena su La7</b>. Tuttavia il leader sa anche che per solidità all’esecutivo e al Movimento è necessario non far passare troppo tempo, fare subito un passo, un’azione decisa per dare un orientamento netto al nuovo corso. Diversi i malumori e le criticità da affrontare. A partire dal tema Mes: il salva Stati rischia di essere una spina nel fianco in grado di far saltare gli schemi del governo. Il Senato, in modo particolare, potrebbe diventare un campo minato difficile da controllare. <br/><br/>Meglio allora chiudere le questioni interne quanto prima: dal capogruppo alla Camera al nuovo team, appunto. E sulla «regia» del Movimento convergono tutti i vertici: si vedranno a inizio dicembre per definire le personalità che faranno parte della squadra, stabilire i ruoli e le priorità. Un summit, insomma, per far partire la <b>fase 3 del Movimento</b>, dopo quella delle origini e quella del capo politico post-Grillo. Proprio la presenza del garante dovrebbe servire per placare i dubbi di chi teme possa essere solo una operazione di immagine. <br/><br/>Intanto, esiste già uno schema delle <b>sei aree di competenza </b>che i sei big pentastellati dovranno curare. I facilitatori si occuperanno di: territorio e riforma dei Meet-up, comunicazione, Regioni, Comuni, Consiglieri Comunali, Formazione e risorse umane. Si tratta di aree che servono a maggiore strutturazione territoriale e che — nelle intenzioni — servono per una interazione più forte con la base, in modo da non ripetere quelle frizioni e quella presa di distanza emersa nell’ultimo periodo, in special modo sul tema delle candidature alle Regionali. <br/><br/>Insieme alla struttura a sei iniziano a diffondersi le prime voci sui possibili componenti del team. Non saranno di sicuro personalità legate all’esecutivo: la carica lo impedisce. Altri nomi tornano in pista. In pole position ci sono <b>Alessandro Di Battista</b> (che potrebbe occuparsi o dei meet up o della comunicazione) e la sindaca di Torino <b>Chiara Appendino</b> (indicata potenzialmente per i Comuni). Ma non solo, le indiscrezioni danno in prima linea anche <b>Paola Taverna</b> e <b>Roberta Lombardi</b>. Voci per ora, ma con un’unica certezza: i sei referenti dovranno incarnare tutte le anime del Movimento.</p>
    </article>
  </body>
</html>