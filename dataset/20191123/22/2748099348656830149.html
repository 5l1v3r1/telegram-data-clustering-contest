<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/sport/6-6-maritsa-viktoriia-volei-bi-loko-dramatichno-derbi-161393/"/>
    <meta property="og:site_name" content="trafficnews"/>
    <meta property="article:published_time" content="2019-11-23T22:45:00+00:00"/>
    <meta property="og:title" content="6 от 6 за Марица, Виктория Волей би Локо в драматично дерби"/>
    <meta property="og:description" content="Играч на черно-белите със зелен картон за феърплей"/>
  </head>
  <body>
    <article>
      <h1>6 от 6 за Марица, Виктория Волей би Локо в драматично дерби</h1>
      <h2>Играч на черно-белите със зелен картон за феърплей</h2>
      <address><time datetime="2019-11-23T22:45:00+00:00">23 Nov 2019, 22:45</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Отборът на Марица (Пловдив) постигна 6-ата си поредна чиста победа от началото на сезона в НВЛ-жени и продължава да е начело в таблицата с перфектен актив от 18:0 гейма. В съботната вечер в зала "Колодрума", шампионките надиграха гостуващия ЦСКА с 3:0 (25:13, 25:18, 25:21) след 64 минути игра и си осигуриха титлата на есенен първенец един кръг преди края на полусезона. С 4 победи и 2 загуби, "червените" заемат 3-а позиция във временното класиране.</p>
      <p>Маричанки влязоха в срещата с мощно 5:0. Водени от канадския център Дженифър Крос, с 3 блокади за общо 5 точки, момичетата на наставника Владимир Орлов поддържаха комфортна преднина през целия първи гейм и го затвориха с мощен блокаут на американката Александра Холстън за разгромното 25:13. С 4 поредни точки за 10:5 "жълто-сините" на практика бързо предрешиха и втората част. Силно включване с две успешни блокади направи влязлата от ъгъла Силвия Андреева. В края на частта "червените" спасиха цели пет геймбола на Марица, но след почивка, поискана от Орлов, Виктория Григорова, също влязла като резерва, атакува успешно за 25:18. В третия гейм от ЦСКА не само успяха да стопят изоставане от пет точки, но дори поведоха в резултата при 12:11. Последва равностойна битка до 19:19, докато Алекс Холстън и Ивета Станчулова се надпреварваха да бележат точка след точка. Все пак, в края на частта Марица показа повече класа и наложи волята си за крайното 25:21. Най-полезна за Марица стана Алекс Холстън със 17 точки за победата. За ЦСКА Ивета Станчулова реализира 16 точки.</p>
      <p>В следващия си мач от НВЛ, който е и последен за първия дял от редовния сезон, Марица гостува на Раковски (Димитровград) в зала "Младост" в събота (30 ноември) от 17,00 часа. Преди това, в сряда (27 ноември) от 18,30 часа пловдивчанки посрещат руския шампион Динамо (Москва) за втория си мач от Група Е на Шампионската лига.</p>
      <p>Виктория Волей (Пловдив) постигна трета поредна победа в мъжката Висша лига. Възпитаниците на треньора Атанас Митрев спечелиха дербито на Пловдив срещу ПСК Локомотив с 3:2 (25:23, 21:25, 30:28, 24:26, 15:12) гейма. Двубоят от 5-ия кръг на Източната група бе изключително драматичен и се игра в препълнената зала на СУ „Цар Симеон Велики“.</p>
      <p>Въпреки напрегнатия двубой, диагоналът на ПСК Локомотив Венци Георгиев получи зелен картон за проявен феърплей. Това стана при една атака на Виктория Волей, при която съдията отсъди аут. Георгиев обаче вдигна ръка и призна, че има блок.</p>
      <figure>
        <img src="https://trafficnews.bg/data/images/2019_11_23/9.jpg"/>
      </figure>
      <related>
        <h4>Прочетете още</h4>
        <a href="https://trafficnews.bg/obshtestvo/meditsinska-sestra-otvorete-si-ochite-hora-dokato-se-strada-161497/"/>
        <a href="https://trafficnews.bg/obshtestvo/svidetel-povratna-versiia-chane-ne-e-zastrelial-zhena-si-161409/"/>
        <a href="https://trafficnews.bg/bohemi/razlichnite-mladi-ivan-i-nikoletaambitsiia-lyubov-i-mechti2-161278/"/>
        <a href="https://trafficnews.bg/obshtestvo/snegat-izchezna-pamporovo-161430/"/>
      </related>
    </article>
  </body>
</html>