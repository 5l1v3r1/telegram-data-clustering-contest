<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_24/oscurata-pagina-facebook-sardine-un-mare-silenzioso-fa-piu-rumore-quanto-si-possa-pensare-9aee662a-0eff-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Oscurata (e poi ricomparsa) la pagina Facebook delle “Sardine”"/>
    <meta property="og:description" content="Un comunicato è comparso sulla pagina “di riserva” del movimento. Gli amministratori si dicono «fiduciosi» in un ripristino"/>
  </head>
  <body>
    <article>
      <h1>Oscurata (e poi ricomparsa) la pagina Facebook delle “Sardine”</h1>
      <h2>Un comunicato è comparso sulla pagina “di riserva” del movimento anti-leghista. L’account principale risulta inaccessibile. Gli amministratori ipotizzano sia colpa delle segnalazioni inviate al social ma si dicono «fiduciosi» in un ripristino «nelle prossime ore»</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Chiara Severgnini</a></address>
      <p>Aggiornamento: <a href="https://www.facebook.com/6000sardine/">la pagina</a> risulta ripristinata nella mattinata di lunedì, ma non c’è ancora alcun messaggio degli amministratori.</p>
      <p>«La pagina 6000 sardine è stata oscurata pochi minuti fa senza giusta causa. In mancanza di post offensivi, violenti o lesivi dei diritti della persona, è stata comunque bersaglio di un gran numero di segnalazioni. Questo ha automaticamente generato l’oscuramento della pagina»: questo è il messaggio comparso sulla pagina Facebook “6000 sardine 2” intorno alle 21 di domenica 24 novembre per segnalare ai simpatizzanti la chiusura dell’account usato negli ultimi giorni come punto di riferimento unitario per l’arcipelago di pagine del <a href="https://www.corriere.it/politica/19_novembre_21/dichiarazione-d-indipendenza-sardine-la-festa-finita-3bc3b63c-0c52-11ea-89cc-e514bdace0f8.shtml">movimento anti-leghista delle “Sardine”</a>.</p>
      <p>Il profilo originario è infatti irraggiungibile e sembra essere stato oscurato da Facebook. «Siamo fiduciosi che (la pagina “6000 Sardine”, ndr) possa tornare on-line nelle prossime ore, ma non abbiamo certezza dei tempi. Si vede che un mare silenzioso fa molto più rumore di quanto si possa pensare», si legge poi nel comunicato postato sulla pagina di riserva del movimento.</p>
      <h4>Come funziona la moderazione dei contenuti su Facebook</h4>
      <p>Il social network fondato da Mark Zuckerberg ha un sistema di moderazione dei contenuti basato sia su algoritmi automatici sia sull’intervento umano. Quando un utente intercetta un contenuto che ritiene contrario ai termini di utilizzo del social, può segnalarlo. Le indicazioni degli iscritti vengono poi verificate da team di moderatori che dovrebbero stabilire se c’è un’effettiva violazione del regolamento interno — che vieta, ad esempio, l’istigazione all’odio razziale, il nudo, la pornografia — oppure no. Non è chiaro quale potrebbe essere stato il motivo che ha causato l’oscuramento della pagina delle “Sardine”. Facebook, contattato dal Corriere, non ha immediatamente fornito una spiegazione.</p>
      <p>A prescindere dal caso in questione, però, la moderazione dei contenuti su Facebook presenta diversi profili potenzialmente problematici. Primo: l’algoritmo non è infallibile, anzi, può spesso indicare per errore contenuti legittimi come contrari alla policy. Basta pensare ai numerosi casi di opere d’arte erroneamente censurate in quanto «nudi» (<a href="https://corrieredelveneto.corriere.it/treviso/cronaca/19_settembre_24/facebook-opere-canova-oscurate-algoritmi-senz-arte-31b11fe4-de9f-11e9-97c0-50808da2f516.shtml">è accaduto di recente con alcune sculture del Canova</a>). Secondo: i moderatori possono fraintendere un contenuto, ad esempio scambiando per incitazione all’odio dei contenuti satirici. Terzo: le segnalazioni possono essere usate in modo strumentale per bersagliare una pagina sgradita, esponendola al rischio di essere sospesa. Basta pubblicare un appello su gruppi (pubblici o privati) chiedendo ai propri sostenitori di segnalare in massa un account per attirare su di esso l’occhio dei moderatori. Gli amministratori della pagina delle “Sardine” sull’account di riserva sembrano convinti che sia questo il motivo dell’oscuramento.</p>
      <h4>I precedenti</h4>
      <p>A settembre, Facebook ha oscurato pagine di Casa Pound e Forza Nuova in quanto contrarie alla <a href="https://www.facebook.com/communitystandards/dangerous_individuals_organizations">norma interna del social sulle persone e organizzazioni pericolose</a> (decisione cui i due movimenti di estrema destra hanno deciso di reagire <a href="https://www.corriere.it/tecnologia/social/19_settembre_11/facebook-forza-nuova-fara-causa-diffamazione-attentato-liberta-d-espressione-32b2308e-d479-11e9-8dcf-5bb1c565a76e.shtml">ricorrendo alle vie legali</a>). Di recente però ci sono anche stati casi di pagine oscurate per errore: <a href="https://www.corriere.it/tecnologia/19_settembre_25/caso-pagina-socialisti-gaudenti-sospesa-poi-ripristinata-facebook-errore-0cd969a0-df68-11e9-aa5f-fbca0c81b7c9.shtml">è successo ad esempio, sempre a settembre, a quella satirica “I socialisti gaudenti”</a>.</p>
    </article>
  </body>
</html>