<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/593997/%E0%A6%95%E0%A7%81%E0%A6%95%E0%A7%81%E0%A6%B0-%E0%A6%AC%E0%A6%BE%E0%A6%81%E0%A6%9A%E0%A6%BE%E0%A6%A4%E0%A7%87-%E0%A6%97%E0%A6%BF%E0%A7%9F%E0%A7%87-%E0%A6%AA%E0%A7%8D%E0%A6%B0%E0%A6%BE%E0%A6%A3-%E0%A6%97%E0%A7%87%E0%A6%B2-%E0%A6%AA%E0%A6%B0%E0%A6%BF%E0%A6%9A%E0%A7%8D%E0%A6%9B%E0%A6%A8%E0%A7%8D%E0%A6%A8%E0%A6%A4%E0%A6%BE%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T22:48:00+00:00"/>
    <meta property="og:title" content="কুকুর বাঁচাতে গিয়ে প্রাণ গেল পরিচ্ছন্নতাকর্মীর"/>
    <meta property="og:description" content="রাজধানীর খিলগাঁওয়ে আটকে পড়া একটি কুকুরকে বাঁচাতে গিয়ে বিদ্যুৎস্পৃষ্ট হয়ে মো. রাজন (২৪) নামে এক পরিচ্ছন্নতাকর্মীর মৃত্যু হয়েছে। শনিবার (২৩ নভেম্বর) সন্ধ্যায় খিলগাঁওয়ের তালতলা সিটি সুপার মার্কেট এলাকায় এ মর্মান্তিক ঘটনাটি ঘটে। ঢাকা মেডিক্যাল কলেজ (ঢামেক) হাসপাতালের ক্যাম্প পুলিশ ইনচার্জ..."/>
  </head>
  <body>
    <article>
      <h1>কুকুর বাঁচাতে গিয়ে প্রাণ গেল পরিচ্ছন্নতাকর্মীর</h1>
      <address><time datetime="2019-11-23T22:48:00+00:00">23 Nov 2019, 22:48</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/600x0x1/uploads/media/2017/08/14/cdf77c088e5b39ddb78e495d6dba68bb-599145466fead.jpg"/>
      </figure>
      <p>রাজধানীর খিলগাঁওয়ে আটকে পড়া একটি কুকুরকে বাঁচাতে গিয়ে বিদ্যুৎস্পৃষ্ট হয়ে মো. রাজন (২৪) নামে এক পরিচ্ছন্নতাকর্মীর মৃত্যু হয়েছে। শনিবার (২৩ নভেম্বর) সন্ধ্যায় খিলগাঁওয়ের তালতলা সিটি সুপার মার্কেট এলাকায় এ মর্মান্তিক ঘটনাটি ঘটে।</p>
      <p>ঢাকা মেডিক্যাল কলেজ (ঢামেক) হাসপাতালের ক্যাম্প পুলিশ ইনচার্জ পরিদর্শক মো. বাচ্চু মিয়া বাংলা ট্রিবিউনকে এ তথ্য নিশ্চিত করেন। তিনি বলেন, ময়নাতদন্তের জন্য মরদেহটি ঢামেক মর্গে রাখা হয়েছে।</p>
      <p>রাজন শরিয়তপুর জেলার নড়িয়া উপজেলার লালচান মিয়ার ছেলে।</p>
      <p>উদ্ধারকারী মো. হৃদয় জানান, রাজন সিটি সুপার মার্কেটে পরিচ্ছন্নতাকর্মীর কাজ করতেন। প্রতিদিনের মতো আজও কাজ করতে গিয়ে দেখতে পান, মার্কেটের একটি দোকানের পাশের সরুগলিতে একটি কুকুর আটকা পড়েছে। এ অবস্থা দেখে রাজন একটি লোহার রড নিয়ে কুকুরটিকে বের হতে সহযোগিতা করতে যায়। এসময় বিদুৎস্পৃষ্ট হয়ে সে অচেতন হয়ে যায়। পরে তাকে উদ্ধার করে ঢামেক হাসপাতালের জরুরি বিভাগে নিয়ে আসা হলে কর্তব্যরত চিকিৎসক রাতে তাকে মৃত ঘোষণা করেন।</p>
      <p> </p>
      <footer>/এসজেএ/এআইবি/টিটি/</footer>
    </article>
  </body>
</html>