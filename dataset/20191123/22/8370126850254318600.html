<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/yasam/136340/2600-yil-once-yazilmis-daha-cok-sarap-gonder"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-23T22:25:00+00:00"/>
    <meta property="og:title" content="2600 yıl önce yazılmış: Daha çok şarap gönder"/>
    <meta property="og:description" content="Günümüz Levant topraklarında bundan 2600 yıl önce Hananyahu isimli bir asker, arkadaşına “Daha fazla şarap gönder!” diye istekte bulunmuş."/>
  </head>
  <body>
    <article>
      <h1>2600 yıl önce yazılmış: Daha çok şarap gönder</h1>
      <h2>Günümüz Levant topraklarında bundan 2600 yıl önce Hananyahu isimli bir asker, arkadaşına “Daha fazla şarap gönder!” diye istekte bulunmuş.</h2>
      <address>
        <time datetime="2019-11-23T22:25:00+00:00">23 Nov 2019, 22:25</time>
      </address>
      <p>“Daha fazla şarap gönder!” Bu mesaj, MÖ 600’de Hananyahu tarafından bir seramik parçası üzerine yazılmıştı. Yıllardır bu tip seramik parçaları üzerine yazılan yazılar uzmanlar ve bilim insanları tarafından araştırılıyor. Bu parçalar üzerinde bazen bir liste, fatura, hatta mektup yazılı olarak bulunuyor.</p>
      <p>Arkeofili'nin haberine göre, Arkeologlar bu seramik parçasını 1965’de bulmuş olmalarına rağmen aslında üzerinde yazanlar hakkında bir fikir sahibi değillerdi.</p>
      <p>Ön yüzde yazan bazı İbranice kelimeleri ve para ile ilgili bazı konuları çözmeye çalışmışlardı. Ancak seramik üzerindeki ilk çalışmalardan 50 yıl sonra, nihayet seramiğin arka yüzünde bulunan sipariş isteği anlaşılabildi. Bu tip mürekkeple seramik üzerine yazı yazma uygulaması “ostracon” olarak bilinmekte.</p>
      <figure>
        <img src="https://www.gercekgundem.com/images/posts/201911/151056_768x638.jpg"/>
      </figure>
      <p>
        <i>Çoklu görüntüleme teknolojisi ile ortaya konulmuş Ostracon üzerindeki katmanlar. F: American Friends of Tel Aviv University</i>
      </p>
      <p>Arka yüzdeki yazının keşfedilmesinde ise teknolojinin büyük bir katkısı oldu. Çoklu görüntüleme teknolojisi sayesinde araştırmacılar bu kısa mesajda yazılı olan gizli üç satırı deşifre etmeyi başardılar. Yapılan çalışma ise geçen hafta “PLoS One” dergisinde yayımlandı.</p>
      <p>Ostracon üzerindeki yazının yaklaşık olarak 50 karakter ve 17 kelimeden oluştuğu anlaşıldı. Yazı içerisinde şarap isteğinin yanı sıra Elyashiv isimli kişinin Hananyahuya geriye kalan başka isteklerinde de yardımcı olacağına dair bir çeşit söz de bulunuyor.</p>
      <p>Ayrıca yine aynı teknolojik yöntemle seramik üzerinde petrol ve gümüş takasına dair de bir metin keşfedildi.</p>
      <p>Keşfe konu olan seramik parçası ise Judahya’ya bağlı Arad kalesi olarak bilinen bir askeri karakolda bulundu. Bu karakol ise MÖ 586 civarında Babil Kralı Nebukadnezar’ın kuvvetleri tarafından yok edilmişti.</p>
      <p>Hananyahu’nun çok istediği şarabına kavuşup kavuşmadığı ise bir muamma olarak kaldı.</p>
    </article>
  </body>
</html>