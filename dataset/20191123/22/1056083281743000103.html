<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301076/%D8%A2%D9%85%D8%A7%D8%AF%DA%AF%DB%8C-%DA%86%DB%8C%D9%86%DB%8C-%D9%87%D8%A7-%D8%A8%D8%B1%D8%A7%DB%8C-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%AF%D8%B1-%D8%A8%D9%86%D8%A7%D8%AF%D8%B1-%D8%AF%D8%B1-%D8%AD%D8%AF-%D8%AD%D8%B1%D9%81-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T22:46:00+00:00"/>
    <meta property="og:title" content="آمادگی چینی‌ها برای سرمایه‌گذاری در بنادر در حد حرف است"/>
    <meta property="og:description" content="مدیرکل توافقنامه‌ها وتوسعه بازار سازمان بنادر و دریانوردی اعلام کرد: چینی‌ها تاکنون بارها اعلام آمادگی کرده اند که در همه بنادر به ویژه در بندر چابهار سرمایه‌گذاری خواهند کرد اما این اظهارات در حد حرف باقی مانده و عملیاتی نشده است."/>
  </head>
  <body>
    <article>
      <h6 class="kicker">در گفت وگو با ایسنا اعلام شد</h6>
      <h1>آمادگی چینی‌ها برای سرمایه‌گذاری در بنادر در حد حرف است</h1>
      <address><time datetime="2019-11-23T22:46:00+00:00">23 Nov 2019, 22:46</time> by <a rel="author">روح‌الله رضایی مقدم</a></address>
      <p>مدیرکل توافقنامه‌ها وتوسعه بازار سازمان بنادر و دریانوردی اعلام کرد: چینی‌ها تاکنون بارها اعلام آمادگی کرده اند که در همه بنادر به ویژه در بندر چابهار سرمایه‌گذاری خواهند کرد اما این اظهارات در حد حرف باقی مانده و عملیاتی نشده است.</p>
      <p>محمد علی اصل سعیدی‌پور در گفت‌وگو با ایسنا اظهار کرد: چینی‌ها یکی از طرف‌های خارجی هستند که دائما اعلام می‌کنند برای سرمایه‌گذاری در بنادر کشور به ویژه بندر چابهار آمادگی سرمایه گذاری دارند و همواره این مسائل را مطرح می‌کنند اما با توجه به محدودیت‌هایی که برای آن‌ها در زمینه سرمایه‌گذاری در بنادر ایران وجود دارد، این ادعاها تا کنون در حد حرف باقی مانده است و به صورت عملی هیچ‌کدام از شرکت‌ها و بخش‌های خصوصی چین به موضوع سرمایه‌گذاری در بنادر ورود پیدا نکرده‌اند.</p>
      <p>وی با اشاره به اینکه تا کنون ۹ کشور برای سرمایه‌گذاری در بندر چابهار اعلام آمادگی کرده‌اند، افزود: کشورهای دیگر نیز ممکن است طرح موضوع کنند اما معمولا باید بخش خصوصی بیاید و در این زمینه باید قوانین ملی، دستگاه های متولی و مرتبط داخلی، دستگاه‌های متولی کشورهای داوطلب و نظایر آن کمک کنند تا این ادعاها محقق شود.</p>
      <p>مدیرکل توافقنامه ها وتوسعه بازار سازمان بنادر و دریانوردی ادامه داد: با چالش‌های موجود در زمینه تراکنش‌های مالی و نقل و انتقال ارز سرمایه‌گذاری برای برخی کشورهایی که بسیار علاقه‌مند هم هستند، سخت شده است اما به صورت کلی بندر چابهار یکی از بنادری است که خواستار زیادی برای سرمایه‌گذاری از سوی کشورهای مختلف دارد.</p>
      <p>اصل‌ سعیدی‌پور درباره زمینه‌های سرمایه‌گذاری در بندر چابهار گفت: سرمایه‌گذاران خارجی و داخلی  می‌توانند در بخش‌های مختلف بندر چابهار از جمله زیر ساخت‌ها، احداث و راه‌اندازی انبارها، ترمینال نفتی، ترمینال نگهداری کالا و غیره سرمایه‌گذاری کنند. همچنین بندر چابهار به زیر ساخت‌های مختلف حمل‌ونقل از جمله زیر ساخت‌های ریلی، جاده‌ای و هوایی مانند خط راه‌آهن، فرودگاه بین‌المللی و... هم نیاز دراد که در حوزه سازمان بنادر نیست اما به نظر می‌رسد برای بخش خصوصی جذاب باشد.</p>
      <p>وی با اشاره به ظرفیت ۸.۵ میلیون تنی بندر چابهار گفت: برای توسعه ظرفیت این بندر برنامه‌ریزی لازم صورت گرفته و هم اکنون در تلاش برای جذب سرمایه‌گذار خارجی و داخلی هستیم اما برخی طرف‌های خارجی مانند چینی‌ها ادعاهای بسیاری مطرح می‌کنند ولی به خاطر محدودیت‌هایی که وجود دارد کج‌دار و مریز عمل کرده و رسما و عملا تا کنون برای سرمایه‌گذاری کاری انجام نداده‌اند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082214476/%DA%AF%D8%B1%D8%AF%D8%B4%DA%AF%D8%B1%D8%A7%D9%86-%D8%A8%D9%87-%DA%A9%D8%AF%D8%A7%D9%85-%D8%A8%D9%86%D8%A7%D8%AF%D8%B1-%D9%85%DB%8C-%D8%AA%D9%88%D8%A7%D9%86%D9%86%D8%AF-%D8%B3%D9%81%D8%B1-%DA%A9%D9%86%D9%86%D8%AF"/>
        <a href="https://www.isna.ir/news/98081609259/%DB%B1%DB%B0-%DA%A9%D8%B4%D9%88%D8%B1-%D8%AF%D8%B1-%D8%B5%D9%81-%D8%A7%D9%86%D8%AA%D8%B8%D8%A7%D8%B1-%D8%A8%D8%B1%D8%A7%DB%8C-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%AF%D8%B1-%D8%A8%D9%86%D8%A7%D8%AF%D8%B1-%D8%A7%DB%8C%D8%B1%D8%A7%D9%86"/>
      </related>
    </article>
  </body>
</html>