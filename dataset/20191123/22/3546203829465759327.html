<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1383048957_Shte_uspee_li_novata_Half-Life_igra_da_zapali_geymarite_po_virtualnata_realnost"/>
    <meta property="og:site_name" content="webcafé"/>
    <meta property="article:published_time" content="2019-11-23T22:34:00+00:00"/>
    <meta property="og:title" content="Ще успее ли новата Half-Life игра да запали геймърите по виртуалната реалност"/>
    <meta property="og:description" content="Half-Life: Alyx може да се окаже играта, която сме искали"/>
  </head>
  <body>
    <article>
      <h1>Ще успее ли новата Half-Life игра да запали геймърите по виртуалната реалност</h1>
      <address><time datetime="2019-11-23T22:34:00+00:00">23 Nov 2019, 22:34</time> by <a rel="author" href="https://www.webcafe.bg/author/id_78_Ivo_Tsekov" target="_blank">Иво Цеков</a></address>
      <slideshow>
        <figure>
          <img src="https://images.webcafe.bg/2019/11/23/alyx2/1170x614.jpg"/>
          <figcaption>Half-Life: Alyx обещава да бъде нещо повече от съществуващите до момента VR игри</figcaption>
        </figure>
        <figure>
          <img src="https://images.webcafe.bg/2019/11/23/alyx/1170x657.png"/>
          <figcaption>Първият трейлър на новата игра изглежда впечатляващо и очакванията вече са огромни. А премиерата ще е през март 2020 и ако от Valve спазят срока, чакането няма да е дълго</figcaption>
        </figure>
      </slideshow>
      <p>Valve официално обяви нова Half-Life игра с името Half-Life: Alyx! Самото изречение изглежда нереално, но след години на чакане и напразни надежди, феновете на легендарната шутър поредица по цял свят имат повод за радост.</p>
      <p>Историята в играта ще бъде позиционирана между събитията в Half-Life и Half-Life 2, като я очакваме за РС в Steam през март 2020 г.</p>
      <p>
        <b>А да, и още нещо - Half-Life: Alyx ще се играе само с шлемове за виртуална реалност като Valve Index, Oculus Rift, HTC Vive и Windows Mixed Reality.</b>
      </p>
      <p>Valvе описва Half-Life: Alyx като "класическа Half-Life игра" с фокус върху изследването на света, пъзелите, престрелките и историята. Тя ще струва 60 долара, освен ако нямате шлема Valve Index, като тогава ще ви бъде безплатна.</p>
      <p>"Всички от Valve са развълнувани, че се връщат в света на Half-Life", заяви основателят на компанията Гейб Нюъл. "Виртуалната реалност (VR) ни зареди с енергия. Инвестирахме много от себе си в технологията. Но ние все пак сме разработчици на игри в сърцето си и да се отдадем на VR игра като тази е амбициозно и също толкова вълнуващо. Тази форма на Half-Life се усеща като кулминацията на много неща, които страшно ни вълнуват: наистина страхотни игри, авангардни технологии и отворени платформи. Нямаме търпение хората да преживеят това".</p>
      <p>
        <b>След като шокът от анонса започна да се разсейва, веднага се появиха и въпросите - а един от най-често срещаните е защо Half-Life: Alyx, след повече от десетилетие затишие в поредицата, е ексклузивно за VR заглавие?</b>
      </p>
      <p>А отговорът, според Дарио Касали от Valve, е просто, че VR контролерите и шлемовете позволяват геймплей, който няма как да бъде преработен за мишка и клавиатура.</p>
      <p>Един пример, даден от него, се върти около опциите за взаимодействие, които са възможни с най-обикновена врата. Разбира се, можете да я отворите и затворите по обикновен начин с натискане на бутон, но виртуалната реалност предлага допълнителните взаимодействия около тази врата - отваряйки я мъничко, за да надникнете през празнината и да видите какво има от другата страна, стреляйки с оръжие през процепа или дори мушкане на граната отдолу - това малко или много може да промени начина, по който играем шутър игрите.</p>
      <figure>
        <iframe src="https://www.youtube.com/embed/O2W0N3uKXmo" width="618" height="315" data-service="Youtube" scrolling="no"/>
      </figure>
      <p>Изображения, пуснати при анонса на Half-Life: Alyx, показват нива, които ще бъдат познати на всеки, който е играл Half-Life 2. Главната героиня Aликс (позната ни от Half-Life 2 като честа спътница на основния персонаж Гордън Фрийман) ще изследва разрушения източноевропейски град, известен като City 17, който беше завзет и опустошен от врага. Сред локациите, показани от Valve, имаше затънтени жилищни блокове, канализационни шахти и импровизирани лаборатории.</p>
      <p>Самата Аликс също ще има оръжие, вдъхновено от Half-Life 2, под формата на Gravity Gloves, или гравитационни ръкавици. На изображенията ръкавиците изглежда са едновременно инструмент за битка и решаване на пъзели - подобно на емблематичния Gravity Gun на Гордън Фрийман - и полезен потребителски интерфейс.</p>
      <p>
        <b>Half-Life: Alyx идва с някои доста високи минимални изисквания за вашия компютър.</b>
      </p>
      <p>Според нейната Steam страница, ще ви трябва следната машина:</p>
      <p>
        <i>OS: Windows 10</i>
      </p>
      <p>
        <i>Процесор: Core i5-7500 / Ryzen 5 1600</i>
      </p>
      <p>
        <i>Памет: 12 GB RAM</i>
      </p>
      <p>
        <i>Видео карта: GTX 1060 / RX 580 - 6GB VRAM</i>
      </p>
      <p>И това са само минималните изисквания. Всъщност, минималните спецификации за Half-Life: Alyx са сравними с препоръчителните изисквания за Valve Index, което означава, че много хора ще трябва да ъпгрейднат системата си и да закупят VR шлем, преди да могат да играят следващата глава в историята на Half-Life. Това пък може да означава още, че Valve подготвя играта като онова „убийствено приложение", което най-сетне трябва да ви накара да посегнете към шлема и да ви убеди в достойнствата на виртуалната реалност.</p>
      <p>
        <b>Анонсът на Half-Life: Alyx вече силно развълнува феновете на дългогодишната поредица и им даде надежда, че приключенията във вселената на Half-Life ще продължат.</b>
      </p>
      <p>В интервю за The Verge, програмистът на Valve Дейвид Шпайрър говори за това дали Half-Life: Alyx сигнализира за пълно завръщане към поредицата и дали феновете могат да очакват още игри. На това Шпайрър казва: „Да. Вероятно не е изненада, че много хора във Valve отдавна искат да се върнат във вселената на Half-Life и тази игра само засили това чувство".</p>
      <p>Той обяснява, че в процеса на създаване на VR играта, разработчиците е трябвало да „проучат нови начини за разказване на истории с тези герои и този свят", и да открият "много нови геймплей изживявания, които надхвърлят възможното досега". Той добавя, че Valve естествено ще трябва да изчака и да види как хората ще реагират на Half-Life: Alyx, след като е излязла.</p>
      <p>"Но бихме искали да продължим напред", категоричен е Шпайрър.</p>
      <p>
        <b>Valve полага доста усилия да ни убеди, че Half-Life: Alyx е пълноправно заглавие в канона на култовата поредица и нещо повече от това, което предлагат съществуващите до момента VR игри.</b>
      </p>
      <p>Новата игра не е просто епизод, спин-оф или технологичен експеримент, а приключение с дължина 13-15 часа. Виртуалната реалност в гейминга постепенно и някак тихичко се наложи като добра опция с някои забавни и иновативни игри, а ако Valve успее да реализира VR заглавие, отговарящо на тежестта на марката Half-Life и на претенциите на геймърите, това може да бъде финалната стъпка по пътя на виртуалната реалност към масовото признание.</p>
      <p>Ако не, Half-Life 3 би трябвало вече да е някъде на хоризонта. И онези, които все още не са убедени относно виртуалната реалност, ще се надяват поне дългоочакваната трета част да не е VR ексклузив...</p>
      <related>
        <a href="https://www.webcafe.bg/mobilecafe/review/id_1066650021_Mitichnata_igra_koyato_shte_si_ostane_samo_mechta_za_milioni_geymari"/>
        <a href="https://www.webcafe.bg/mobilecafe/review/id_928795307_8_igri_koito_si_zaslujava_da_izigraete_vav_virtualna_realnost"/>
        <a href="https://www.webcafe.bg/mobilecafe/review/id_1269175797"/>
        <a href="https://www.webcafe.bg/mobilecafe/review/id_903399221"/>
        <a href="https://www.webcafe.bg/mobilecafe/review/id_1668444563"/>
        <a href="https://www.webcafe.bg/mobilecafe/review/id_2044776700"/>
      </related>
    </article>
  </body>
</html>