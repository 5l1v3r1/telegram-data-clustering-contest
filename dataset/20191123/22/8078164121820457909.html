<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_24/nagasaki-francesco-un-mondo-senza-armi-nucleari-possibile-35f74e96-0e5d-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Papa Francesco a Hiroshima: «Per l’atomica saremo giudicati, mai più il boato delle armi»"/>
    <meta property="og:description" content="Sotto la pioggia battente, il Papa parla ai margini dell’«Athomic Bomb Hypocente r Park», il punto di origine dell’apocalisse nucleare, tre giorni dopo Hiroshima"/>
  </head>
  <body>
    <article>
      <h1>Papa Francesco a Hiroshima: «Per l’atomica saremo giudicati, mai più il boato delle armi»</h1>
      <h2>Il Pontefice: «Qui in un istante tutto fu divorato da un buco nero di distruzione e morte»</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Gian Guido Vecchi, inviato</a></address>
      <p>HIROSHIMA Una luce blu dalla finestra, poi basta. «D’improvviso era buio, sentivo puzza di pesce marcio». La signora Yoshiko Kajimoto ha 88 anni e l’aria fragile ma determinata a raccontare, mentre Papa Francesco la ascolta assorto. Ne aveva 14 quando «Little Boy», la bomba sganciata dal bombardiere americano «Enola Gay», esplose alle 8,16 del 6 agosto 1945 nel punto in cui sta parlando, il primo attacco nucleare della storia, sessanta chili di uranio 235, almeno settantamila morti all’istante, oltre duecentomila se si considerano le vittime per effetto delle radiazioni. «Lungo la strada c’erano persone che camminavano fianco a fianco come fantasmi, il loro corpo era così bruciato che non riuscivo a distinguere uomini e donne, i capelli dritti, i volti gonfi, le labbra pendenti, con le mani tese e la pelle bruciata che penzolava. Nessuno in questo mondo può immaginare una simile scena infernale», dice, prima di inchinarsi a ringraziare dell’attenzione. Francesco la ascolta, dopo la mattina a Nagasaki è la sua seconda tappa nell’ «orrore» che ha precipitato la storia in quell’«abisso di silenzio». Le sue parole finali sono la sintesi di tutta la giornata: «In un’unica supplica, aperta a Dio e a tutti gli uomini e donne di buona volontà, a nome di tutte le vittime dei bombardamenti, degli esperimenti atomici e di tutti i conflitti, eleviamo insieme un grido: mai più la guerra, ma più il boato delle armi, mai più tanta sofferenza!». Serata tiepida, nel silenzio si sentono solo le note al pianoforte di Ryuichi Sakamoto, appena arriva Francesco saluta uno ad uno alcuni sopravvissuti, una signora si commuove e si asciuga rapida le lacrime dietro gli occhiali. Il Papa depone i fiori e resta a lungo a capo chino, una preghiera silenziosa davanti al cenotafio con i nomi delle vittime di Hiroshima. Accende una candela, si fa silenzio mentre batte un gong, i leader religiosi pregano in silenzio. Quando Francesco prende la parola, le sue parole sono una condanna alle armi nucleari che non ha eccezioni né deterrenze di sorta né alibi: «Con convinzione desidero ribadire che l’uso dell’energia atomica per fini di guerra è, oggi più che mai, un crimine, non solo contro l’uomo e la sua dignità, ma contro ogni possibilità di futuro nella nostra casa comune. L’uso dell’energia atomica per fini di guerra è immorale. Ed è immorale anche il possesso, come ho già detto. Saremo giudicati per questo. Le nuove generazioni si alzeranno come giudici della nostra disfatta se abbiamo parlato di pace ma non l’abbiamo realizzata con le nostre azioni tra i popoli della terra».</p>
      <h4>I fiori di Francesco</h4>
      <p>Francesco, come a Nagasaki, depone dei fiori che gli hanno offerto due sopravvissuti. Si raccoglie in una preghiera silenziosa. Il parco del Memoriale è immesso nel buio, nel tardo pomeriggio di Hiroshima. Saluta i testimoni, i leader religiosi arrivati all’incontro per la pace. E quando prende la parola il suo tono non è mai stato così solenne: «Qui, di tanti uomini e donne, dei loro sogni e speranze, in mezzo a un bagliore di folgore e fuoco, non è rimasto altro che ombra e silenzio. Appena un istante, tutto venne divorato da un buco nero di distruzione e morte». Un cenotafio è una tomba vuota, un monumento a coloro dei quali non è rimasto più nulla. A Hiroshima viene aggiornato con i nomi di chi continua a morire per gli effetti delle radiazioni. Yoshiko Kajimoto ha superato un tumore allo stomaco, «la maggior parte dei miei amici sono morti di cancro», ed è malata di leucemia. «Da quell’abisso di silenzio, ancora oggi si continua ad ascoltare il forte grido di coloro che non sono più. Provenivano da luoghi diversi, avevano nomi diversi, alcuni di loro parlavano diverse lingue. Sono rimasti tutti uniti da uno stesso destino, in un’ora tremenda che segnò per sempre non solo la storia di questo Paese, ma il volto dell’umanità», mormora Francesco. Il suo discorso è scaduto di domande che hanno una sola riposta: «Come possiamo parlare di pace mentre costruiamo nuove e formidabili armi di guerra? Come possiamo parlare di pace mentre giustifichiamo determinate azioni illegittime con discorsi di discriminazione e di odio? Come possiamo proporre la pace se usiamo continuamente l’intimidazione bellica nucleare come ricorso legittimo per la risoluzione dei conflitti? Che questo abisso di dolore richiami i limiti che non si dovrebbero mai oltrepassare».</p>
      <h4>A Nagasaki</h4>
      <p>Nella messa a Nagasaki, Francesco era tornato a parlare della «terza guerra mondiale a pezzi» che si combatte oggi. Accanto all’altare si mostrava ciò che resta del busto di una Madonna lignea, le orbite vuote, ritrovata tra i resti della cattedrale dopo lo scoppio della bomba. «Questo luogo ci rende più consapevoli del dolore e dell’orrore che come esseri umani siamo in grado di infliggerci. Qui, in questa città, non saranno mai abbastanza i tentativi di alzare la voce contro la corsa agli armamenti. Un mondo senza armi nucleari è possibile e necessario». Francesco era arrivato a Nagasaki sotto un cielo basso di nubi grigie, i lampioni lungo le strade ancora accesi alle dieci del mattino, le sue parole scandite dalla pioggia che batteva insistente tra i ciliegi spogli ai margini della conca dell’«Athomic Bomb Hypocenter Park», il punto di origine dell’apocalisse nucleare, alle 10,58 del 9 agosto 1945, tre giorni dopo Hiroshima. «L’orrore indicibile» delle atomiche è una minaccia che incombe più che mai sull’umanità e rende insensata ogni logica di deterrenza: «La pace e la stabilità internazionale sono incompatibili con qualsiasi tentativo di costruire sulla paura della reciproca distruzione o su una minaccia di annientamento totale». Intorno all’ipocentro dell’esplosione la gente di Nagasaki assiste sotto il diluvio, il capo chino sotto cappucci e ombrelli. Le parole di Francesco suonano come una esortazione ai grandi della terra, a cominciare da Putin e Trump, dopo l’uscita dal trattato Inf del 1987 contro la proliferazione nucleare: «Non possiamo mai stancarci di lavorare e di insistere senza indugi a sostegno dei principali strumenti giuridici internazionali di disarmo e non proliferazione nucleare, compreso il Trattato sul divieto delle armi nucleari. Chiedo ai leader politici di non dimenticare che queste non ci difendono dalle minacce alla sicurezza nazionale e internazionale del nostro tempo». Il Papa spiega che «Un mondo in pace, libero da armi nucleari, è l’aspirazione di milioni di uomini e donne in ogni luogo» e «la nostra risposta alla minaccia delle armi nucleari dev’essere collettiva e concertata». Per questo è «necessario rompere la dinamica della diffidenza che attualmente prevale e che fa correre il rischio di arrivare allo smantellamento dell’architettura internazionale di controllo degli armamenti», prosegue. «Stiamo assistendo a un’erosione del multilateralismo, ancora più grave di fronte allo sviluppo delle nuove tecnologie delle armi; questo approccio sembra piuttosto incoerente nell’attuale contesto segnato dall’interconnessione e costituisce una situazione che richiede urgente attenzione e dedizione da parte di tutti i leader». La Chiesa cattolica, sillaba Bergoglio, «è irrevocabilmente impegnata nella decisione di promuovere la pace tra i popoli e le nazioni: è un dovere per il quale si sente obbligata davanti a Dio e davanti a tutti gli uomini e le donne di questa terra». Così ricorda che a luglio scorso «i vescovi del Giappone hanno lanciato un appello per l’abolizione delle armi nucleari» e la fa propria argomentando: «Uno dei desideri più profondi del cuore umano è il desiderio di pace e stabilità. Il possesso di armi nucleari e di altre armi di distruzione di massa non è la migliore risposta a questo desiderio; anzi, sembrano metterlo continuamente alla prova. Il nostro mondo vive la dicotomia perversa di voler difendere e garantire la stabilità e la pace sulla base di una falsa sicurezza supportata da una mentalità di paura e sfiducia, che finisce per avvelenare le relazioni tra i popoli e impedire ogni possibile dialogo».</p>
      <h4>La pace si fonda sulla «fiducia reciproca»</h4>
      <p>Del resto, la corsa agli armamenti «spreca risorse preziose che potrebbero invece essere utilizzate a vantaggio dello sviluppo integrale dei popoli e per la protezione dell’ambiente naturale», accusa Francesco: «Nel mondo di oggi, dove milioni di bambini e famiglie vivono in condizioni disumane, i soldi spesi e le fortune guadagnate per fabbricare, ammodernare, mantenere e vendere le armi, sempre più distruttive, sono un attentato continuo che grida al cielo». Il Papa ricorda ciò che disse Giovanni XXIII già nel 1963, «una vera e duratura pace internazionale non può poggiare sull’equilibrio delle forze militari, ma solo sulla fiducia reciproca».Legge la preghiera per la pace attribuita a San Francesco d’Assisi, «Signore, fa’ di me uno strumento della tua pace: dov’è odio, ch’io porti l’amore». Nel mondo occorrono «leader che siano all’altezza delle circostanze»: «È un compito che ci coinvolge e ci interpella tutti. Nessuno può essere indifferente davanti al dolore di milioni di uomini e donne che ancor oggi continua a colpire le nostre coscienze; nessuno può essere sordo al grido del fratello che chiama dalla sua ferita; nessuno può essere cieco davanti alle rovine di una cultura incapace di dialogare». A fine giornata, a Hiroshima, Francesco spiega di essere arrivato «come pellegrino di pace, per rimanere in preghiera, ricordando le vittime innocenti di tanta violenza, portando nel cuore anche le suppliche e le aspirazioni degli uomini e delle donne del nostro tempo, specialmente dei giovani, che desiderano la pace, lavorano per la pace, si sacrificano per la pace». Tutto si tiene, nei guasti del mondo globalizzato: «Sono venuto in questo luogo pieno di memoria e di futuro portando con me il grido dei poveri, che sono sempre le vittime più indifese dell’odio e dei conflitti. Desidererei umilmente essere la voce di coloro la cui voce non viene ascoltata e che guardano con inquietudine e con angoscia le crescenti tensioni che attraversano il nostro tempo, le inaccettabili disuguaglianze e ingiustizie che minacciano la convivenza umana, la grave incapacità di aver cura della nostra casa comune, il ricorso continuo e spasmodico alle armi, come se queste potessero garantire un futuro di pace».</p>
    </article>
  </body>
</html>