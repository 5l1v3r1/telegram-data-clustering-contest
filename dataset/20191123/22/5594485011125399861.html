<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/bg-futbol/gesha-razkaza-za-batalnite-stseni-v-balchik_443786.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-23T22:39:00+00:00"/>
    <meta property="og:title" content="Геша разказа за баталните сцени в Балчик"/>
    <meta property="og:description" content="Налитаха на съдии и футболисти, сподели треньорът на Черноморец"/>
  </head>
  <body>
    <article>
      <h1>Геша разказа за баталните сцени в Балчик</h1>
      <h2>Налитаха на съдии и футболисти, сподели треньорът на Черноморец</h2>
      <address>
        <time datetime="2019-11-23T22:39:00+00:00">23 Nov 2019, 22:39</time>
      </address>
      <figure>
        <img src="https://static.blitz.bg/documents/thumbnails/sport/780/201911/1574541549yyy.jpeg"/>
      </figure>
      <p>Треньорът на Черноморец Балчик Георги Иванов – Геша заяви, че мачът със Спартак Варна правилно е бил прекратен. Срещата бе прекратена в 78-ата минута, след като на терена нахлуха привърженици на Спартак Варна.<br/><br/>„При 1:0 за нас и 12 минути преди края, при една изсипана топка към нашето наказателното поле се получи единоборство между наш защитник и техен нападател, а съдията отсъди фаул в наша полза. Феновете на гостите недоволни от това отсъждане счупиха оградата и нахлуха на терена“, сподели Георги Иванов пред Дарик радио.<br/><br/>„Стана невъзможно да се играе. На целия терен се настаниха фенове на гостуващия отбор. Те налитаха да гонят съдии и се опитваха да се саморазправят с футболисти“, добави той.<br/><br/>„Мисля, че се взе правилното решение мачът да бъде прекратен. Те играят на нашия стадион. И при тях има по-буйни фенове. Не искаме пари, а просто да го ремонтират. Тяхната безотговорност доведе до това нещо. Те имат още два мача да играят. Не знам с какво решение ще излезе Дисциплинарната комисия. Те не са домакини, но мисля, че трябва да си оправят щетите и тогава да им бъде разрешено да играят на стадиона“, каза още Георги Иванов.</p>
    </article>
  </body>
</html>