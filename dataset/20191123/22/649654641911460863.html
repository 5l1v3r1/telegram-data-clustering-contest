<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/francuska-akademija-zabrinuta-zbog-uticaja-engleskih-reci/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-23T22:47:07+00:00"/>
    <meta property="og:title" content="Francuska: Akademija zabrinuta zbog uticaja engleskih reči"/>
    <meta property="og:description" content="Francuska Akademija ove nedelje je izrazila ozbiljnu zabrinutost zbog uticaja engleskih reči u francuskom jeziku, nazivajući takav jezik kao &quot;franengleski&quot;, i zatražila od vlasti da poštuje zakon usvojen 1994. godine o odbrani i pravilnoj upotrebi jezika."/>
  </head>
  <body>
    <article>
      <h1>Francuska: Akademija zabrinuta zbog uticaja engleskih reči</h1>
      <address><time datetime="2019-11-23T22:47:07+00:00">23 Nov 2019, 22:47</time> by <a rel="author">Beta</a></address>
      <p>
        <b>Francuska Akademija ove nedelje je izrazila ozbiljnu zabrinutost zbog uticaja engleskih reči u francuskom jeziku, nazivajući takav jezik kao „franengleski“, i zatražila od vlasti da poštuje zakon usvojen 1994. godine o odbrani i pravilnoj upotrebi jezika.</b>
      </p>
      <p>Akademija, koja od svog osnivanja 1635. godine uvodi pravila upotrebe francuskog jezika, navela je da nikada nije bila protiv upotrebe stranih termina ali je sada veoma zabrinuta zbog pojave i razvoja takozvanog „franengleskog“ (franglais).</p>
      <p>Kršenjem zakona koji postavlja pravila upotrebe francuskog jezika u javnosti, iskrivljuje se jezik i to invazijom anglo-saksonskih termina koji dovode do sve lošije sintakse francuskog, navela je Akademija koja je pozvala nadležne organe da prvi sami poštuju zakon.</p>
      <p>Filolog i članica Akademije Barbara Kasen je u oktobru osudila upotrebu takozvanog „globalnog engleskog“ i založila se za višejezičnost.</p>
      <p>„Želimo da se Evropa odupre i odbije taj ne-jezik komunikacije koji je globalni engleski (Global English)“, rekla je ona i dodala da odbija da jezici u Evropi, bilo da je francuski ili engleski, „engleski Vilijama Šekspira, Emili Dikinson ili Vinstona Čerčila, ne postanu obični dijalekti koji se govore samo kod kuće“.</p>
      <p>Francuska Akademija je prestižna institucija, koja izdaje rečnik francuskog jezika i dodeljuje nagradu za književnost. Medju članovima Akademije bili su Margerit Jursenar, Rene Dekart, Molijer, Marsel Prust i Onore de Balzak.</p>
      <h3>Povezani tekstovi:</h3>
    </article>
  </body>
</html>