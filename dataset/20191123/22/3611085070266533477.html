<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/vitolai-mazliet-pietrukst-lidz-double-double-uzvareta-maca/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-23T22:49:30+00:00"/>
    <meta property="og:title" content="Vītolai mazliet pietrūkst līdz “double-double” uzvarētā mačā"/>
    <meta property="og:description" content="Latvijas izlases basketboliste Kristīne Vītola sestdien bija tuvu “double-double” Spānijas čempionāta devītās kārtas mačā, sekmējot Salamankas “Perfumerias Avenida” atgriešanos turnīra tabulas pirmajā vietā. Salamankas basketbolistes savā laukumā pirmajā mačā pēc izlašu pārtraukuma ar rezultātu 70:46 (21:13, 15:8, 20:16, 14:9) pārspēja Vitorias “Araski AES” vienību."/>
  </head>
  <body>
    <article>
      <h1>Vītolai mazliet pietrūkst līdz “double-double” uzvarētā mačā</h1>
      <address><time datetime="2019-11-23T22:49:30+00:00">23 Nov 2019, 22:49</time> by <a rel="author" href="https://www.sportazinas.com/author/leta/" target="_blank">LETA</a></address>
      <h3>Spānija</h3>
      <p>Latvijas izlases basketboliste <b>Kristīne Vītola</b> sestdien bija tuvu “double-double” Spānijas čempionāta devītās kārtas mačā, sekmējot Salamankas “Perfumerias Avenida” atgriešanos turnīra tabulas pirmajā vietā. Salamankas basketbolistes savā laukumā pirmajā mačā pēc izlašu pārtraukuma ar rezultātu 70:46 (21:13, 15:8, 20:16, 14:9) pārspēja Vitorias “Araski AES” vienību.</p>
      <p>Vītola šajā mačā laukumā pavadīja 29 minūtes, kuru laikā iemeta trīs no astoņiem divpunktu metieniem un vienu no trijiem tālmetieniem, gūstot deviņus punktus.</p>
      <p>Tāpat viņa izcīnīja 12 atlēkušās bumbas, no kurām piecas – uzbrukumā, reizi rezultatīvi piespēlēja, trīs reizes pārkāpa noteikumus un izprovocēja piecas piezīmes, trīsreiz kā vienīgā komandā bloķēja pretinieču metienus, pa divām reizēm kļūdījās un atņēma bumbu pretiniecēm, kā arī sakrāja efektivitātes koeficient 15.</p>
      <p>Kamēr visas kārtas spēles vēl nav aizvadītas, Salamankas komanda ar septiņām uzvarām deviņās spēlēs pakāpās uz pirmo vietu turnīra tabulā.</p>
      <p>Vītola Salamankas komandā spēlēja arī pirms četriem gadiem, bet iepriekšējā sezonā viņa bija viena no “TTT Rīga” līderēm.</p>
      <h3>Itālija</h3>
      <p>Latvijas basketboliste <b>Anete Šteinberga</b> ar 19 punktiem sestdien Venēcijā sekmēja uzvaru Itālijas A sērijas mačā. Šteinbergas un <b>Lauras Melderes</b> pārstāvētā Venēcijas “Umana Reyer” komanda savā laukumā ar 82:60 (26:14, 16:21, 21:12, 19:13) pārspēja Batipaljas “O.ME.P.S. Givova” basketbolistes.</p>
      <p>Šteinberga nospēlēja 23 minūtes un 59 sekundes, kuru laikā ar 19 punktiem kļuva par vienības rezultatīvāko spēlētāju, realizējot sešus no 12 divpunktu metieniem, kā arī vienu no diviem tālmetieniem un visus četrus soda metienus.</p>
      <p>Tāpat viņa izcīnīja astoņas atlēkušās bumbas, izdarīja trīs rezultatīvas piespēles, trīsreiz pārķēra pretinieču piespēles un divreiz kļūdījās, pa reizei bloķēja pretinieču metienu un nopelnīja personisko piezīmi, kā arī sešreiz izprovocēja pretinieces uz noteikumu pārkāpumu un sakrāja +/- rādītāju 16.</p>
      <p>Meldere deviņās minūtēs un 19 sekundēs laukumā guva vienu punktu, realizējot vienu no diviem soda metieniem. Viņas kontā arī divas atlēkušās bumbas un viena izprovocēta piezīme, kā arī +/- rādītājs mīnus trīs</p>
      <p>Venēcietes, kuras ir “TTT Rīga” pretinieces FIBA Eirolīgas apakšgrupā, sezonu A sērijā iesākušas ar sešām uzvarām septiņās spēlēs un ieņem otro vietu turnīra tabulā. “Umana Reyer” iepriekšējā sezonā apstājās A sērijas pusfinālā.</p>
    </article>
  </body>
</html>