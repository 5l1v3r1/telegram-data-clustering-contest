<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_24/incidente-magherno-pavia-morto-59enne-travolto-ucciso-mancava-settimana-pensione-117962c4-0ec7-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-23T22:00:00+00:00"/>
    <meta property="og:title" content="Giuseppe Bonizzoni, operaio di 59 anni, travolto e ucciso da un pirata a due giorni dalla pensione"/>
    <meta property="og:description" content="Un’auto l’ha investito sabato sera, a due passi dalla trattoria che frequentava da sempre. Rintracciato il 22enne al volante, che era fuggito a piedi: era ubriaco, è accusato di omicidio stradale e omissione di soccorso"/>
  </head>
  <body>
    <article>
      <h1>Giuseppe Bonizzoni, operaio di 59 anni, travolto e ucciso da un pirata a due giorni dalla pensione</h1>
      <h2>Sabato sera aveva festeggiato al bar con gli amici di sempre. Appena uscito, un’auto l’ha falciato. Rintracciato il 22enne al volante, che era fuggito a piedi: era ubriaco, è accusato di omicidio stradale e omissione di soccorso</h2>
      <address><time datetime="2019-11-23T22:00:00+00:00">23 Nov 2019, 22:00</time> by <a rel="author">Eleonora Lanzetti</a></address>
      <p>Lunedì sarebbe stato il suo ultimo giorno di lavoro, prima della tanto agognata pensione. Giuseppe Bonizzoni, 59 anni, l’aveva raccontato agli amici di una vita, sabato sera al bar della Trattoria Nuova di Magherno, nel Pavese. Dopo anni di duro lavoro come operaio in una ditta di Belgioioso (era il più anziano dei dipendenti), nelle ultime settimane aveva smaltito le ferie prima di lasciare. «Il 2 di dicembre mi arriva la prima mensilità. Lunedì ultimo giorno, vado a salutare i colleghi, poi divento pensionato». Giuseppe, che tutti chiamavano Giuspei, intorno alle 20, dopo l’aperitivo, ha salutato tutti ed è uscito per fare ritorno a casa, doveva viveva solo, ad un centinaio di metri dal bar.</p>
      <p><b>All’improvviso un rumore violento:</b> gli amici si precipitano fuori e lo vedono a terra, sul marciapiede, con gli occhi spalancati. L’auto guidata da Mohamad Daniel Jebali, 22 anni, giovane di origini tunisine residente in paese, lo ha travolto ed ucciso mentre attraversava la strada, in una serata buia e piovosa.</p>
      <p><b>«Siamo usciti ed era riverso a terra -raccontano Natale e gli altri amici </b>di Giuseppe -. Un ragazzo era nel dehor del bar e ha assistito alla scena. Abbiamo subito chiamato i soccorsi, ma la situazione era gravissima». Il 22enne tunisino dopo lo schianto ha abbandonato la Fiat 600 sulla quale viaggiava, allontanandosi a piedi per le vie del paese. Gli agenti della Polstrada lo hanno rintracciato dopo aver perlustrato tutto il circondario, e lo hanno arrestato per omicidio stradale e omissione di soccorso. «Non l’ho visto, credetemi», avrebbe detto il giovane agli agenti della Stradale. Contestata anche la guida in stato di ebbrezza: i test lo hanno confermato poco più tardi.</p>
      <p><b>Il 59enne di Magherno è stato rianimato sul posto,</b> ma il suo cuore ha cessato di battere in ambulanza durante la corsa disperata in ospedale. A bordo dell’auto del giovane investitore c’era anche un passeggero, la cui posizione è ancora al vaglio degli investigatori. « Questa mattina la nostra comunità si è svegliata triste, frustrata. Quello che è accaduto ieri sera è stata una disgrazia che mai pensavamo ci potesse accadere», ha commentato domenica il sindaco di Magherno, Giovanni Amato. «Tantissimi i cittadini che sono usciti in strada a fare il possibile per salvare Giuseppe ed aiutare i militari. Siamo ancora increduli e scossi», conclude il sindaco. Molte le manifestazioni di affetto nei confronti di Giuseppe, su Facebook: «Ciao amico di una vita, ci mancherai tanto».</p>
    </article>
  </body>
</html>