<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2418740&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-23T22:07:00+00:00"/>
    <meta property="og:title" content="சபரிமலையில் மாளிகைப்புறம் மேல்சாந்தி பொறுப்பேற்பு"/>
    <meta property="og:description" content="சபரிமலை : சபரிமலை கோவிலின் மாளிகைப்புறம் புதிய மேல்சாந்தி தேர்வு செய்யப்பட்டார். தொடர்ந்து சுவாமி தரிசனம் செய்ய பக்தர்கள் கூட்டம் அதிகரித்ததால் பக்தர்களுக்கு தேவையான அடிப்படை - தினமலர்"/>
  </head>
  <body>
    <article>
      <h1>சபரிமலையில் மாளிகைப்புறம் மேல்சாந்தி பொறுப்பேற்பு</h1>
      <address>
        <time datetime="2019-11-23T22:07:00+00:00">23 Nov 2019, 22:07</time>
      </address>
      <p>சபரிமலை : சபரிமலை கோவிலின் மாளிகைப்புறம் புதிய மேல்சாந்தி தேர்வு செய்யப்பட்டார். தொடர்ந்து சுவாமி தரிசனம் செய்ய பக்தர்கள் கூட்டம் அதிகரித்ததால் பக்தர்களுக்கு தேவையான அடிப்படை வசதிகளை வழங்க சேவா சங்கத்துடன் தன்னார்வ அமைப்புகளும் கைகோர்த்துள்ளன.</p>
      <p>கேரள மாநிலம் சபரிமலையில் மாளிகைப்புறம் புதிய மேல்சாந்தியாக பரமேஸ்வரன் நம்பூதிரி நேற்று பொறுப்பேற்றுக் கொண்டார். ஆவணி 1ம் தேதி சபரிமலையில் நடைபெற்ற குலுக்கல் தேர்வில் ஆலுவாவை சேர்ந்த எம்.எஸ். பரமேஸ்வரன் நம்பூதிரி மாளிகைப்புறம் மேல்சாந்தியாக தேர்வு செய்யப்பட்டார். இவர் ஐப்பசி ஒன்றாம் தேதி முதல் சபரிமலையில் தங்கியிருந்தார். கார்த்திகை முதல் தேதி அவர் பொறுப்பேற்க வேண்டும்.<br/><br/>சில காரணங்களால் அவர் பதவியேற்கவில்லை. நேற்று காலை அவர் பொறுப்பேற்றார். மாளிகைப்புறம் கோயில் முன்பு தந்திரி கண்டரரு மகேஷ் மோகனரரு பூஜைகள் நடத்தி, அவரை மூலஸ்தானத்துக்குள் அழைத்து சென்றார். இனி இவர் அடுத்த ஐப்பசி இறுதி வரை சபரிமலையில் தங்கியிருந்து பூஜைகள் செய்வார்.</p>
      <h4>அடிப்படை வசதிகள் ; தயார் நிலையில் சேவா சங்கம்</h4>
      <p>சபரிமலையில் பக்தர்களுக்கு உதவ 260 தன்னார்வ தொண்டர்களுடன் ஐயப்பா சேவா சங்கம் தயாராக உள்ளது. சபரிமலையில் தேவசம்போர்டுடன் இணைந்து பக்தர்களுக்கு அகில பாரத ஐயப்பா சேவா சங்கம் உதவி செய்து வருகிறது. மாளிகைப்புறம் கோயில் அருகே இதன் அலுவலகம் அமைந்துள்ளது.</p>
      <figure>
        <img src="https://img.dinamalar.com/data/gallery/gallerye_03351367_2418740.jpg"/>
      </figure>
      <p>பம்பை முதல் சன்னிதானம் வரை குடிநீர் வழங்குதல், சன்னிதானத்தில் தினமும் 10 ஆயிரம் பேருக்கு உணவு வழங்குதல், பம்பை, கரிமலை, எருமேலி, வலியான வட்டம் ஆகிய இடங்களில் பக்தர்களுக்கு இலவசமாக தங்கும் வசதி செய்தல், பம்பை முதல் சன்னிதானம் வரை ஆக்சிஜன் பார்லர்கள் நடத்துதல், உடல் நலக்குறைவு ஏற்படும் பக்தர்களை உடனடியாக ஸ்டிரெச்சர் மூலம் மருத்துவமனைக்கு கொண்டு செல்லுதல் போன்றவைகளில் சேவா சங்கத்தினர் ஈடுபடுவர்.<br/><br/>சன்னிதானத்தில் இந்த சங்க அலுவகத்தில் ஒயர்லெஸ்சுடன் இருக்கும் போலீஸ் அதிகாரிக்கு தகவல் கிடைத்ததும் அந்த பகுதிக்கு தொண்டர்கள் விரைந்து சென்று உதவி செய்கின்றனர். சங்க அலுவலகத்தில் இலவச மருத்துவமனையும் நடத்தப்படுகிறது. சபரிமலையை சுத்தமாக பராமரிக்கும் புண்ணியம் பூங்காவனம் திட்டத்தில் தினமும் 50 தொண்டர்கள் இணைந்து குப்பைகளை அப்புறப்படுத்துகின்றனர். மகரவிளக்கு முடிந்து நடை அடைத்த பின்னர் சன்னிதானம் மற்றும் சுற்றுப்புறங்களை துாய்மைப்படுத்தும் பணியிலும் ஐயப்ப சேவா சங்க தொண்டர்கள் ஈடுபடுகின்றனர்.</p>
      <figure>
        <img src="https://img.dinamalar.com/data/gallery/gallerye_033523898_2418740.jpg"/>
      </figure>
      <p>இங்கு வருபவர்களில் பெரும்பாலான தொண்டர்களும் தமிழகத்தை சேர்ந்தவர்கள் என்பது குறிப்பிடத்தக்கது. தமிழகத்தின் சில கல்லுாரிகளில் இருந்து என்.எஸ்.எஸ். தொண்டர்களும் வருகின்றனர்.</p>
    </article>
  </body>
</html>