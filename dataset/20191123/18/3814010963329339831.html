<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/pernishki-sela-izlyazokha-na-protest-zaradi-bezvodieto"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T18:04:06+00:00"/>
    <meta property="og:title" content="Пернишки села излязоха на протест заради безводието (обобщение)"/>
    <meta property="og:description" content="Още от юли водата в язовир &quot;Студена&quot; е намалявала, но мерки така и не са били взети. Това показва проверка на КЕВР, в отговор на запитване на омбудсма..."/>
  </head>
  <body>
    <article>
      <h1>Пернишки села излязоха на протест заради безводието (обобщение)</h1>
      <address><time datetime="2019-11-23T18:04:06+00:00">23 Nov 2019, 18:04</time> by <a rel="author">Тихомир Игнатов</a></address>
      <p>
        <b>Още от юли водата в язовир "Студена" е намалявала, но мерки така и не са били взети. Това показва проверка на КЕВР, в отговор на запитване на омбудсмана заради водния режим в Перник. Вече шести ден два града и девет села са в остър недостиг на вода. Днес на протест излязоха жителите на Мещица и Витановци, където има вода по веднъж на два дни.</b>
      </p>
      <p>
        <b>Репортерът ни Тихомир Игнатов работи по темата.</b>
      </p>
      <figure>
        <video src="https://nws2.bnt.bg/p/p/s/psn231119-20-pernishko-vodna-kriza-x264-726129.mp4"/>
      </figure>
      <p>Проверката на КЕВР показва, че количеството вода в язовир "Студена" в началото на годината е било повече в сравнение с 2017-та и 2018-та. От юли до октомври обаче експертите са установили трайна тенденция за намаление на наличния воден обем и той пада под нивото за предходните две години.</p>
      <p>От КЕВР цитират справка от "ВиК Перник", от която става ясно, че в периода януари-октомври дружеството е източило 1 милион кубика вода повече от разрешените от МОСВ - малко над 15 милиона кубика. Така в края на октомври наличният обем в язовир "Студена" достига критичните малко над 6 милиона кубика.</p>
      <p>Уволненият шеф на "ВиК Перник" Иван Витанов отрече пред "По света и у нас" да има неправомерно източване на язовира и заяви, че екипът му подготвя позиция, според която изчисленията на КЕВР не са верни.</p>
      <related>
        <a href="http://news.bnt.bg/bg/a/vik-pernik-v-narushenie-e-izpompvalo-po-golyam-obem-ot-yaz-studena"/>
      </related>
      <p>Договорите за управление на язовира и режимите на източването му се проверяват и от прокуратурата. И докато се търсят причините и виновните - хиляди страдат от сухия режим.</p>
      <p>В Мещица липсата на вода в язовир "Студена" е започнала да се усеща още през септември. 500-кубиковият резервоар отдавна е пресъхнал. От чешмите вода потича за 11 часа на два дни. Старата чешма в село Мещица е единственото място, където хората могат да напълнят своите туби с вода.</p>
      <blockquote>Росен Евлогиев: Това е най-популярната чешма в Мещица. Ако не е тази чешма, цялото село да се е умирисало.</blockquote>
      <p>В селото живеят близо 1000 души, а най-засегнати от безводието са къщите в покрайнините.</p>
      <blockquote>Симеон: Горе на високото въобще не идва. И да има пак не може да се качи. Не можеш да си измиеш очите. Ето това е.</blockquote>
      <p>От кметството настояват водния режим да бъде облекчен.</p>
      <blockquote>Деян Станимиров, кмет на село Мещица: Ще следя процеса отблизо имам среща и с кмета на общината. Те ни върнаха 100 години назад.</blockquote>
      <p>Водният режим в Пернишко засяга около 90 000 души.</p>
      <related>
        <a href="http://news.bnt.bg/bg/a/priklyuchi-protestt-na-zhitelite-na-pernishkoto-selo-meshchitsa"/>
      </related>
    </article>
  </body>
</html>