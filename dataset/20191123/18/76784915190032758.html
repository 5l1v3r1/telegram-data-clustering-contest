<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kulfold/2019/11/23/putyin_megujulasra_szolitotta_fel_partjat_miutan_a_fovarosban_elvesztettek_mandatumaik_egyharmadat/"/>
    <meta property="og:site_name" content="Index.hu"/>
    <meta property="article:published_time" content="2019-11-23T18:07:00+00:00"/>
    <meta property="og:title" content="Putyin megújulásra szólította fel pártját, miután a fővárosban elvesztették mandátumaik egyharmadát"/>
    <meta property="og:description" content="De beszélt még nemzeti szuverenitásról és demográfiáról is pártja kongresszusán."/>
  </head>
  <body>
    <article>
      <h1>Putyin megújulásra szólította fel pártját, miután a fővárosban elvesztették mandátumaik egyharmadát</h1>
      <address><time datetime="2019-11-23T18:07:00+00:00">23 Nov 2019, 18:07</time> by <a rel="author">NTT</a></address>
      <p>Megújulásra szólította fel Vlagyimir Putyin orosz elnök szombaton a kormányzó Egységes Oroszország pártot a szeptemberi helyi választásokon elszenvedett veszteségeket követően, írja az MTI. Bár az Egységes Oroszország megőrizte többségét a fővárosi képviselő-testületben a szeptember 8-i választásokon, elvesztette mandátumai egyharmadát.</p>
      <p>Az orosz elnök szerint a kormánypártnak vezető szerepet kell vállalnia a társadalom előtt, és meg kell újulnia annak érdekében, hogy megnyerhesse a 2021-es parlamenti választásokat.</p>
      <figure>
        <img src="https://kep.cdn.indexvas.hu/1/0/3048/30484/304846/30484675_183d5318fd8518ef688cef4922fddd14_wm.jpg"/>
        <figcaption>Vlagyimir Putyin orosz elnök (balra) és Dmitrij Medvegyev miniszterelnök a kormányzó Egységes Oroszország párt moszkvai kongresszusán, 2019. november 23-án.<cite>Fotó: Szergej Ilnyickij / MTI / EPA</cite></figcaption>
      </figure>
      <p>Putyin szerint az oroszoknak egyesülniük kell az alapvető értékek körül, az "összes ideológiai sokféleségen vagy párthoz való tartozáson" túlmutatóan. "A legnagyobb érték:</p>
      <ul>
        <li>Oroszország szuverenitása,</li>
        <li>nemzeti érdekei,</li>
        <li>területi integritása</li>
        <li>nép jóléte</li>
        <li>az emberek önmegvalósításának lehetősége</li>
      </ul>
      <p>Putyin egyúttal kiállt a demográfiai fejlődés fontossága és az oroszok közötti etnikai és vallási összhang mellett. Az orosz elnök meggyőződését fejezte ki azzal kapcsolatban, hogy a pártnak vissza kell szereznie vezető pozícióit. Putyin felszólította a "pártkatonákat", hogy "szerezzék vissza az elvesztett területet és mindenben legyenek vezetők".</p>
      <figure>
        <img src="https://kep.cdn.indexvas.hu/1/0/3048/30484/304846/30484679_f630883a0064b5bc4341d503cd131c29_wm.jpg"/>
        <figcaption>Vlagyimir Putyin megújulásra szólította fel pártját<cite>Fotó: Szergej Ilnyickij / MTI / EPA</cite></figcaption>
      </figure>
      <p>
        <i>(Borítókép: Szergej Ilnyickij / MTI / EPA)</i>
      </p>
    </article>
  </body>
</html>