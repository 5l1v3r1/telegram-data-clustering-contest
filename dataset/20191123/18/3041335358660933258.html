<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/greece/l-papagiannakis-sto-one-channel-kindyneyoume-na-kleisei-i-moria-kai-na-dimiourgithoun-alles-pente/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T18:25:05+00:00"/>
    <meta property="og:title" content="Λ. Παπαγιαννάκης στο One Channel: Κινδυνεύουμε να κλείσει η Μόρια και να δημιουργηθούν άλλες πέντε"/>
    <meta property="og:description" content="Την διαχείριση του προσφυγικού – μεταναστευτικού από την κυβέρνηση αλλά και ευρύτερες πτυχές του ζητήματος σχολιάζει ο γενικός γραμματέας της Ένωσης για τα Δικαιώματα του Ανθρώπου και πρώην αντιδήμαρχος Μεταναστευτικής Πολιτικής στο δήμο Αθηναίων, Λευτέρης Παπαγιαννάκης, μιλώντας στην εκπομπή One Line Weekend"/>
  </head>
  <body>
    <article>
      <h6 class="kicker">ΓΓ Ένωσης για τα Δικαιώματα του Ανθρώπου</h6>
      <h1>Λ. Παπαγιαννάκης στο One Channel: Κινδυνεύουμε να κλείσει η Μόρια και να δημιουργηθούν άλλες πέντε</h1>
      <h2>Την διαχείριση του προσφυγικού – μεταναστευτικού από την κυβέρνηση αλλά και ευρύτερες πτυχές του ζητήματος σχολιάζει ο γενικός γραμματέας της Ένωσης για τα Δικαιώματα του Ανθρώπου και πρώην αντιδήμαρχος Μεταναστευτικής Πολιτικής στο δήμο Αθηναίων, Λευτέρης Παπαγιαννάκης, μιλώντας στην εκπομπή One Line Weekend</h2>
      <address><time datetime="2019-11-23T18:25:05+00:00">23 Nov 2019, 18:25</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Την διαχείριση του προσφυγικού – μεταναστευτικού από την κυβέρνηση αλλά και ευρύτερες πτυχές του ζητήματος σχολιάζει ο γενικός γραμματέας της Ένωσης για τα Δικαιώματα του Ανθρώπου και πρώην αντιδήμαρχος Μεταναστευτικής Πολιτικής στο δήμο Αθηναίων, Λευτέρης Παπαγιαννάκης, μιλώντας στην εκπομπή One Line Weekend.</p>
      <p>«To σχέδιο της κυβέρνησης για το προσφυγικό εντάσσεται σε ένα ευρύτερο πλαίσιο αποτροπής. Το είπαν και μόνοι τους. Αυτό το σχέδιο δεν δουλεύει. Δοκιμάστηκε και το 2012, με την Αμυγδαλέζα και τα κλειστά σύνορα στον Έβρο. Δεν λειτουργεί. Υπάρχει μια λογική να γίνονται δύσκολα τα πράγματα ώστε να μην έρχονται οι άνθρωποι εδώ. Να ξέρετε ότι οι άνθρωποι που φεύγουν από τον πόλεμο δεν θα φοβηθούν να μείνουν σε σκηνές ή στην βροχή» σημειώνει ο κ. Παπαγιαννάκης. Προσθέτει δε πως «το σχέδιο της κυβέρνησης θα κριθεί σύμφωνα με τον αριθμό των επιστροφών. Το αποτέλεσμα δεν νομίζω ότι θα είναι αυτό που κάποιοι ονειρεύονται».</p>
      <p>
        <a href="https://www.in.gr/2019/11/23/greece/eleni-topaloudi-sygklonizoun-oi-goneis-tis-ena-xrono-meta-ti-dolofonia-tis/">Ελένη Τοπαλούδη: Συγκλονίζουν οι γονείς της ένα χρόνο μετά τη δολοφονία της</a>
      </p>
      <p>Μάλιστα, χαρακτηρίζει δύσκολη την διαδικασία των επιστροφών μια και «υπάρχουν χώρες που δεν αναγνωρίζουν τους κατοίκους τους ως δικούς της. Εστάλη αεροπλάνο στο Πακιστάν, και γύρισε στην Ελλάδα, μισογεμάτο, γιατί το Πακιστάν, εν προκειμένω, δεν αναγνώρισε τους πολίτες ως δικούς του». Ακόμα, τονίζει πως η συμφωνία ΕΕ-Τουρκίας δεν έχει δουλέψει. «Είναι μια δήλωση χωρίς νομικό περιεχόμενο» λέει. Όσον αφορά τα κλειστά προαναχωρησιακά κέντρα τάσσεται αναφανδόν κατά αυτών. «Είναι απαράδεκτα τα κλειστά προαναχωρησιακά κέντρα. Παραβιάζουν όλες τις συνθήκες. Η κράτηση στη χώρα μας είναι έως 18 μήνες. Εμείς το πάμε έως 36; Γιατί; Κι αυτό είναι μόνο ένα παράδειγμα» υπογραμμίζει.</p>
      <p>Προσθέτει σχετικά πως «κινδυνεύουμε να κλείσουμε τη Μόρια και να δημιουργήσουμε άλλες πέντε Μόριες». Ο κ. Παπαγιαννάκης είναι υπερ των ανοιχτών κέντρων φιλοξενίας όπως εξηγεί. «Δεν λειτούργησαν γιατί δεν υποστηρίχθηκαν» υποστηρίζει. «Τα ανοιχτά κέντρα πρέπει να βρίσκονται κοντά σε αστικές περιοχές, να υπάρχει επικοινωνία και σιγά σιγά να εντάσσονται στην κανονική ζωή οι πρόσφυγες» προσθέτει. Ακόμα διερωτάται για «το στρατηγικό σχέδιο για την ένταξη των προσφύγων, που παρουσίασε η προηγούμενη κυβέρνηση, λίγο πριν τις εκλογές. Δεν ξέρουμε σε τι φάση είναι αυτό, αν συνεχίζεται κλπ». Χαρακτηρίζει την στάση της ΕΕ στο προσφυγικό-μεταναστευτικό ως υποκριτική, ενώ τέλος, σχετικά με τις αντιδράσεις των τοπικών κοινωνιών στην εγκατάσταση των προσφύγων, λέει ότι «διαφωνώ, αλλά αντιλαμβάνομαι γιατί προκύπτουν αυτές. Δεν έχει γίνει δουλειά, διαβούλευση, ενημέρωση. Ούτε από την προηγούμενη κυβέρνηση».</p>
      <figure>
        <iframe src="https://www.youtube.com/embed/upvyclQuwkM" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://www.onetv.gr/ellada/l-papagiannakis-sto-one-channel-kindyneyoume-na-kleisei-i-moria-kai-na-dimiourgithoun-alles-pente/"><b>onetv.gr</b></a></p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>