<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/novinarka-deniku-n-prochazkova-dala-facku-redaktorovi-sputniku-frantovi-pry-kvuli-manipulativnimu-te.A191123_165634_ln_domov_lar"/>
    <meta property="og:site_name" content="Lidovky.cz"/>
    <meta property="article:published_time" content="2019-11-23T18:00:00+00:00"/>
    <meta property="og:title" content="VIDEO: Novinářka Petra Procházková dala facku redaktorovi Sputniku. Prý kvůli manipulativnímu textu"/>
    <meta property="og:description" content="Petra Procházková, dlouholetá redaktorka Lidových novin a nyní Deníku N v pátek na novinářském fóru pořádaném ruským časopisem Mezinárodní život vyrazila z ruky mobil a dala facku redaktorovi české verze ruské zpravodajské agentury Sputnik Vladimíru Frantovi."/>
  </head>
  <body>
    <article>
      <h1>VIDEO: Novinářka Petra Procházková dala facku redaktorovi Sputniku. Prý kvůli manipulativnímu textu</h1>
      <address><time datetime="2019-11-23T18:00:00+00:00">23 Nov 2019, 18:00</time> by <a rel="author">lar</a></address>
      <p>
        <mark>PRAHA</mark>
        <b> Petra Procházková, dlouholetá redaktorka Lidových novin a nyní Deníku N v pátek na novinářském fóru pořádaném ruským časopisem Mezinárodní život vyrazila z ruky mobil a dala facku redaktorovi české verze ruské zpravodajské agentury Sputnik Vladimíru Frantovi.</b>
      </p>
      <related>
        <a href="https://www.lidovky.cz/domov/sputnik-ma-sirit-prokremelskou-propagandu-centrum-proti-hybridnim-hrozbam-ho-prirovnava-k-rudemu-pra.A190729_121119_ln_domov_ele?recommendationId=00000000-0000-5000-8000-000000000000"/>
      </related>
      <p>Na rozmíšku jako první upozornila zveřejněním záběrů z incidentu internetová online televize Raptor TV.</p>
      <p>Procházková se ve videu objevuje v momentě, kdy se Franta vzájemně fotí a natáčí s fotografem Deníku N Ludvíkem Hradilkem.</p>
      <p>Novinářka do jejich konfliktu vstoupila slovy, že Franta vypouští lži a měl by se stydět. Na to redaktor Sputniku reagoval tím, že si natočí, co o něm Procházková říká. To ji vytočí, Frantovi vyrazí z rukou telefon a uštědří mu facku.</p>
      <p>
        <b>Na sestřih videa Raptor TV se můžete podívat ZDE:</b>
      </p>
      <figure>
        <iframe src="https://www.youtube.com/embed/dzqrGKu7tr4" width="640" height="360" data-service="Youtube" scrolling="no"/>
      </figure>
      <p>Server Lidovky.cz požádal o reakci napadeného Frantu. „Vše, co chci a můžu říci k celé situaci, je napsáno v tiskové zprávě agentury Sputnik, s níž naprosto souzním. Víc se k tomu nechci vyjadřovat,“ uvedl.</p>
      <p>„Domníváme se, že jakékoliv rozpory se mají řešit cestou civilizovaného dialogu. Agrese a urážky nemají nic společného ani s žurnalistikou ani s normami společenského chování,“ stojí v oné <u><a href="https://cz.sputniknews.com/ceskarepublika/2019112211000467-facky-a-sprostota-nejsou-resenim-novinarka-deniku-n-zautocila-na-redaktora-sputniku-ovcacek-reaguje/?utm_source=https://t.co/m9pIMcg26t&amp;utm_medium=short_url&amp;utm_content=A2ZH&amp;utm_campaign=URL_shortening">zprávě</a></u>.</p>
      <p>„Incident nijak neovlivní naši činnost, budeme i nadále poskytovat českému publiku důvěryhodné, aktuální a operativní informace podle norem a principů novinářské etiky a celkové lidské morálky,“ pokračuje prohlášení Sputniku.</p>
      <h3>Procházková: Franta mě vyprovokoval</h3>
      <p>Podle Procházkové, která svůj pohled na situaci nastínila v <u><a href="https://denikn.cz/239802/provokace-serveru-sputnik-news-proti-novinarce-deniku-n/?ref=tit">Deníku N</a></u>, došlo k vyražení mobilu a následnému políčku Frantovi kvůli tomu, že ji vyprovokoval.</p>
      <p>A to prý <u><a href="https://cz.sputniknews.com/nazory/2019112110995477-trapas-na-media-foru-petra-prochazkova-cestina-je-k-nicemu-do-cr-nikdo-nejezdi/">zmanipulovaným komentářem</a></u> o jejím vystoupení na fóru na serveru sputniknews.com a následným chováním vůči jejímu kolegovi z Deníku N fotografovi Ludvíku Hradilkovi.</p>
      <p>„Přímo na místě jsem žádala o možnost vyvrátit zmíněné lži. Na akci, která měla být věnována boji proti fake news a dezinformacím, nebyl nikdo ochoten řešit konkrétní případ manipulace s fakty spáchané na mé osobě,“ uvedla Procházková v Deníku N.</p>
      <p>„Na videu není zaznamenán předcházející kontext, jak se situace postupně vyhrocovala. Jsem přesvědčenou odpůrkyní jakéhokoliv násilí. Nejsem na to, co se v pátek stalo, hrdá, ale nejsem to já, kdo by se měl stydět,“ dodala.</p>
      <p>Za Procházkovou, která se od začátku 90. let věnuje dění v Rusku, kde také dlouhodobě žila a pro Lidové noviny pracovala až do září 2018 dlouhých 27 let, se postavilo i vedení Deníku N.</p>
      <p>„Celá akce nese znaky připravené provokace ze strany zástupce propagandistického serveru Sputnik. Petra Procházková se neměla nechat vyprovokovat, byť je její reakce lidsky pochopitelná,“ uvedlo s tím, že je jasné, kdo cíleně lže a manipuluje.</p>
      <h3>Okamura: Zákeřné fyzické napadení</h3>
      <p>Paradoxní na celé situaci je, že Mediální fórum 2019, který pořádal ruský časopis Mezinárodní život neslo podtitul Svoboda žurnalistiky v kontextu práv člověka, nových technologií a mezinárodní informační bezpečnosti. V <u><a href="https://freemediaforum.info/">programu fóra</a></u> se pak píše o tom, že se na něm diskutovalo o dezinformacích.</p>
      <p>K incidentu se vyjádřil na Twitteru mluvčí prezidenta Miloše Zemana Jiří Ovčáček.</p>
      <p>„Přesně tak to dopadá, když necháme do svého srdce vstoupit nenávist, před kterou stále varuji. Pokud s někým nesouhlasíme, a notabene jde o novináře, řešením opravdu nejsou facky a sprostota.“</p>
      <figure>
        <img src="https://1gr.cz/fotky/lidovky/19/072/lnorg/VLH7ca509_P201907090381101.jpg"/>
        <figcaption>Tomio Okamura</figcaption>
      </figure>
      <p>K celé situaci se vyjádřil <u><a href="https://cz.sputniknews.com/ceskarepublika/2019112311003299-petra-prochazkova-nam-predvedla-v-praxi-chvilku-pro-demokracii-okamura-se-postavil-za-redaktora/?fbclid=IwAR1ooeylKDCtWwneCbJ7bv0SHwFq0XMWDTzOJHUf1h4KAT3Rc56z3ISTShk&amp;utm_source=https://www.facebook.com/&amp;utm_medium=short_url&amp;utm_content=A3sg&amp;utm_campaign=URL_shortening">na stránkách Sputniku</a></u> i předseda SPD a místopředseda poslanecké sněmovny Tomio Okamura.</p>
      <p>„Novinářka sluníčkářského Deníku N (přezdívaného Deník nenávisti) Petra Procházková nám předvedla v praxi ‚chvilku pro demokracii‘ a zákeřně fyzicky napadla redaktora Sputniku Vladimíra Frantu jen pro to, že se jí nelíbí jeho komentáře,“ konstatoval s tím, že se podle něj Vladimír Franta choval inteligentně.</p>
      <p>​Na útok na novináře zareagoval i poslanec ČSSD Jaroslav Foldyna. „V Deníku N prý psali, že se u nás už smí fackovat novináři. Radši si to ale ještě ověřím,“ napsal na svůj Twitteru.</p>
      <h3>Hřebejk: Reakce Procházkové je na místě</h3>
      <p>Naopak za Procházkovou se postavil například režisér Jan Hřebejk. „Tyhle lidi si nic jiného nezaslouží, klobouk dolů, reakce paní Petry Procházkové je naprosto na místě,“ uvedl na Twitteru.</p>
      <figure>
        <img src="https://1gr.cz/fotky/lidovky/18/043/lnorg/ELE72d3c9_P201804220551901.jpg"/>
        <figcaption>Jan Hřebejk s dcerou.</figcaption>
      </figure>
      <p>Bývalý poslanec Evropského parlamentu Jaromír Štětina na stejné sociální síti reagoval podobně. „Petro, to, žes dala Sputniku přes hubu, je správně,“ napsal Štětina.</p>
      <p>Ostrá slova na adresu Franty a podpora na adresu Procházkové zazněla i z úst jejich kolegů z mediální sféry Pavla Šafra, Alexandra Mitrofanova a Jindřicha Šídla.</p>
    </article>
  </body>
</html>