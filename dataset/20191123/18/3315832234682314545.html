<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/8d555fbaf961e946/paradoxul-care-intriga-lumea-stiintifica-locul-de-pe-pamant-unde-nu-rezista-nicio-forma-de-viata.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-23T18:33:00+00:00"/>
    <meta property="og:title" content="Paradoxul care intrigă lumea științifică: Locul de pe Pământ unde nu rezistă nicio formă de viață"/>
    <meta property="og:description" content="Acolo unde este apă, este și viață,arată o teoremă științifică ce, de-a lungul timpului, a fost confirmată în mai multe rânduri. Noi cercetări arată, însă, contrariul sau, cel puțin, pun în evidență noi parametri în care apa este incompatibilă cu orice formă de viață. Pentru a realiza acest studiu, oamenii de știință au călătorit într-una dintre cele mai ostile zone de pe planetă: izvorul geotermal Dallol din Ethiopia. Mediul extrem de sărat este considerat cel mai cald loc de pe Pământ și este unic din multiple perspective."/>
  </head>
  <body>
    <article>
      <h1>Paradoxul care intrigă lumea științifică: Locul de pe Pământ unde nu rezistă nicio formă de viață</h1>
      <address><time datetime="2019-11-23T18:33:00+00:00">23 Nov 2019, 18:33</time> by <a rel="author">Jurnal.md</a></address>
      <p>
        <b>Acolo unde este apă, este și viață,arată o teoremă științifică ce, de-a lungul timpului, a fost confirmată în mai multe rânduri. Noi cercetări arată, însă, contrariul sau, cel puțin, pun în evidență noi parametri în care apa este incompatibilă cu orice formă de viață.</b>
      </p>
      <p>
        <b>Pentru a realiza acest studiu, oamenii de știință au călătorit într-una dintre cele mai ostile zone de pe planetă: izvorul geotermal Dallol din Ethiopia. Mediul extrem de sărat este considerat cel mai cald loc de pe Pământ și este unic din multiple perspective.</b>
      </p>
      <p>Peisajul din Dallol este dominat de cratere săpate de lacuri hiperacide cu apă foarte sărată, colorată într-o paletă vibrantă de nuanțe de verde, galben, portocaliu și maro.</p>
      <p>De la distanță, locul arată frumos și îți dă senzația că te afli pe altă planetă, însă curioșii nu au voie să se apropie prea mult. Acumulările fierbinți de apă dau naștere emanațiilor toxice, asta și datorită unui vulcan ascuns imediat sub suprafața cu aspect exotic, informează Science Alert, citată de yoda.ro.</p>
      <p>Din cauza acestui mediu extrem, zona i-a fascinat pe oamenii de știință. „Este un loc uimitor, dar foarte ostil. Vaporii toxici ne-au ars căile respiratorii. Orice fel de microorganisme care ar supraviețui aici ar constitui niște forme de viață de interes deosebit pentru cercetători”, a declaratr Felipe Gomez, liderul unei expediții care a avut loc în 2016.</p>
      <p>Cel mai recent studiu a dovedit, însă, că nu există niciun fel de ființă, organism sau atom viu în acest mediu, folosind o serie de metode analitice prin care au investigat mai multe mostre recoltate din patru zone distincte ale complexului geotermal Dallol, în perioada 2016-2018.</p>
      <p>„Am identificat două bariere majore care împiedică viața să se dezvolte în zonă, chiar și în prezența apei la suprafața planetei, un crieriu care este considerat pe scară largă unul essential”, au precizat cercetătorii. Prima ar fi apa sărată extrem de bogată în magneziu care stopează dezvoltarea celulelor, iar cealaltă ar fi nivelul toxic de aciditate.</p>
    </article>
  </body>
</html>