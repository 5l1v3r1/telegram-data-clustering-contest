<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/ocni-vady-kontaktni-cocky-spatny-zrak-sportovci-zverev-sedlacek-stepanek-cech_1911231845_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T18:45:00+00:00"/>
    <meta property="og:title" content="Kontaktní čočky nebo operace. I vrcholoví sportovci musí řešit problémy se špatným zrakem"/>
    <meta property="og:description" content="Německý tenista Alexander Zverev po vyřazení v semifinále Turnaje mistrů mluvil o plánované operaci očí. I v Česku jsou známé příklady sportovců, kterým čočky při kompenzaci očních vad nevyhovovaly."/>
  </head>
  <body>
    <article>
      <h1>Kontaktní čočky nebo operace. I vrcholoví sportovci musí řešit problémy se špatným zrakem</h1>
      <address><time datetime="2019-11-23T18:45:00+00:00">23 Nov 2019, 18:45</time> by <a rel="author">Jaroslav Plašil</a></address>
      <p>
        <b>Pro někoho může být zlomem v kariéře vysněný přestup, pro jiného získaný titul, důležitý gól nebo chycená střela. Ale zřejmě vysoko nad tím jsou rozhodnutí, která se týkají zdraví sportovců. Své o tom vědí i profesionálové s očními vadami.</b>
      </p>
      <p>Dvaadvacetiletý německý tenista Alexander Zverev byl dříve často považovaný za budoucí světovou jedničku. Zaujal loňským triumfem na Turnaji mistrů v Londýně, ale před pár dny také tím, když na stejném místě po vyřazení v semifinále mluvil o plánované operaci. Trpí totiž astigmatismem a přiznal, že se speciálními čočkami, kterými potíže kompenzoval, měl v sezoně spoustu problémů.</p>
      <figure>
        <audio src="https://www.irozhlas.cz/sites/default/files/audios/85fe2f4d660a5b05ac8ee4ee9d5e6564.mp3"/>
        <figcaption>Dlouhá léta soupeří na vrcholové úrovni se zdravými sportovci, přestože mají svým způsobem výrazný hendikep. Více v příspěvku Jaroslava Plašila</figcaption>
      </figure>
      <p>I v Česku jsou známé příklady sportovců, kterým kontaktní čočky při kompenzaci očních vad nevyhovovaly. Před čtyřmi lety o tom mluvil ve vysílání Radiožurnálu alpský lyžař Kryštof Krýzl.</p>
      <p>„Prostě jsem řekl, že s čočkami jezdit nechci. Tak jsem jezdil bez nich, ale bylo to už na hraně nějakého omezení v závodění,“ uvedl.</p>
      <p>Další příklad se objevil letos na podzim - volejbalový reprezentant Oliver Sedláček, který nosil kontaktní čočky, protože viděl hůř na dálku.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/volejbal-ceska-volejbalova-reprezentace-oliver-sedlacek-mistrovstvi-sveta_1909192238_and"/>
      </related>
      <p>„Měl jsem problémy s čočkami, co se týče zánětu spojivek a zánětu rohovky. Podle doktora to dospělo do stadia, že kdybych měl další zánět, tak můžu klidně oslepnout. Takže jsem čočky přestal nosit a mám před sebou laserovou operaci,“ vylíčil reprezentační blokař.</p>
      <h3>Náhradní čočky</h3>
      <p>Možná si ještě vzpomínáte na obránce bratislavského Slovanu Jozefa Bukovinského, který zářil ve federální lize hlavně v 70. letech. Byl totiž jedním z mála hokejistů, který nosil i při zápasech brýle. Zatímco každý takový sportovec byl pro fanoušky v každé éře nápadný, hráče, který nosí kontaktní čočky, od těch ostatních nerozeznáte. Tedy až do chvíle, než se s nimi něco nepřihodí.</p>
      <p>To pak často vídáme sportovce, kteří lezou po kolenou a snaží se vypadlou čočku najít a pak i nasadit, což není jen tak. Hlavně zezačátku.</p>
      <p>„Když jsem si měl čočky nandat sám, tak jsem první den vstával o hodinu a půl dřív než normálně. Mám je prakticky v každé tašce, protože člověk nikdy neví. I masér nebo doktor mají v zásobě náhradní, kdyby mi náhodou vypadla,“ popisoval před evropským šampionátem v roce 2008 své tehdy nové zkušenosti fotbalový brankář Petr Čech. O své oční vadě dlouho nevěděl a zjistil to až při rozboru svého pohybu v některých zápasech.</p>
      <p>O tom, jak je důležité mít u sebe náhradní sadu, se ve stejném roce nechtěně přesvědčil jeho kamarád Radek Štěpánek, kterému při dlouhém pětisetovém zápase na Australian Open vypadla kontaktní čočka. A protože se dohrávalo za šera, dobře rozehrané utkání nakonec ztratil.</p>
      <related>
        <h4>Související články</h4>
        <a href="https://www.irozhlas.cz/sport/zimni-sporty/krystof-kryzl-lyzovani-svetovy-pohar-levi_1811170928_bor"/>
        <a href="https://www.irozhlas.cz/sport/tenis/tenis-radek-stepanek-rozlucka-cesky-lev-se-louci_1810190847_tat"/>
        <a href="https://www.irozhlas.cz/sport/tenis/tenis-ivan-lendl-alexander-zverev-boris-becker-trener-spoluprace_1907261059_krb"/>
      </related>
    </article>
  </body>
</html>