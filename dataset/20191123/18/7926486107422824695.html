<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012803/%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D9%88%D8%A7%D8%A8%D8%B3%D8%AA%D9%87-%D8%A8%D9%87-%D9%BE%DA%98%D8%A7%DA%A9-%D9%88-%D8%AF%D8%A7%D8%B9%D8%B4-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T18:42:19+00:00"/>
    <meta property="og:title" content="اغتشاشگران وابسته به پژاک و داعش در کرمانشاه دستگیر شدند"/>
    <meta property="og:description" content="استاندار کرمانشاه گفت: مردم کرمانشاه به قانون شکنان که از سوی دشمنان و گروهک های ضد انقلاب حمایت می شدند، پاسخ محکمی خواهند داد."/>
  </head>
  <body>
    <article>
      <h1>اغتشاشگران وابسته به پژاک و داعش در کرمانشاه دستگیر شدند</h1>
      <address>
        <time datetime="2019-11-23T18:42:19+00:00">23 Nov 2019, 18:42</time>
      </address>
      <p>
        <i>استاندار کرمانشاه گفت: مردم کرمانشاه به قانون شکنان که از سوی دشمنان و گروهک های ضد انقلاب حمایت می شدند، پاسخ محکمی خواهند داد.</i>
      </p>
      <p>به گزارش مشرق به نقل از  اداره کل روابط عمومی استانداری کرمانشاه؛  هوشنگ بازوند در جلسه شورای برنامه ریزی و توسعه استان اظهار داشت: در هفته گذشته، عده ای قلیلی که از سوی دشمنان کشور حمایت و پشتیبانی می شدند و گروهک های معاند نظام خط دهی به آنان بودند به جان و اموال مردم و همچنین مراکز اقتصادی شهر کرمانشاه حمله کردند اما همواره با عکس العمل و انزجار شدید مردم شریف کرمانشاه مواجه شدند.</p>
      <blockquote>بیشتر بخوانید:<br/><a href="https://www.mashreghnews.ir/news/1012761/%D8%AF%D8%B3%D8%AA%DA%AF%DB%8C%D8%B1%DB%8C-%DB%B1%DB%B8%DB%B0-%D9%86%D9%81%D8%B1-%D8%A7%D8%B2-%D9%84%DB%8C%D8%AF%D8%B1%D9%87%D8%A7%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA">دستگیری ۱۸۰ نفر از لیدرهای اغتشاشات</a></blockquote>
      <p>وی تصریح کرد: تخریب کنندگان و اغتشاشگران، خیلی از واحدهای اقتصادی شهر کرمانشاه را به آتش کشیدند و این عده وابسته به گروهک های پژاک، داعش، منافقین و معاندین نظام بودند که همه آنها توسط نیروهای انتظامی و امنیتی استان شناسایی شده اند و با این افراد برخورد قاطع و قانونی خواهد شد.</p>
      <p>مقام عالی دولت در استان کرمانشاه ادامه داد: در آشوب های اخیر به روشنی دخالت و حمایت بیگانگان از اشرار عیان شد که صراحتاً اعلام کردند برای این آشوب ها برنامه ریزی کرده اند اما مردم کرمانشاه با هوشیاری و بصیرت بیزاری خود را از آشوبگران اعلام کردند.</p>
      <p>بازوند با اشاره به "راهپیمایی حمایت از اقتدار و امنیت" روز یکشنبه در کرمانشاه گفت: مردم شریف کرمانشاه به همراه اعضای شورای اداری استان در این مراسم حضوری باشکوه خواهند داشت و پاسخی قاطع و هوشمندانه به اغتشاشگران و حامیان آن‌ها خواهند داد.</p>
      <h3>بسیج از دستاوردهای بسیار ارزشمند انقلاب اسلامی است</h3>
      <p>همچنین  بازوند در این جلسه با اشاره به فرارسیدن هفته بسیج  و تبریک به همه بسیجیان گفت: بسیج یکی از یادگاران و دستاوردهای بسیار ارزشمند انقلاب اسلامی است که در زمان جنگ در قالب یک ارتش ۲۰ میلیونی به فرمان امام خمینی(ره) پایه ریزی شد.</p>
      <p>استاندار کرمانشاه با بیان اینکه بسیج یک فرهنگ بسیار غنی و ارزشمند است، افزود: بسیج در جنگ تحمیلی دستاوردهای بسیار مهم و ارزشمندی را برای کشور خلق کرد و تبدیل به یک فرهنگ غنی برای انقلاب اسلامی شد.</p>
      <p>وی گفت: یکی از شاخصه ها و دستاروردهای این فرهنگ غنی خودباوری، اعتماد به نفس و خداباوری است که امام خمینی(ره) و مقام معظم رهبری از این فرهنگ به عنوان "شجره طیبه، لشکر مخلص خدا" یاد کرده اند و هرموقع کشور مورد تهدید قرار گرفته، همین فرهنگ بسیجی در تمامی حوزه ها به کمک آمده است که باید این روحیه را سرلوحة کارهای خود قرار دهیم.</p>
    </article>
  </body>
</html>