<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779073/%DB%B2%DB%B2%DB%B0%D9%85%D8%AF%D8%B1%D8%B3%D9%87-%D8%AA%D8%AE%D8%B1%DB%8C%D8%A8%DB%8C-%D8%AF%D8%B1-%D9%87%D8%B1%D9%85%D8%B2%DA%AF%D8%A7%D9%86-%D9%88%D8%AC%D9%88%D8%AF-%D8%AF%D8%A7%D8%B1%D8%AF-%DB%B2%DB%B0%DB%B0%D9%85%D8%AF%D8%B1%D8%B3%D9%87-%D9%81%D8%A7%D9%82%D8%AF-%D8%A8%D8%B1%D9%82-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T18:14:47+00:00"/>
    <meta property="og:title" content="مدیرکل آموزش و پرورش هرمزگان: ۲۲۰مدرسه تخریبی در هرمزگان وجود دارد/۲۰۰مدرسه فاقد برق هستند"/>
    <meta property="og:description" content="بندرعباس- مدیرکل آموزش و پرورش استان هرمزگان گفت: از مجموع چهار هزارو ۵۰۰مدرسه هرمزگان، ۶۷۰ مدرسه در فهرست مدارس تخریبی قرار دارند که از این تعداد، ۲۲۰ مدرسه به صورت ۱۰۰درصد تخریبی هستند."/>
  </head>
  <body>
    <article>
      <h1>مدیرکل آموزش و پرورش هرمزگان: ۲۲۰مدرسه تخریبی در هرمزگان وجود دارد/۲۰۰مدرسه فاقد برق هستند</h1>
      <address>
        <time datetime="2019-11-23T18:14:47+00:00">23 Nov 2019, 18:14</time>
      </address>
      <p>به گزارش خبرنگار مهر، موسی دادی زاده سرخایی عصر شنبه در مراسم تکریم و معرفی مدیران کل نوسازی، توسعه و تجهیز مدارس هرمزگان اظهار داشت: قریب به ۴۰۰ هزار دانش آموز هرمزگان در بیش از چهار هزار مدرسه مشغول به تحصیل هستند.</p>
      <p>وی افزود: از مجموع مدارس استان تعداد ۶۷۰ مدرسه در لیست مدارس تخریبی قرار دارند که ۲۲۰ مدرسه به صورت ۱۰۰درصد تخریبی هستند و ۴۵۰ مدرسه نیازمند مقاوم سازی می باشند.</p>
      <p>این مسئول یادآور شد: بیشترین مدارس تخریبی و غیر استاندارد استان هرمزگان در دو شهر بندرعباس و میناب قرار دارند که تراکم جمعیتی دانش آموزان در مدارس این مناطق به ۴۷ نفر در هرکلاس می‌رسد.</p>
      <p>دادی زاده به وجود ۲۰۰ مدرسه استان هرمزگان اشاره کرد که بدون انشعاب آب و برق هستند و گفت: تعداد۱۳۰ مدرسه فاقد آب و برق در شهرستان بشاگرد است که امیدواریم در سفر معاون فنی و اجرایی نوسازی مدارس کشور شاهد رفع این مشکل مدارس بدون آب وبرق باشیم.</p>
      <p>مدیر کل آموزش و پرورش استان هرمزگان ادامه داد: حدود ۱۵۰ مدرسه از سال گذشته تا کنون از محل اعتبارات استانی و خیرین، دارای انشعاب آب و برق شده اند و ضروری است مشکل نبود ردیف بودجه برای تخصیص تجهیزات از جمله انشعاب آب و برق برای مدارس خیرساز مرتفع گردد.</p>
      <p>در ادامه از خدمات دوساله نوید احمدی مدیرکل سابق نوسازی، توسعه و تجهیز مدارس هرمزگان تقدیر شد و سید فخرالدین هاشمی به عنوان سرپرست این اداره کل معرفی گردید.</p>
    </article>
  </body>
</html>