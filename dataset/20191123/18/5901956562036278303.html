<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/sanjska-plaza-nic-vec-zastonj-248656"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T18:02:00+00:00"/>
    <meta property="og:title" content="Sanjska plaža nič več zastonj"/>
    <meta property="og:description" content="Obiskovalci bodo morali plačati vstopnino, če bodo hoteli uživati na eni najlepših sardinskih plaž, je sklenila lokalna oblast, ki bo s tem poskušala ublažiti škodo, ki jo povzroča prenatrpan..."/>
  </head>
  <body>
    <article>
      <h1>Sanjska plaža nič več zastonj</h1>
      <h2>Župan Stintina na Sardiniji napovedal vstopnino. Množični turizem uničuje ekosistem.</h2>
      <address><time datetime="2019-11-23T18:02:00+00:00">23 Nov 2019, 18:02</time> by <a rel="author">U. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/13/1637996.jpg"/>
          <figcaption>GETTY IMAGESPrihodnje leto bodo na La Pelosi začeli zaračunavati vstopnino.</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1638047.jpg"/>
          <figcaption>GETTY IMAGES/ISTOCKPHOTOZa obisk Bagnoregia morate plačati vstopnino. FOTOGRAFIJI: Guliver/Getty Images</figcaption>
        </figure>
      </slideshow>
      <p>Obiskovalci bodo morali plačati vstopnino, če bodo hoteli uživati na eni najlepših sardinskih plaž, je sklenila lokalna oblast, ki bo s tem poskušala ublažiti škodo, ki jo povzroča prenatrpanost.<br/><br/>La Pelosa, bela peščena plaža v Stintinu na severozahodnem delu italijanske Sardinije, velja za nebeško, raj na Zemlji, vsako poletje tja pride na tisoče turistov. A okoljske raziskave so zdaj pokazale, da množični turizem ogroža tamkajšnji ekosistem. Na podlagi tega se je <b>Antonio Diana</b>, župan mesta Stintino, odločil za poseben ukrep: vstopnice, ki jih bodo uvedli prihodnje poletje, poleg tega pa bo število obiskovalcev omejeno na 1500 na dan. Diana je na seji mestnega sveta ta teden povedal, da</p>
      <figure>
        <img src="https://www.slovenskenovice.si/images/slike/2019/11/13/1638047.jpg"/>
        <figcaption>Za obisk Bagnoregia morate plačati vstopnino. FOTOGRAFIJI: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>bo ta ukrep najprej poskusni. Z denarjem, ki ga bodo dobili z zaračunavanjem vstopnine, bodo plačali nadzornika znamenite plaže in njeno vzdrževanje, je še dodal. <b>Francesca Demontis</b>, ena od lokalnih svetnic, odgovorna za turizem, je prepričana, da bodo ukrepi dali dober rezultat. Sicer pa na plaži prav vse že zdaj ni dovoljeno. Prepovedano je na primer kajenje, prav tako najrazličnejši trgovci. Prepovedane so tudi brisače in torbe, da kopalci in obiskovalci ne bi – nevede ali namenoma – odnašali dragocenega peska s prelepe plaže. Kraja peska in školjk s sardinskih plaž je velik problem, prekrškarje, če jih odkrijejo, čaka visoka denarna kazen, do 3000 evrov.</p>
      <blockquote>3000 evrov je lahko kazen za odnašanje peska.</blockquote>
      <p>No, La Pelosa ni edina, ki bo oziroma že zdaj zaračunava vstopnino, to vpeljujejo tudi drugod po Italiji, seveda v priljubljenih turističnih krajih, denimo v Benetkah, kjer nameravajo julija prihodnje leto začeti zaračunavati enodnevni obisk. Civita di Bagnoregio, srednjeveška vas med Lacijem in Toskano, je vstopnino vpeljala že leta 2013 in pravijo, da je ukrep izjemno uspešen. </p>
    </article>
  </body>
</html>