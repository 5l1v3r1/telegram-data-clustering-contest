<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_genshtab-i-minoboroni-pereviryat-vidrazu-kilka-partij-bronezhiletiv-homchak/939564"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T18:07:00+00:00"/>
    <meta property="og:title" content="Генштаб і Міноборони перевірять відразу кілька партій бронежилетів – Хомчак"/>
    <meta property="og:description" content="Начальнику Головного управління розвитку та супроводження матеріального забезпечення ЗСУ, генерал-майору ЗСУ Дмитру Марченку, двом його заступникам та двом начальникам відділу 5 листопада оголошено підозри у постачанні у війська неякісних бронежилетів. У ДБР стверджують, що ці посадовці ..."/>
  </head>
  <body>
    <article>
      <h1>Генштаб і Міноборони перевірять відразу кілька партій бронежилетів – Хомчак</h1>
      <address><time datetime="2019-11-23T18:07:00+00:00">23 Nov 2019, 18:07</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939564_w_300.jpg?v=0"/>
        <figcaption>"Жодних скарг на надійність бронежилетів від військовослужбовців не надходило, - каже керывник генштабу Руслан Хомчак.</figcaption>
      </figure>
      <p>Начальнику Головного управління розвитку та супроводження матеріального забезпечення ЗСУ, генерал-майору ЗСУ Дмитру Марченку, двом його заступникам та двом начальникам відділу 5 листопада оголошено підозри у постачанні у війська неякісних бронежилетів. У ДБР стверджують, що ці посадовці здійснили закупівлю 20 тисяч неякісних бронежилетів на суму 176 млн грн.</p>
      <p>"Разом із Міністерством оборони, Генштаб має намір провести незалежну експертизу відразу кількох партій цих захисних засобів, які надходили у Збройні Сили до і після цієї "проблемної партії", - розповів керівник Генерального штабу, генерал-лейтенант Руслан Хомчак, повідомляє Укрінформ.</p>
      <p>"Генеральний штаб жодним чином не залучений до цього розслідування, цим займаються відповідні відомства. Але ми мали розмову з цього приводу з міністром оборони, і ухвалили рішення замовити незалежну експертизу не лише цієї партії, більшу частину якої вже вилучили, і яка знаходиться десь у Державному бюро розслідувань. Планується взяти на експертизу декілька попередніх партій, і тих, які надходили після зазначеної партії бронежилетів. Мені потрібно розуміти, що мають військовослужбовці, які зараз на війні, чим і як вони захищені", - повідомив Хомчак.</p>
      <p>Він зауважив, що всі "проблемні" бронежилети, - близько 20 тисяч, - вилучені з використання. Ажіотажу або паніки з цього приводу у військах немає, жодних скарг на надійність бронежилетів від військовослужбовців не надходило.</p>
      <p>Водночас, генерал-лейтенант Руслан Хомчак висловив сумнів щодо запобіжного заходу, який був обраний для представників Збройних Сил, яких підозрюють у причетності до постачання неякісних бронежилетів.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/ukraine-newspaper/_bojovogo-generala-areshtuvali-cherez-bronezhileti/938235"/>
      </related>
      <blockquote>11 листопада Печерський суд обрав генерал-майору Марченку запобіжний захід у вигляді тримання під вартою з правом застави у 76 млн грн.<br/>13 листопада суд обрав запобіжні заходи ще для трьох підозрюваних. Зокрема, перший заступник начальника Головного управління розвитку та супроводу матеріального забезпечення ЗСУ Сергій Почтаренко два місяці перебуватиме під вартою на гауптвахті з можливістю застави у понад 76 млн грн. Для заступниці начальника управління Ольги Капінус і начальника відділу розробки речового майна Василя Саковця обрано запобіжний захід у вигляді нічного домашнього арешту до 3 січня 2020 року.<br/>15 листопада Печерський райсуд Києва обрав запобіжний захід останньому фігуранту "справи бронежилетів" Михайлу Каморянському у вигляді тримання під вартою на два місяці з можливістю застави у розмірі 76 млн 840 тис. грн.</blockquote>
    </article>
  </body>
</html>