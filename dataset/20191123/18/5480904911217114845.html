<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-olomouci-ukradli-dva-streitovy-snimky-vystava-skoncila-driv/1824472?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T18:17:00+00:00"/>
    <meta property="og:title" content="V Olomouci ukradli dva Štreitovy snímky, výstava skončila dřív"/>
    <meta property="og:description" content="Olomouc - Z venkovní výstavy fotografií Jindřicha Štreita, která doprovázela 30. výročí sametové revoluce v Olomouci, někdo v noci na pátek ukradl dva snímky a dva doprovodné texty. Velkoformátové fotografie z cyklu Abnormalizace byly umístěny před budovou právnické fakulty Univerzity Palackého, ve které před změnou režimu sídlil okresní výbor KSČ. Fakulta se plánuje obrátit na policii, výstavu ukončila. Uvedla to dnes Česká televize (ČT)."/>
  </head>
  <body>
    <article>
      <h1>V Olomouci ukradli dva Štreitovy snímky, výstava skončila dřív</h1>
      <address><time datetime="2019-11-23T18:17:00+00:00">23 Nov 2019, 18:17</time> by <a rel="author" href="http://www.ctk.cz/" target="_blank">ČTK</a></address>
      <p>Olomouc - Z venkovní výstavy fotografií Jindřicha Štreita, která doprovázela 30. výročí sametové revoluce v Olomouci, někdo v noci na pátek ukradl dva snímky a dva doprovodné texty. Velkoformátové fotografie z cyklu Abnormalizace byly umístěny před budovou právnické fakulty Univerzity Palackého, ve které před změnou režimu sídlil okresní výbor KSČ. Fakulta se plánuje obrátit na policii, výstavu ukončila. Uvedla to dnes Česká televize (ČT).</p>
      <p>Studenti v době revoluce kolem okresního výboru postavili zeď z papírových krabic, happening zopakovali po 30 letech. Výstava Štreitových děl akci doprovázela. Celkem se ztratily čtyři velkoformátové plachty, na dvou byly fotografie a na dvou doprovodné texty. Fakulta dala pachatelům čas do pátečního večera, aby ukradené snímky vrátili. To se ale nestalo.</p>
      <p>Výstavu právnické fakultě bezplatně zapůjčil Štreit. Fakulta ji kvůli zmizení fotografií předčasně ukončila. Původně měly být snímky vystaveny do konce příštího týdne. O dalších krocích fakulta rozhodne v pondělí, předem ale podle ČT avizovala, že věc předá policii.</p>
      <p>Rodák ze Vsetína Štreit se zaměřuje na sociální dokument. Zachycoval venkovský život v období skomírajícího komunismu. Fotografuje různé sociální i etnické skupiny, obyvatele malých obcí, drogově závislé, nevidomé či handicapované. Jeho práce jsou zastoupeny v mnoha významných světových institucích. Svou tvorbu představil na více než 1350 samostatných výstavách.</p>
    </article>
  </body>
</html>