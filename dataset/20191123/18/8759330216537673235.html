<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904904/dessers-ook-slachtoffer-van-racisme-ik-zou-nu-gewoon-van-het-veld-stappen-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-23T18:09:00+00:00"/>
    <meta property="og:title" content="Dessers: &quot;Ik heb ook ooit oerwoudgeluiden naar mijn hoofd geslingerd gekregen&quot;"/>
    <meta property="og:description" content="In het Nederlandse voetbal houdt men dit weekend een opmerkelijke actie in de strijd tegen racisme."/>
  </head>
  <body>
    <article>
      <h1>Dessers: "Ik heb ook ooit oerwoudgeluiden naar mijn hoofd geslingerd gekregen"</h1>
      <address>
        <time datetime="2019-11-23T18:09:00+00:00">23 Nov 2019, 18:09</time>
      </address>
      <p>
        <b>In het Nederlandse voetbal houdt men dit weekend een opmerkelijke actie in de strijd tegen racisme. <a href="https://www.voetbalprimeur.be/nieuws/904665/statement-van-nederlandse-clubs-spelers-doen-in-eerste-minuut-helemaal-niets.html">In alle wedstrijden zullen de spelers pas één minuut na het eerste fluitsignaal van de scheidsrechter beginnen voetballen</a>. Cyriel Dessers steunt dat initiatief met heel zijn hart.</b>
      </p>
      <p>"Het is mooi dat we allemaal een statement kunnen maken en aandacht vragen voor dit probleem", geeft Dessers zijn kijk bij <a href="https://sporza.be/nl/2019/11/23/dessers-over-anti-racisme-actie-in-eredivisie/"><i>Sporza</i></a>. "Ik merk dat die actie wereldwijd opgepikt wordt, dus in dat opzicht is het al geslaagd."</p>
      <p>Zelf werd Dessers, die Nigeriaanse roots heeft, ook al eens slachtoffer van racisme, onthult hij. "Toen ik nog bij NAC Breda speelde, heb ik in een wedstrijd tegen TOP Oss ook ooit oerwoudgeluiden en apengeluiden naar mijn hoofd geslingerd gekregen", doet de aanvaller zijn verhaal. "Ik schrok daar toen echt van, ook omdat de scheidsrechter niet echt reageerde toen ik er iets van zei."</p>
      <p>"Ik heb die wedstrijd uitgespeeld en ook nog gescoord, dus heb ik sportieve revanche kunnen nemen", herinnert Dessers zich. "Toen ik er achteraf over nadacht, besefte ik wel dat het echt niet oké was. Ik denk dat als het me nu zou overkomen, dat ik gewoon van het veld moet stappen. Ik denk dat het op die manier moet als we dit in de toekomst niet meer willen meemaken."</p>
      <aside>Lees meer<br/><a href="https://www.voetbalprimeur.be/nieuws/904709/belgische-clubs-delen-boodschap-van-pro-league-help-ons-en-je-club-.html?itm_source=www.voetbalprimeur.be&amp;itm_medium=highlighted-content">Belgische clubs delen boodschap van Pro League: 'Help ons en je club!'</a></aside>
    </article>
  </body>
</html>