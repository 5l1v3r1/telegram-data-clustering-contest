<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/papa_rymskyy_frantsysk_prybuv_do_yaponii_331520.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-23T18:27:00+00:00"/>
    <meta property="og:title" content="Папа Римський Франциск прибув до Японії"/>
    <meta property="og:description" content="Ввечері, 23 листопада 2019 р., приблизно о 17:30 місцевого часу (10:30 – київського) в аеропорту Токіо приземлився літак ʺТайських міжнародних авіалінійʺ, яким після шестигодинного перельоту з Бангкока до столиці Японії прибув Папа Франциск."/>
  </head>
  <body>
    <article>
      <h1>Папа Римський Франциск прибув до Японії</h1>
      <h2>Ввечері, 23 листопада 2019 р., приблизно о 17:30 місцевого часу (10:30 – київського) в аеропорту Токіо приземлився літак ʺТайських міжнародних авіалінійʺ, яким після шестигодинного перельоту з Бангкока до столиці Японії прибув Папа Франциск.</h2>
      <address>
        <time datetime="2019-11-23T18:27:00+00:00">23 Nov 2019, 18:27</time>
      </address>
      <slideshow>
        <figure>
          <img src="https://galinfo.com.ua/media/gallery/full/p/a/papautokio.jpeg"/>
          <figcaption>Папа Римський Франциск прибув до Японії</figcaption>
        </figure>
        <figure>
          <img src="https://galinfo.com.ua/media/gallery/full/p/a/papautokio1.jpeg"/>
          <figcaption>Папа Римський Франциск прибув до Японії</figcaption>
        </figure>
      </slideshow>
      <p>В аеропорту відбулася офіційна церемонія привітання, - передає сайт <a href="https://www.vaticannews.va/uk.html">Новини Ватикану</a>.</p>
      <p>Главу Католицької Церкви зустрічав Віце-прем’єр-міністр. В аеропорту, серед інших, були присутні єпископи, представники духовенства та учні католицьких шкіл. По завершенні церемонії у VIP-залі терміналу відбулася приватна розмова між Святішим Отцем та представником Уряду. З аеропорту Папа від’їхав до Апостольської нунціатури, де перед вечерею зустрінеться з єпископатом країни.</p>
      <p>Огляд програми візиту</p>
      <p>У неділю Глава Католицької Церкви відвідає Нагасакі та Хіросіму, міста, що постраждали від ядерних бомбардувань. В меморіалі у Нагасакі він виголосить послання щодо ядерної зброї, опісля віддасть шану японським мученикам та відслужить Святу Месу, після чого відлетить до Хіросіми, де в меморіалі миру виголосить послання на тему миру. Повернувшись ввечері до Токіо, наступного дня вранці Святіший Отець зустрінеться із постраждалими від ʺпотрійної катастрофиʺ, що трапилася у Фукусімі 2011 року, здійснить приватний візит до імператора, зустрінеться з молоддю в катедральному соборі Пречистої Діви Марії та відслужить Святу Месу на стадіоні ʺTokyo Domeʺ. День завершиться зустріччю з Прем’єр-міністром та представниками влади, дипломатичного корпусу та громадянського суспільства. Ранок вівторка буде присвячений спілкуванню зі співбратами-єзуїтами в рамках відвідин токійського університету ʺSophiaʺ, по завершенні яких Папа від’їде до аеропорту та відлетить до Риму.</p>
      <p>Нагадаємо, як писало Гал-інфо, <a href="https://galinfo.com.ua/news/papa_frantsysk_pryznachyv_novogo_postiynogo_sposterigacha_pry_oon_330927.html">Папа Франциск</a> призначив нового Постійного спостерігача при ООН.</p>
    </article>
  </body>
</html>