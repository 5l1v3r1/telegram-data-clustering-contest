<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779087/%D9%85%DB%8C%D8%AF%D8%A7%D9%86-%D8%B1%D8%A7-%D8%AE%D8%A7%D9%84%DB%8C-%D9%86%D8%AE%D9%88%D8%A7%D9%87%D9%85-%DA%A9%D8%B1%D8%AF-%D8%A7%D9%85%DA%A9%D8%A7%D9%86%D8%A7%D8%AA-%D8%B0%D9%88%D8%A8-%D8%A2%D9%87%D9%86-%D8%A8%D8%B1%D8%A7%DB%8C%D9%85-%D9%85%D8%AB%D9%84-%DB%8C%DA%A9-%D8%B1%D9%88%DB%8C%D8%A7-%D8%A8%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T18:40:16+00:00"/>
    <meta property="og:title" content="سرمربی تیم فوتبال ذوب‌آهن: میدان را خالی نخواهم کرد/ امکانات ذوب‌آهن برایم مثل یک رویا بود"/>
    <meta property="og:description" content="اصفهان- سرمربی تیم فوتبال ذوب‌آهن اصفهان با اشاره به شرایط خود در این تیم گفت: من کسی نیستم که به راحتی میدان را خالی کنم و به کمک باشگاه از این شرایط عبور خواهیم کرد."/>
  </head>
  <body>
    <article>
      <h1>سرمربی تیم فوتبال ذوب‌آهن: میدان را خالی نخواهم کرد/ امکانات ذوب‌آهن برایم مثل یک رویا بود</h1>
      <address>
        <time datetime="2019-11-23T18:40:16+00:00">23 Nov 2019, 18:40</time>
      </address>
      <p>به گزارش <a href="https://www.mehrnews.com/">خبرنگار مهر</a>، علیرضا منصوریان شنبه شب پیش از تقابل دو تیم ذوب‌آهن و فولاد خوزستان در نشست خبری درباره وضعیت ذوب‌آهن و بازی فردا اظهار داشت: بازی در برابر فولاد خوزستان، بازی مهمی است و برای خود من نیز با توجه به شرایطی که داشتم، از اهمیت بیشتری برخوردار است. در تعطیلات تلاش کردیم، نقاط ضعف تیم را بررسی، بازبینی و برطرف کنیم.</p>
      <p>وی از ایجاد اتحاد بین بازیکنان ذوب‌آهن گفت و ادامه داد: اتحاد و همدلی بیشتر به تیم ما کمک می‌کند و ما سعی کردیم این همدلی و اتحاد و برادری را تقویت کنیم. به آذری، نکونام و تیم فولاد خوزستان خوش‌آمد می‌گویم و امیدوارم بتوانیم با کاهش اشتباهات و سعی و جنگندگی بیشتر پیروز از میدان برگردیم.</p>
      <p>سرمربی ذوب‌آهن درباره حضور سعید آذری به عنوان مدیرعامل فولاد خوزستان و حساسیت این بازی افزود: من بیشتر از هرچیز به نتیجه این بازی فکر می‌کنم . ما نگاهی به حساسیت‌ها  و هیجانات جانبی نداریم و بر روی نتیجه تمرکز می‌کنیم.</p>
      <p>وی از آنالیز تیم فولاد خوزستان گفت و ادامه داد: ما در ۱۵ روز اخیر، فولاد را آنالیز کردیم و من شخصا روزی ۹ ساعت آنالیز بازی انجام دادم و برای تقابل با فولاد آماده و به کسب ۳ امتیاز امیدوار هستیم.</p>
      <p>منصوریان با بیان اینکه بازی زیبا به تنهایی سودی ندارد خاطرنشان کرد: از نتایجی که در هفته‌های اخیر کسب کردیم ناراحت هستیم، ما بازی خوبی را ارائه می‌دادیم اما زیبا بازی کردن به تنهایی مشکلی را حل نمی‌کند و ما باید به دنبال کسب ۳ امتیازی باشیم که از اعتبار باشگاه دفاع و هوادار را راضی و خوشحال می‌کند.</p>
      <p>سرمربی تیم فوتبال ذوب‌آهن اصفهان، با اشاره به جلسه خود با هیئت مدیره باشگاه بیان کرد: این جلسه ۴ ساعت به طول انجامید و شرایط طوری شد که برخی از لغزش استفاده کرده و شروع به حاشیه‌سازی برای ما کردند. چند روزنامه و سایت هم اخبار کذبی را منتشر کردند. من  به هیچ کس به جز خدا، قرآن، خانواده و دوستان مدیون نیستم ولی در برخی از بخش‌های فوتبال به برخی افراد معتقد هستم.اگر روزی از من تعریف کردند من باید نگران بشوم؛ روزی که به نتیجه مورد نظرم دست پیدا کنم پاسخ منتقدان را خواهم داد.</p>
      <p>وی با بیان اینکه مسائل مالی برای سرمربیگری ذوب‌آهن برایم مطرح نبود ادامه داد: برخی می‌گویند منصوریان با هزار آپشن به ذوب‌آهن آمده است درحالی که وقتی به ذوب‌آهن آمدم، مسائل مالی برایم مطرح نبود. ذوب‌آهن امکانات خوبی دارد و از نظر سخت‌افزاری و نرم‌افزاری جزء ۳ تیم برتر ایران است و این امکانات برایم مثل رویا شده بود و من می‌خواستم تجربه جدیدی داشته باشم.</p>
      <p>منصوریان ادامه داد: من آدمی نیستم که به راحتی میدان را خالی کنم و به کمک باشگاه، از این شرایط عبور خواهیم کرد. ذوب‌آهن همواره نشان داده است که پای مربیان خود می‌ایستد. عده‌ای می‌خواهند جای من را بگیرند و از اینکه گزینه جایگزینی من بودند، خوشحال بودند. صبری که ذوب‌آهن برای من انجام داده، باعث افتخار من است. همانطوری در نفت هم همین اتفاقات افتاد و من از چنین شرایطی عبور کردم. ما باید با تمام وجود و برای اعتبار، خانواده و منابع مالی بجنگیم تا اعتبار ذوب‌آهن حفظ شود.</p>
      <p>وی درباره کنار گذاشتن نیک‌نفس و صادقی از ذوب‌آهن بیان کرد: در زندگی باید منتظر اتفاقات غیرمنتظره باشیم؛ با صحبت‌هایی که با این ۲ بازیکن انجام شد، تشخیص دادم که تنها در زمینه فوتبال نمی‌توانیم با آن‌ها ادامه بدهیم ولی دوستی ما با این دو ادامه دارد.</p>
      <p>سرمربی تیم ذوب‌آهن در توضیح شرایط بازیکنان خارجی ذوب‌آهن افزود: اگر این بازیکنان خود را به ما نزدیک نکنند با چند بازیکن دیگر نیز جلسه داشتم تا از خواب غفلت بیدار شوند و ما باید از زحمات کارگران ذوب‌آهن تشکر کنیم. اگر این بازیکنان خود را وفق ندادند، عذر آن‌ها را هم خواهیم خواست.</p>
      <p>وی درباره کنارگذاشته شدن وحید محمدزاده از ذوب‌آهن بیان کرد: وحید یکی از بهترین بازیکنان ما است و اصلا در لیست خروجی ما نیست اما در این میان جنگ بین بازیکنان نیز مهم است.</p>
      <p>منصوریان  درباره ترکیب ذوب‌آهن در بازی فردا خاطرنشان کرد: در بازی برابر فولاد، مصدوم نداریم اما ۳ بازیکن ۳ کارته داریم. خلعتبری یا فیکس بازی می‌کند یا به عنوان بازیکن تعویضی به میدان خواهد رفت. او و حدادی‌فر پشتوانه‌های ما در رختکن هستند. زمانی که در استقلال بودم، به حدادی‌فر پیشنهاد قرارداد ۳ ساله دادم و از او خواستم هرچه می‌خواهد پیشنهاد دهد اما رباط صلیبی‌اش پاره شد.</p>
    </article>
  </body>
</html>