<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904907/verheyen-stelt-beste-elftal-van-de-heenronde-samen-met-enkel-jongens-uit-niet-g5.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-23T18:25:00+00:00"/>
    <meta property="og:title" content="Verheyen stelt beste elftal van de heenronde samen, met enkel jongens uit niet-G5"/>
    <meta property="og:description" content="De eerste speeldag van de terugronde van de Jupiler Pro League is volop aan de gang, maar Gert Verheyen kreeg de opdracht om nog eens terug te blikken op de heenronde. De analist stelde zijn beste elftal samen, maar dan enkel met jongens die niet bij een G5-club spelen."/>
  </head>
  <body>
    <article>
      <h1>Verheyen stelt beste elftal van de heenronde samen, met enkel jongens uit niet-G5</h1>
      <address>
        <time datetime="2019-11-23T18:25:00+00:00">23 Nov 2019, 18:25</time>
      </address>
      <p>
        <b>De eerste speeldag van de terugronde van de Jupiler Pro League is volop aan de gang, maar Gert Verheyen kreeg de opdracht om nog eens terug te blikken op de heenronde. De analist stelde zijn beste elftal samen, maar dan enkel met jongens die niet bij een G5-club spelen.</b>
      </p>
      <p>Blijkbaar rekent Verheyen Royal Antwerp FC ook bij de 'grote clubs', want van Dieumerci Mbokani of Faris Haroun is in gesprek met <i>Het Nieuwsblad </i>geen sprake. In doel kiest Verheyen voor Jean Butez van Royal Excel Moeskroen. "Technisch prima, goed met de voeten", argumenteert hij. Voor Butez mogen Davy De fauw (Zulte Waregem), Wout Faes (KV Oostende), Olivier Deschacht (Zulte Waregem) en Kristof D'Haene (KV Kortrijk) opdraven. Een volledig Belgische defensie dus.</p>
      <p>De 38-jarige Deschacht heeft dus nog steeds zijn plaatsje, ondanks een mindere competitiestart. "Dat heeft maar twee matchen geduurd en dat lag aan de combinaties achterin", verdedigt Verheyen zijn keuze. "Met De fauw centraal tegen Mechelen, dat ging niet. En op Standard kreeg hij rood. Maar nadien kwam Pletinckx naast hem en raakte het opgelost." Over jonkie Faes vindt Verheyen dan weer dat hij 'het negativisme bij Oostende' moet verlaten.</p>
      <p><b>Vier middenvelders en ... één spits</b><br/>Ook op het middenveld positioneert Verheyen vier jongens. Aleix Garcia (Moeskroen) is de controleur ("Een echte passeur"), met voor hem vrije rollen voor Onür Kaya (KV Mechelen), Massimo Bruno en Ryota Morioka (allebei Sporting Charleroi). De individuele statistieken van deze spelers gaf daarbij de doorslag voor Verheyen.</p>
      <p>Vreemd genoeg vergeet de analist daarna een elfde speler, want hij sluit zijn ploeg af met slechts één spits: Yohan Boli. Die haalt het van Cyle Larin. "Hij betekent alles voor Sint-Truiden. Maar bij een Belgische topclub denk ik dat hij dezelfde richting opgaat als een Jonathan Bolingi of Kaveh Rezaei. Net niet, hè", vergelijkt Verheyen tot slot.</p>
      <aside>Lees meer<br/><a href="https://www.voetbalprimeur.be/nieuws/904840/verheyen-gelooft-nog-in-genk-en-anderlecht-ze-zullen-play-off-1-halen-.html?itm_source=www.voetbalprimeur.be&amp;itm_medium=highlighted-content">Verheyen ziet Mechelen en Charleroi overtuigen, maar gelooft in Genk en Anderlecht</a></aside>
    </article>
  </body>
</html>