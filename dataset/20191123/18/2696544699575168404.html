<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191123_aradas_velence"/>
    <meta property="og:site_name" content="HVG.hu"/>
    <meta property="article:published_time" content="2019-11-23T18:20:00+00:00"/>
    <meta property="og:title" content="Újabb áradásra készülnek Velencében"/>
    <meta property="og:description" content="A lakosságtól azt kérték, vasárnap kora délutánig senki nem menjen az utcára."/>
  </head>
  <body>
    <article>
      <h1>Újabb áradásra készülnek Velencében</h1>
      <address><time datetime="2019-11-23T18:20:00+00:00">23 Nov 2019, 18:20</time> by <a rel="author">MTI / hvg.hu</a></address>
      <p>
        <b>A lakosságtól azt kérték, vasárnap kora délutánig senki nem menjen az utcára.</b>
      </p>
      <p>A legmagasabb fokozatú időjárási készültséget rendelték el szombaton az északnyugat-olaszországi Liguria tartományban, amelyet ismét felhőszakadás és áradás sújt, miközben újabb áradásra készülnek Velence városában is.</p>
      <p>Giovanni Toti liguriai tartományi elnök óvatosságra intette a lakosságot, arra kérve mindenkit, hogy vasárnap kora délutánig maradjon otthonában, és ha teheti ne menjen ki az utcára.</p>
      <p>Szombati sajtótájékoztatóján Toti elmondta, hogy a legkritikusabb helyzet Genova és Savona térségében alakult ki, ahol az éjszaka két óra alatt 300 milliméter csapadék hullott, és azóta is esik az eső, viharos széltől kísérve.</p>
      <p>Az utcákat számos településen víz- és sártenger lepte el. A genovai Val Polcevera utcáin másfél méter magasan hömpölygött a sárfolyam. A Genova térségében található kisebb településeken több százan maradtak elzárva a külvilágtól, miután a megáradt patakok sodorta törmelék utakat torlaszolt el és több helyen földcsuszamlások keletkeztek.</p>
      <p>A polgári védelem és a tűzoltóság folyamatosan dolgozik, több helyen a lakosok evakuálására is szükség volt. Az utóbbi két hónapban ez a negyedik alkalom, hogy a legmagasabb fokozatú, vörös színű riasztást léptették életbe Liguriában a rendkívüli időjárás miatt. A tartományban az utóbbi 20 napban 1200 milliméter csapadékot mértek.</p>
      <p>Velencében az esti órákra újabb, a tengerszinttől számított 110 centiméteres áradást várnak, amely vasárnap reggelre a 140 centimétert is elérheti. A szigetvárosban négy napja vonult el a korábbi ár, amely rekordmagasságon, 187 centiméteren tetőzött.</p>
      <p>A szintén északnyugati Piemonte tartományban is vörös riasztást rendeltek el a heves esőzések miatt.</p>
      <p>Velence polgármestere korábban <a href="https://hvg.hu/tudomany/20191115_velence_eso_arviz_aradas_klimavaltozas">a klímaváltozást okolta, amiért a város víz alá került</a>.</p>
    </article>
  </body>
</html>