<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23509603-savantii-maghiari-aproape-descoperirea-unei-cincea-forte-fundamentale-din-univers-oamenii-stiinta-putea-primi-premiul-nobel.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T18:51:00+00:00"/>
    <meta property="og:title" content="Savanții maghiari ar fi aproape de descoperirea unei a cincea forțe fundamentale din univers. Oamenii de știință ar putea primi premiul Nobel"/>
    <meta property="og:description" content="Oamenii de știință maghiari au anunțat că sunt pe cale de a descoperi a cincea forță fundamentală din univers. Cercetările i-ar propulsa spre premiul Nobel susțin jurnaliștii CNN, citați de Mediafax."/>
  </head>
  <body>
    <article>
      <h1>Savanții maghiari ar fi aproape de descoperirea unei a cincea forțe fundamentale din univers. Oamenii de știință ar putea primi premiul Nobel</h1>
      <address><time datetime="2019-11-23T18:51:00+00:00">23 Nov 2019, 18:51</time> by <a rel="author">Redactia</a></address>
      <p><b>​Oamenii de știință maghiari au anunțat că sunt pe cale de a descoperi a cincea forță fundamentală din univers. Cercetările i-ar propulsa spre premiul Nobel susțin jurnaliștii CNN, citați de Mediafax. <br/></b><br/>Domeniul fizicii este construit pe investigarea a patru forțe care se manifestă în mediul înconjurător. Este vorba despre gravitaţia, electromagnetismul, forţa nucleară tare şi forţa nucleară slabă. <br/><br/>Fizicianul Attila Krasznahorkay, de la Institutul de cercetări Nucleare de pe lângă Academia Maghiară de Științe, a condus un colectiv de cercetători care susțin că au primele date privind o nouă forță fizică. Rezultatele investigațiilor întreprinse de cercetători sugerează că ar fi vorba despre o a cincea forță. <br/><br/>Savanții au urmărit comportamentul unui atom de heliu care emitea raze de lumină pe măsură ce era supus descompunerii. Unghiul la care a avut loc diviziunea atomică a fost de 115 grade, un fapt care, arată jurnaliștii americani, nu putea fi explicat folosind cunoștințele actuale ale fizicii. <br/><br/>Attila Krasznahorkay a declarat pentru CNN că este a doua oară când echipa sa reușește să identifice noua particulă. Au denumit-o X17 deoarece i-au calculat energia cinetică la 17 megaelectronvolți. "X17 ar putea fi particula care face legătura între lumea vizibilă și materia întunecată”, arată profesorul. <br/><br/>Jonathan Feng, profestor de fizică și astronomie la Universitatea din California, Irvine, a declarat că urmărește activitatea echipei maghiare de ani buni și consideră că este vorba despre o descoperire epocală. Dacă rezultatele cercetării pot fi repetate ”e vorba de un premiu Nobel evident”, arată profesorul. <br/><br/>Specialiștii maghiari au publicat rezultate similare ale cercetării și în 2016, în Physical Review Letters. În cel moment studiau descompunerea unui izotop diferit, beriliu 8. Și atunci au identificat electroni care se separau de atom a unghiuri neobișnuite, 140 de grade. <br/><br/>"Am prezentat o particulă nouă pe care nu o mai văzuse nimeni până atunci. Existența ei nu putea fi explicată pe baza modelului standard al fizicii particulelor astfel că a fost supusă investigațiilor, arată Krasznahorkay. În ciuda reticențelor, echipa maghiară vorbește despre cea de-a cincea forță ca despre o ”forță fotofobică” deoarece particulele par să ”se teamă de lumină”. <br/><br/>Până acum cercetătorii din toată lumea care au verificat rezultatele obținute de maghiari nu au putut să identifice erori. Maghiarii aveau nevoie să confirme rezultatele investigației din 2016 și noul proiect pare să fi făcut chiar acest lucru. Feng susține că nu este decât o singură șansă dintr-un miliard ca noile rezultate să fie provocate de altceva decât particula X17 și această nouă a cincea forță. <br/><br/>Savanții susțin că este nevoie ca un alt grup de cercetători să reușească să obțină aceleași rezultate folosind un al treilea tip de atom în afara celui de beriliu și heliu. Ar fi vorba de o cale de a obține o confirmare valabilă pentru teoria câmpului unificat, formulată de Albert Einstein. "Nu avem de ce să ne oprim la a cincea forță”, spune Feng, ”Ar putea fi și o a șasea, a șaptea sau a opta forță”, arată CNN.</p>
    </article>
  </body>
</html>