<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/italy/yuventus-obyrna-atalanta-i-prodylzhava-bez-zaguba-1409084.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-23T18:04:00+00:00"/>
    <meta property="og:title" content="Ювентус обърна Аталанта и продължава без загуба"/>
    <meta property="og:description" content="Отборът на Ювентус записа важен успех при гостуването си на Аталанта, печелейки на „Атлети д‘Адзури Италия“ с 1:3 „Бергамаските“ откриха резултата в началото на второто полувреме чрез Госенс, но „бианконерите“ обърнаха след два гола на Гонсало Игуаин, а едно попадение добави и Пауло Дибала"/>
  </head>
  <body>
    <article>
      <h1>Ювентус обърна Аталанта и продължава без загуба</h1>
      <address><time datetime="2019-11-23T18:04:00+00:00">23 Nov 2019, 18:04</time> by <a rel="author">Sportlive.bg</a></address>
      <p>Отборът на Ювентус записа важен успех при гостуването си на Аталанта, печелейки на „Атлети д‘Адзури Италия“ с 1:3. „Бергамаските“ откриха резултата в началото на второто полувреме чрез Госенс, но „бианконерите“ обърнаха след два гола на Гонсало Игуаин, а едно попадение добави и Пауло Дибала. Голямата новина от щаба на гостите преди началото на срещата бе отсъствието на Кристиано Роналдо от стартовия състав на Ювентус. Португалецът бе оставен извън групата, заради травма. Атака на „старата госпожа“ бе водена от Пауло Дибала и Гонсало Игуаин. За Аталанта пък Иличич и Малиновски бяха наказани, а Дуван Сапата продължаваше да лекува контузия.</p>
      <p>Шампионите бяха по-активният тим от началото на двубоя. В 17-тата минута обаче съдията отсъди дузпа в полза на <a href="https://www.sportlive.bg/tags/13940">Аталанта</a> след игра с ръка на Сами Кедира. Зад топката застана Муса Бароу, който изпълни 11-метровия удар доста несериозо, пращайки топката в напречната греда на вратата на Войчех Шчесни. Въпреки пропуснатата дузпа, „бергамаските“ изглеждаха като по-активният тим в следващите минути. Играчите на <a href="https://www.sportlive.bg/tags/1622">Ювентус</a> лека-полека започнаха да се изнервят. В 26-тата минута срещата приключи за Федерико Бернардески, който напусна, заради травма и бе заменен от Аарън Рамзи. До края на първата част домакините бяха по-активният отбор, като Аталанта на няколко пъти можеше да открие резултата срещу неориентираната отбрана на „бианконерите“. Първата част ще се запомни и с 6-те жълти картона, които показа съдията Джанлука Роки.</p>
      <p>Второто полувреме отново започна с натиск на селекцията на Джан Пиеро Гасперини. В 56-тата минута все пак логичното се случи и „бергамаските“ стигнаха до откриване на резултата. Грешникът от първата част Муса Бароу центрира отдясно и Робин Госенс засече топката в наказателното поле – 1:0! Въпреки гола, Аталанта продължи да атакува и имаше възможност да стигне до второ попадение в 62-рата минута, когато Папу Гомес проби и подаде на влезналия Луис Муриел, но ударът на колумбиеца бе блокиран от Де Лихт. В 67-ата минута Пауло Дибала проби в наказателното поле на „бергамаските“, но топката му бе избита от краката. В 70-тата минута <a href="https://www.sportlive.bg/tags/47207">Маурицио Сари</a> направи отчаян ход да обърне срещата, вкарвайки Емре Джан. И точно когато се виждаше, че Аталанта държи двубоя в свои ръце, Ювентус достига до изравняването, след като Гонсало Игуаин се възползва от разбъркване в наказателното поле на „бергамаските“ – 1:1! Малко след това Аталанта искаха дузпа за игра с ръка на Емре Джан, но такава не е свирена. В 82-рата минута „старата госпожа“ организира добра атака чрез Пауло Дибала, който подаде на Хуан Куадрадо, а след подаване по земя в наказателното поле Гонсало Игуаин вкарва втория си гол в срещата и обърнамача – 1:2! В 92-ата минута шампионите сложиха точка на спора след попадение на Пауло Дибала.</p>
      <p>Така Ювентус събира актив от 35 точки и вече е на 4 пред основния си преследвач Интер, който гостува на Торино по-късно днес. Двубоят беше 17-ти без поражение за тима на Маурицио Сари от началото на сезона. След поражението Аталанта остава на 6-тото място в подреждането с 22 точки, но продължава да е най-резултатният тим в <a href="https://www.sportlive.bg/tags/9713">Серия А</a> с 30 гола.</p>
      <related>
        <h4>Още по темата</h4>
        <a href="https://www.sportlive.bg/worldfootball/italy/Barselona-i-Betis-s-interes-kym-nenuzhen-v-Yuventus-1408878.html"/>
        <a href="https://www.sportlive.bg/worldfootball/italy/Ronaldo-iznenadvashto-izvyn-grupata-na-Yuventus-za-macha-s-Atalanta-1408763.html"/>
        <a href="https://www.sportlive.bg/worldfootball/italy/Ronaldo-ne-se-e-izvinil-na-syotbornicite-si-sled-zavryshtaneto-si-v-Yuventus-1408661.html"/>
        <a href="https://www.sportlive.bg/worldfootball/italy/Yuventus-dogovori-half-kojto-razvinti-otbora-dva-pyti-prez-esenta--1408569.html"/>
        <a href="https://www.sportlive.bg/timeout/facefromnews/Klaudio-Markizio-stava-zhurnalist-1408548.html"/>
      </related>
    </article>
  </body>
</html>