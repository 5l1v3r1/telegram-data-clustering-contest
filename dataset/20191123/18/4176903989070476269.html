<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/obrajen-moguc-sporazum-s-kinom-zabrinutost-zbog-hongkonga/"/>
    <meta property="og:site_name" content="Krstarica"/>
    <meta property="article:published_time" content="2019-11-23T18:50:00+00:00"/>
    <meta property="og:title" content="O’Brajen: Moguć sporazum s Kinom, zabrinutost zbog Hongkonga"/>
    <meta property="og:description" content="HALIFAKS - Savetnik za nacionalnu bezbednost predsednika SAD Robert O'Brajen izjavio je danas da je još moguće da do kraja godine s Kinom bude postignut"/>
  </head>
  <body>
    <article>
      <h1>O’Brajen: Moguć sporazum s Kinom, zabrinutost zbog Hongkonga</h1>
      <address><time datetime="2019-11-23T18:50:00+00:00">23 Nov 2019, 18:50</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>HALIFAKS – Savetnik za nacionalnu bezbednost predsednika SAD Robert O’Brajen izjavio je danas da je još moguće da do kraja godine s Kinom bude postignut sporazum o tzv. fazi 1, ali je upozorio da predsednik Donald Tramp neće zatvoriti oči pred onim što se dešava u autonomnoj kineskoj teritoriji Hongkongu.</p>
      <p>„Nadamo se da ćemo sporazum (faze 1) završiti do kraja godine. Mislim da je to moguće“, rekao je O’Brajen novinarima na bezbednosnoj konferenciji u Halifaksu, u Kanadi.</p>
      <p>Kako prenosi Rojters, on je, međutim, dodao da SAD neće zatvoriti oči pred onim što se dešava u Hongkongu, u Južnom kineskom moru i drugim delovima sveta u kojima delovanje Kine izaziva zabrinutost.</p>
      <p>O’Brajen je dodao da SAD žele da sutrašnji lokalni izbori u Hongkongu prođu bez nasilja.</p>
      <p>On je istakao da bi udar kineskih vlasti na demonstrante kao onaj koji je se svojevremeno desio na Trgu Tjenanmen u Pekingu, bio „strašna stvar“.</p>
      <p>Tramp je u petak izjavio da je kineskom predsedniku Si Đinpingu rekao da bi nasilno gušenje protesta u Hongkongu imalo „izuzetno negativne posledice“ na napore da se okonča šesnaestomesečni trgovinski rat između dve zemlje.</p>
      <p>Na pitanje šta će SAD učiniti ako Kina pokuša nasilno da uguši proteste, O’Brajen je rekao da se nada da se to neće desiti.</p>
      <p>„Već smo videli suviše nasilja u Hongkongu. Pravo pitanje je šta je svet spreman da učini u vezi s Kinom, ako se to desi? SAD će obaviti svoj deo“, rekao je O’Brajen.</p>
      <p>Američki ministar finansija Stiven Mnučin izjavio je u oktobru da trgovinski prgovarači SAD i Kine rade na sporazumu „faze jedan“ koji bi predsednici trrebalo da potpišu u novmebru.</p>
      <p>Rojters navodi da, međutim, trgovinski stručnjaci i ljudi bliski Beloj kući kažu da bi postizanje sporazuma moglo da bude odlozeno za sledeću godinu zbog suprotstavljenih stavova dve zemlje prema carinama.</p>
      <p>(Tanjug)</p>
    </article>
  </body>
</html>