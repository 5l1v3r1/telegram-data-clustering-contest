<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/kabmin-i-verhovna-rada-povinni-rozglyanuti-ta-priynyati-zakon-pro-konkurentniy-rinok-tepla-ekspert-330687_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T18:00:00+00:00"/>
    <meta property="og:title" content="Кабмін і Верховна Рада повинні розглянути та прийняти закон про конкурентний ринок тепла – експерт"/>
    <meta property="og:description" content="Закон про конкурентний ринок тепла та програма газозаміщення дозволять країні заощадити мільярди та прискорити розвиток економіки."/>
  </head>
  <body>
    <article>
      <h1>Кабмін і Верховна Рада повинні розглянути та прийняти закон про конкурентний ринок тепла – експерт</h1>
      <h2>Закон про конкурентний ринок тепла та програма газозаміщення дозволять країні заощадити мільярди та прискорити розвиток економіки.</h2>
      <address>
        <time datetime="2019-11-23T18:00:00+00:00">23 Nov 2019, 18:00</time>
      </address>
      <p>Стартував опалювальний сезон за нової влади, яка має приголомшливі стартові умови – підтримку президента і монобільшість в парламенті. 15 листопада <a href="https://dt.ua/ECONOMICS/kabmin-vidpustiv-tarifi-na-opalennya-i-garyachu-vodu-329935_.html"><b>Кабінет міністрів України "відпустив" тарифи</b></a>, скасувавши постанову про обмеження їхнього зростання – однак тепер не зрозуміло, як він планує стримувати подорожчання тепла. Про це у своїй статті для <a href="https://dt.ua/">DT.UA</a> пише голова наглядової ради Біоенергетичної асоціації України Володимир Майстришин.</p>
      <p>Для цього, на думку автора, Кабмін і Верховна Рада повинні розглянути та прийняти закон про конкурентний ринок тепла, який був свого часу розроблений на кошти USAID, однак чомусь досі припадає пилом на полицях колишнього Мінрегіону.</p>
      <p>"Завдання цього законопроєкту: забезпечити вільне підключення до теплової мережі незалежного виробника тепла і гарантувати оплату за тепло за умови, що воно дешевше, аніж тепло, яке може виробити саме ТКЕ. Зрозуміло, що інвестор у першу чергу прийде у такі теплові мережі, де частка його тепла не буде критично великою порівняно з обсягом виробництва тепла монополістом", – вказує автор, додаючи, що такий закон принесе Україні велику кількість бонусів та преференцій.</p>
      <p>Також, на думку експерта, Україна потребує програми газозаміщення, подібної до тієї, яка розроблена і з успіхом застосовується у Литві. Така програма дозволила б країні економити 5-6 млрд доларів на рік на закупівлі імпортного газу.</p>
      <p>"Вже сьогодні стало очевидним, на скільки ситуація простіша із теплозабезпеченням переважної більшості соціальних закладів у районних центрах, тому що вони перейшли на альтернативне опалення. І така ж ситуація була б і з опаленням для всього населення. Але поки не вирішиться проблема із транзитом, ми ділитимемо доступні Україні обсяги газу між промисловістю і потребами опалення. При цьому ми експортуємо значну кількість біоенергоресурсів із України за ціною, що нижча за ціну імпортованого газу (мається на увазі енергетичний еквівалент), тому що вони поки не знаходять застосування в Україні", – зазначає автор.</p>
      <p>Відзначимо, раніше прем'єр-міністр Олексій Гончарук заявив про те, що уряд <b><a href="https://dt.ua/ECONOMICS/rishen-schodo-pidvischennya-tarifiv-ne-bulo-goncharuk-325803_.html">не приймав рішень про підвищення цін на опалення</a></b>.</p>
      <p>Детальніше про ситуацію з опаленням в Україні, альтернативних джерелах тепла, газозаміщенні та планах уряду на цей рахунок читайте у матеріалі Володимира Майстришина "<a href="https://dt.ua/energy_market/arifmetichna-pomilka-cinoyu-v-cilu-strategiyu-330604_.html"><b>Арифметична помилка ціною в цілу стратегію</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>