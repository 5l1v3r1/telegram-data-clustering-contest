<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/madarsky-volic-bude-mat-zastupcov-v/431890-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T18:12:00+00:00"/>
    <meta property="og:title" content="Maďarský volič bude mať zástupcov v parlamente, tvrdia Most-Híd i SMK"/>
    <meta property="og:description" content="Predseda Mosta-Híd Béla Bugár je presvedčený, že jeho strana bude súčasťou Národnej rady aj po 29. februári 2020."/>
  </head>
  <body>
    <article>
      <h1>Maďarský volič bude mať zástupcov v parlamente, tvrdia Most-Híd i SMK</h1>
      <h2>Predseda Mosta-Híd Béla Bugár je presvedčený, že jeho strana bude súčasťou Národnej rady aj po 29. februári 2020.</h2>
      <address><time datetime="2019-11-23T18:12:00+00:00">23 Nov 2019, 18:12</time> by <a rel="author">TASR</a></address>
      <p>Bratislava 23. novembra (TASR) - Maďarská menšina bude mať svoje zastúpenie v parlamente aj po budúcoročných voľbách. Zhodujú sa na tom zástupcovia strán Most-Híd i SMK, ktoré sa ako najväčší zástupcovia maďarských voličov nedokázali dohodnúť na spoločnom postupe do volieb.</p>
      <p>Predseda Mosta-Híd Béla Bugár je presvedčený, že jeho strana bude súčasťou Národnej rady aj po 29. februári 2020. <i>"Dokonca tvrdím, že aj keby sme išli sami, nespájali by sme sa s MKDA, Šancou a RIS, aj tak by sme sa dostali do parlamentu,“ </i>povedal v sobotu po rokovaní republikovej rady, ktorá schvaľovala kandidátku do budúcoročných volieb. Bugár verí tomu, že súčasné prieskumy, podľa ktorých sa Most-Híd do parlamentu nedostane, neodrážajú skutočné preferencie, ale sú skôr negatívnym efektom útokov voči strane v poslednom období. <i>"Často je to tak, že keď sa na niekoho útočí, ani ľudia v prieskumoch sa k nemu nehlásia, aj v tomto prípade to tak môže byť,"</i> skonštatoval.</p>
      <p>Oznámil, že v kampani bude akcentovať to, ako Most-Híd prispel počas desiatich rokov svojej existencie k výraznému zlepšeniu slovensko-maďarských vzťahov, ale aj k demokratizácii spoločnosti. <i>"A to hovorím aj v súvislosti s udalosťami po vražde novinára Jána Kuciaka a jeho snúbenice. Práve náš postoj, tak kritizovaný, náš tlak prispel k zmene výberu policajného prezidenta, k očiste polície i súdnictva,“ </i>upozornil Bugár.</p>
      <p>Predstavitelia SMK, ktorí takisto v sobotu schvaľovali svojich kandidátov v rámci spoločnej kandidátky s Maďarským fórom (MF) a Maďarskou komunitnou spolupatričnosťou, veria, že zastúpenie maďarskej menšiny bude pokračovať práve preto, že ich spoločná kandidátka sa hlási k zmene, ktorá by na Slovensku mala nastať. <i>"Ľudia sú znechutení touto vládou, prichádzame s alternatívou, ktorá pomôže dostať Slovensko do správnej dráhy, ísť po správnej línii,“ </i>vyhlásil predseda Republikovej rady SMK Peter Őry. Verí, že spolu s politickými partnermi na spoločnej kandidátke oslovia i tých voličov, ktorí voliť nechodia, a dosiahnu potrebné percento pre vstup do parlamentu.</p>
      <p>Maďarské strany rokovali o prípadnej spolupráci už počas leta. Na spolupráci sa napokon v októbri dohodli len MF, SMK a Spolupatričnosť (po novom Maďarská komunitná spolupatričnosť). Rokovanie s Mostom-Híd stroskotalo podľa tvrdenia vládnej strany na neúprimnosti partnerov. Tí naopak hovoria o tom, že Most nebol ochotný vylúčiť spoluprácu so Smerom.</p>
      <p>Voľby do Národnej rady budú 29. februára 2020. Kampaň sa už začala. Politické strany a hnutia musia podať kandidačnú listinu do 1. decembra 2019.</p>
      <related>
        <h4>Prečítajte si aj:</h4>
        <a href="https://www.teraz.sk/slovensko/na-kandidatke-hnutia-socialistisk-bud/431869-clanok.html"/>
        <a href="https://www.teraz.sk/slovensko/volby2020-most-hid-rozhodne-o-volebno/431807-clanok.html"/>
        <a href="https://www.teraz.sk/slovensko/opozicia-sa-na-koalicii-nedohodla/431537-clanok.html"/>
      </related>
    </article>
  </body>
</html>