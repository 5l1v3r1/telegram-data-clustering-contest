<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806884/%D9%85%D8%A7%D8%A8%D9%87%E2%80%8C%D8%A7%D9%84%D8%AA%D9%81%D8%A7%D9%88%D8%AA-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%A8%D9%87%E2%80%8C%D8%B5%D9%88%D8%B1%D8%AA-%D9%85%D8%B3%D8%AA%D9%85%D8%B1-%D8%A8%D9%87-%D8%AD%D8%B3%D8%A7%D8%A8-%D9%88%D8%A7%D8%AC%D8%AF%D8%A7%D9%86-%D8%B4%D8%B1%D8%A7%DB%8C%D8%B7-%D9%88%D8%A7%D8%B1%DB%8C%D8%B2-%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T18:42:00+00:00"/>
    <meta property="og:title" content="عضو هیئت علمی دانشگاه آزاد مازندران: مابه‌التفاوت گرانی بنزین به‌صورت مستمر به حساب واجدان شرایط واریز شود"/>
    <meta property="og:description" content="عضو هیأت علمی دانشگاه آزاد مازندران گفت: دولت باید مابه‌التفاوت افزایش قیمت بنزین را به‌صورت مستمر به حساب مردم و به خصوص واجدان شرایط واریز کند."/>
  </head>
  <body>
    <article>
      <h1>عضو هیئت علمی دانشگاه آزاد مازندران: مابه‌التفاوت گرانی بنزین به‌صورت مستمر به حساب واجدان شرایط واریز شود</h1>
      <h2>عضو هیأت علمی دانشگاه آزاد مازندران گفت: دولت باید مابه‌التفاوت افزایش قیمت بنزین را به‌صورت مستمر به حساب مردم و به خصوص واجدان شرایط واریز کند.</h2>
      <address>
        <time datetime="2019-11-23T18:42:00+00:00">23 Nov 2019, 18:42</time>
      </address>
      <p>به گزارش گروه استان ها <a href="https://snn.ir/">خبرگزاری دانشجو</a>، عبدالرضا بابایی عضو هیأت علمی دانشگاه آزاد مازندران با حضور در نمایشگاه مطبوعات و خبرگزاری‌های استان مازندران با اشاره به تصمیم سران سه قوه در خصوص سهمیه‌بندی و افزایش قیمت بنزین اظهار کرد: در اجرای این طرح از دولت انتظار می‌رفت نسبت به اطلاع‌رسانی و آگاه‌سازی مردم از روزهای قبل اقدام می‌کرد.</p>
      <p>عضو هیأت علمی دانشگاه آزاد مازندران افزود: چنین تغییراتی را از گذشته در کشور داشتیم اما تفاوت این بوده که در گذشته آگاه‌سازی صورت می‌گرفته اما دولت در زمینه افزایش قیمت بنزین آگاه‌سازی نکرده است.</p>
      <p>بابایی با بیان اینکه در اجرای این برنامه مهم باید مسؤولان، رسانه‌ها و دانشگاهیان مطلع بودند و به آگاه‌سازی آن در جامعه می‌پرداختند، خاطرنشان کرد: سهمیه‌بندی بنزین نخستین مرتبه در دولت نهم با موفقیت انجام شده بود که در آن زمان دولت با کمک رسانه‌ها و دانشگاهیان در این زمینه فرهنگ‌سازی کرده بود که خوب هم جواب داده بود و بهتر بود از تجربه گذشته استفاده می‌شد.</p>
      <p>وی اجرای قانون هدفمند کردن یارانه‌ها را ضروری دانست و تصریح کرد: برای اجرای این برنامه مهم باید مشخص شود که در مقام اجرا با چه کیفیتی قرار است عملیاتی شود و صاحبنظران جامعه در آن به بررسی بپردازند.</p>
      <p>عضو هیأت علمی دانشگاه آزاد مازندران با تاکید بر اینکه دولت باید مابه‌التفاوت افزایش قیمت بنزین را به‌صورت مستمر به حساب مردم و به خصوص نیازمندان واریز کند، گفت: دولت باید به‌طور دقیق بر بازار نظارت داشته باشد تا قیمت کالاها به بهانه افزایش قیمت بنزین افزایش نداشته باشد.</p>
    </article>
  </body>
</html>