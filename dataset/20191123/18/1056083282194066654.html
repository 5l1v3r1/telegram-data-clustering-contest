<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201048/%D8%B1%D8%B6%D8%A7%DB%8C%DB%8C-%D8%A7%D9%82%D8%AA%D8%B5%D8%A7%D8%AF-%D9%87%D9%85-%D9%85%D8%A7%D9%86%D9%86%D8%AF-%D8%B3%DB%8C%D8%A7%D8%B3%D8%AA-%D8%A8%D8%A7%DB%8C%D8%AF-%D8%AA%D8%A7%D8%A8%D8%B9-%D9%88%D9%84%D8%A7%DB%8C%D8%AA-%D9%81%D9%82%DB%8C%D9%87-%D8%A8%D8%A7%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T18:29:35+00:00"/>
    <meta property="og:title" content="رضایی: اقتصاد هم مانند سیاست باید تابع ولایت فقیه باشد"/>
    <meta property="og:description" content="دبیر مجمع تشخیص مصلحت نظام گفت: در کشور ما اقتصاد هم مانند سیاست باید تابع ولایت فقیه باشد تا همانند عرصه امنیتی و دفاعی در عرصه اقتصادی نیز به موفقیت برسیم."/>
  </head>
  <body>
    <article>
      <h1>رضایی: اقتصاد هم مانند سیاست باید تابع ولایت فقیه باشد</h1>
      <address><time datetime="2019-11-23T18:29:35+00:00">23 Nov 2019, 18:29</time> by <a rel="author">علیرضا قربانی</a></address>
      <p>دبیر مجمع تشخیص مصلحت نظام گفت: در کشور ما اقتصاد هم مانند سیاست باید تابع ولایت فقیه باشد تا همانند عرصه امنیتی و دفاعی در عرصه اقتصادی نیز به موفقیت برسیم.</p>
      <p>به گزارش ایسنا، محسن رضایی دبیر مجمع تشخیص مصلحت نظام در نشست ماهیانه جامعه اسلامی مهندسین که شامگاه امروز (شنبه) در محل این تشکل برگزار شد، اظهار کرد: از اول انقلاب تاکنون همه دولت مردان ایران تلاش کردند در اقتصاد کاری انجام دهند، مخصوصا در این دو دهه اخیر تمامی توجهات قوای مختلف به اقتصاد بوده ولی هنوز به یک راهکار که به آینده آن امیدوار باشیم نرسیده ایم.</p>
      <p>وی افزود: اقداماتی از جمله خصوصی سازی گرفته تا دادن یارانه و یا تاسیس بانکهای خصوصی در این سالها انجام شده ولی به نظر می رسد که باید کاری بنیادی در این حوزه انجام شود و نمی توان این مشکل اساسی را به اشخاص نسبت داد.</p>
      <p>دبیر مجمع تشخیص مصلحت نظام تاکید کرد: در سه سال آینده نقدینگی کشور تقریبا دو برابر خواهد شد که اگر تولید به همین مقدار رشد کند این نقدینگی ایراد ندارد ولی اگر تولید به همان میزان رشد نکند این نقدینگی در صنعت، کشاورزی، ارز، طلا و مسکن سرریز می کند و کسانی که از این دارایی ها محروم هستند بار دیگر دچار شوک می شوند.</p>
      <p>وی با بیان اینکه اگر اصلاح طلبان و اصولگرایان گفت‌وگوی ملی راه بیندازند ولی در انتهای این گفت‌وگوها مشکل جدی اقتصاد کشور حل نشود نتیجه ای برای مردم نخواهد داشت‌، گفت: ایران در تاریخ خود همواره درگیر چالش های بزرگی بوده و در این دهه های اخیر به طور مرتب هر ۱۰ سال یک حادثه بزرگ برای کشور رخ داده است؛ از سال ۶۸ گرفته که با رحلت امام حادثه بزرگی برای کشور رخ داد تا سال ۷۸ و ۸۸ و سال جاری که کشور با چالش های بزرگی دست و پنجه نرم کرده است.</p>
      <p>دبیر محمع تشخیص مصلخت نظام با بیان اینکه دو عامل جدی در این چالش ها تاثیر داشته، گفت: یکی اختلاف نخبگانی و دیگری دخالت خارجی در این زمینه تاثیر داشته است و این چالش ها هرچه عمیق تر شود مسیر پیشرفت ما را نسبت به کشورهای دیگر هم هزینه ساز تر می‌کند هم طولانی تر.</p>
      <p>وی با بیان اینکه در پیروزی انقلاب چالش آزادی، استقلال و حکمرانی ساماندهی شد ولی مسئله عدالت و پیشرفت هم چنان مورد بحث است، گفت: در امر دفاع پیشرفت های ایران خارق العاده بوده و در بعد سیاست به قول دشمنان ما، ایران دارای مقتدر ترین رهبر عالی است. ما توانستیم حکمرانی سیاسی دفاعی امنیتی را به مقدار زیادی حل کرده و یکی از چالش های تاریخی خود را حل و فصل کنیم.</p>
      <p>رضایی اظهار کرد: ما نمی توانیم الگوی پیشرفت جوامع دیگر را کپی کنیم چون جامعه مدنی در کشور ما شکل نگرفته است اما  در کشورهایی که هم اکنون اعتراضات به نظام سرمایه داری وجود دارد مسئله سرمایه داری با چالش جدی روبرو شده است‌.</p>
      <p>دبیر مجمع تشخیص مصلحت نظام اظهار کرد: وقتی ما برای مسئله استقلال و امنیت خود با راهکار مردم سالاری دینی و  حکمرانی ولایت فقیه موفق بودیم باید با همین نگاه، اقتصاد کشور را سر و سامان دهیم و همان‌طور که ولایت فقیه به چالش های سیاسی سامان داد و در این چهار دهه اخیر هیچ توطئه خارجی نتوانست پایه های سیاسی کشور را متزلزل کند باید در حوزه اقتصادی نیز به این دستاورد برسیم.</p>
      <p>دبیر مجمع تشخیص مصلحت نظام گفت: در کشور ما اقتصاد مانند سیاست باید تابع ولایت فقیه باشد و الگوی مردم داری ما نیز اقتصادی باشد تا همانند عرصه امنیتی و دفاعی به موفق در عرصه اقتصادی نیز برسیم.</p>
      <p>رضایی گفت: علت اختلاف برداشت در برخی مسائل از جمله نظر برخی سیاسیون درباره اینکه می گویند برخی اقدامات مجمع تشخیص به گونه ای است که گویی نهاد قانون گذاری جدید ایجاد شده این است که آن هماهنگی که در حوزه سیاسی امنیتی دفاعی کشور وجود داشته و موجب اقتدار کنونی کشور در این حوزه ها شده در حوزه اقتصادی وجود ندارد.</p>
      <p>رضایی با اشاره به اینکه وقتی جنگ شد ما مهمات نداشتیم ولی الان موشک با برد دوهزار کیلومتری بسیار دقیق داریم، تصریح کرد: چطور می‌شود که همین مدل را در اقتصاد پیاده کنیم؟ تا این را می‌گوییم می‌گویند که این‌ها می‌خواهند اقتصاد را نظامی کنند درحالی‌که در بسیاری از سبک‌های مدیریتی دنیا از حوزه نظامی الگو شده و وارد کسب و کار و سایر بخش‌ها شده است.</p>
      <p>انتهای پیام</p>
    </article>
  </body>
</html>