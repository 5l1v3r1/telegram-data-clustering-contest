<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/e-bine-sa-stii-cele-mai-eficiente-tratamente-naturiste-pentru-tuse_3059907.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-23T18:50:54+00:00"/>
    <meta property="og:title" content="E bine să știi! Cele mai eficiente tratamente naturiste pentru tuse"/>
    <meta property="og:description" content="Având cauze diverse, tusea, seacă sau expectorantă, este reacţia corpului prin care sunt eliminate substanţele străine şi mucusurile care se acumulează în plămâni şi pe căile respiratorii. Exceptând cazurile în care este absolut necesară intervenţia unui"/>
  </head>
  <body>
    <article>
      <h1>E bine să știi! Cele mai eficiente tratamente naturiste pentru tuse</h1>
      <address><time datetime="2019-11-23T18:50:54+00:00">23 Nov 2019, 18:50</time> by <a rel="author">PUBLIKA.MD</a></address>
      <p>
        <b>Având cauze diverse, tusea, seacă sau expectorantă, este reacţia corpului prin care sunt eliminate substanţele străine şi mucusurile care se acumulează în plămâni şi pe căile respiratorii. Exceptând cazurile în care este absolut necesară intervenţia unui medic (tuberculoza, bronşita, otita, pleurezia etc.), tusea poate fi tratată la domiciliu, cu remedii naturale, preparate în caz, uneori chiar mai eficiente decât medicamentele şi fără reacţii adverse, scrie <a href="https://www.realitatea.net/stiri/actual/cele-mai-eficiente-tratamente-naturiste-pentru-tuse-pur-si-simplu-fac-minuni_5dd8355e9e2d5b350d6695e4">realitatea.ro</a>.</b>
      </p>
      <p>Astfel, siropul din ceapă, ceaiul de nuci sau siropul din ridiche neagră şi-au dovedit, în timp, eficacitatea, atunci când siropurile şi spray-urile pentru gât, din farmacie, nu au dat rezultatele promise în reclame. Tusea poate fi cauzată de afecţiuni bronhopulmonare (bronşita, traheita, astm, cancer bronhopulmonar, inhalare a unui corp străin, dilataţie a bronhiilor, tuberculoza), dar şi otorinolaringologice (otita, rinofaringită, sinuzita), pleurale (pleurezie, pneumotorax), cardiace (insuficienţă cardiacă stângă) sau digestive (reflux gastroesofagian).</p>
      <p>Totodată, tusea poate fi declanşată de factori alergeni precum praful de casă, polenul, escoliaţiile de la animale sau hrana pentru peşti sau de sinuzita cronică, atunci când este însoţită de febră, dureri de cap sau lipsa poftei de mâncare. Atunci când tusea este cauzată de o răceală comună sau de consumarea unui aliment rece, există remedii naturale care pot ameliora problema, mult mai eficient decât medicamentele, mai ales că acestea din urmă pot avea reacţii adverse mult mai grave decât „simplă" tuse pentru care au fost administrate.</p>
      <h3>Tratamente naturiste pentru tuse</h3>
      <p>- <b>Miere de albine şi turmeric</b>: de patru ori pe zi ia o linguriţă de miere de albine amestecată cu puţin turmeric.</p>
      <p> - <b>Inhalaţii cu ulei de pin, ienupăr sau brad</b>: se pun câteva picături din aceste uleiuri într-un vas cu apă fierbinte şi se inspiră adânc vaporii degajaţi.</p>
      <p>- <b>Sirop de ridiche neagră</b>: este indicat atât pentru adulţi, cât şi pentru copii şi are şi proprietăţi imunostimulatoare, vindecând orice fel de tuse (seacă sau productivă). Se spală o ridiche neagră şi la capătul cu frunze se face o scobitură care se umple cu miere, de preferat să fie de tei, iar apoi se aşază lângă o sursă de căldură (soba, calorifer etc.), urmând ca în 6-12 ore să se formeze un sirop în interiorul ridichiei. Din acest sirop se ia o linguriţă de 3-4 ori pe zi şi pe măsură ce se consuma siropul, se adaugă miere în scobitura ridichiei, până când coaja acesteia începe să se usuce. Sirop din ridiche neagră se poate obţine şi feliind două ridichi, aşezându-se apoi, într-un castron, alternativ: un rând felii de ridiche, un strat de miere, în 6-12 ore începând să se formeze sirop.</p>
      <p>- <b>Ulei de oregano</b>: o infuzie cu ulei de oregano face minuni în cazul tusei persistente. Dr. Oz. citat de eva.ro recomandă să fierbi puţină apă, să pui 3-4 picături de ulei de oregano şi să faci inhalaţie cu un prosop pe cap.</p>
      <p>- <b>Vinul de ceapă</b>: este un remediu foarte bun atât pentru tuse, cât şi pentru durerile de cap şi de gât cauzate de sinuzită. Într-un vas (castron, sticlă) se pun 200 grame de ceapă tocată mărunt, 100 grame de miere polifloră şi 500 ml de vin natural (roşu sau alb). Se lăsă la macerat 10 zile într-un loc călduţ, după care se strecoară şi se beau 3-4 linguri pe zi.</p>
      <p>- <b>Ceai de ghimbir</b>: pentru gât inflamat şi tuse. Pune câteva felii de ghimbir proaspăt în apă fiartă, lasă la infuzat 10 minute şi serveşte ceaiul cu înghiţituri mici.</p>
      <p> - <b>Ceai de salvie</b>: pentru durere în gât. Se prepară ceaiul lăsând la infuzat salvia, după care se adăugă puţină sare de mare şi se face câte o gargară de trei ori pe zi.</p>
      <p>- <b>Sirop de ceapă</b>: se prepară din trei cepe tocate mărunt, 150 ml de apă şi 100 grame de miere. Amestecul se fierbe timp de cinci minute, se lăsă la răcit şi se iau 3-4 linguri pe zi.</p>
      <p>- <b>Limonadă caldă pentru gât</b>: se stoarce o lămâie într-un pahar cu apă călduţă şi se adăugă puţină miere de albine. Lămâia este o sursă foarte bună de vitamina C şi ajută organismul să se recupereze mai repede, însă este nevoie de cel puţin trei pahare consumate pe zi.</p>
      <p>- <b>Ceai din ceapă</b>: o ceapă de mărime medie, cu tot cu coaja, se zdrobeşte cu pumnul de masă, se fierbe în 300 ml de apă, timp de 10 minute, iar când se răceşte amestescul se adaugă trei linguriţe de miere. Se consumă 2-3 căni de ceai din ceapă pe zi.</p>
      <p>-<b> Ceai din ceapă şi nuci:</b> se taie mărunt două cepe, cu tot cu coajă şi, împreună cu trei nuci zdrobite, se fierb într-un litru de apă, timp de 15 minute. Când se răceşte amestecul se îndulceşte cu miere şi se bea pe parcursul unei zile.</p>
      <p>- <b>Ceai de nuci:</b> se dau în clocot 750 ml de apă şi apoi se adaugă cinci nuci spălate bine şi doar crăpate, evident, cu coaja cu tot. Se fierbe totul încă zece minute şi se bea călduţ, neîndulcit.</p>
      <p>- <b>Sirop de hrean</b>: peste o rădăcină de hrean rasă se adaugă cinci linguri de miere, se amestecă bine totul şi după câteva ore de macerare se pot consuma trei linguriţe pe zi din siropul format.</p>
      <p>- <b>Sirop din lapte, ceapă şi usturoi</b>. Se macină căţeii dintr-o căpăţână de usturoi şi se dă pe răzătoare o ceapă medie, amestecul fierbându-se timp de cinci minute într-un litru de lapte dulce. După gust, se poate îndulci cu miere şi se consuma o lingură la două ore.</p>
      <p>- <b>Ceaiul de tei</b> calmează tusea şi gâtul iritat. Sunt indicate 2-3 căni de ceai din flori de tei pe zi îndulcit cu miere.</p>
      <p>- <b>Piperul alb, măcinat, amestecat cu miere</b>. Un vârf de cuţit de piper alb, amestecat cu o linguriţă de miere, consumat de trei ori pe zi, face minuni în cazul tuşei.</p>
      <p>- <b>Decoctul de cimbru</b>: 30 de grame de plantă la un litru de apă. Se beau trei căni pe zi, între mese.</p>
      <p>- <b>Decoct de muşeţel</b>: pentru calmarea tusei convulsive. Se pun comprese calde cu decoct de muşeţel, pe torace.</p>
    </article>
  </body>
</html>