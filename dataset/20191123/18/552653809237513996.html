<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058184_varga-judit-a-biroknak-a-kuria-jogertelmezeset-kell-kovetniuk"/>
    <meta property="og:site_name" content="Népszava"/>
    <meta property="article:published_time" content="2019-11-23T18:48:00+00:00"/>
    <meta property="og:title" content="Varga Judit: a bíróknak a Kúria jogértelmezését kell követniük"/>
    <meta property="og:description" content="Az igazságügyi miniszter szerint mindez nem csorbítja a bírói függetlenséget. Nem is kérdés, hiszen a korlátozásoktól csak szabadabb lesz az ember."/>
  </head>
  <body>
    <article>
      <h1>Varga Judit: a bíróknak a Kúria jogértelmezését kell követniük</h1>
      <address><time datetime="2019-11-23T18:48:00+00:00">23 Nov 2019, 18:48</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Az igazságügyi miniszter szerint mindez nem csorbítja a bírói függetlenséget. Nem is kérdés, hiszen a korlátozásoktól csak szabadabb lesz az ember.</b>
      </p>
      <p>A bíróságok kötelesek lesznek a Kúria jogértelmezését követni az Igazságügyi Minisztérium törvényjavaslata értelmében, ugyanakkor ez nem sérti az ítélkező bírók, vagy az eljáró tanácsok személyes függetlenségét - mondta Varga Judit igazságügy-miniszter szombaton Budapesten, a magyar ügyvédek napján tartott ünnepségen.</p>
      <h3>Pellengérre kerül az egyéni értelmezés</h3>
      <p>Az MTI beszámolója szerint Varga hozzátette: "Az egyes törvényeknek az egyfokú járási hivatali eljárások megteremtésével összefüggő módosításáról" szóló törvényjavaslat ennek érdekében teszi lehetővé az eltérést a Kúria jogértelmezésétől, ha az az ügy körülményei vagy az alaptörvénnyel való összhang érdekében szükséges. </p>
      <blockquote>A javaslat szerint azonban az egyéni jogértelmezést a bíró köteles lesz külön indokolni, a külön indoklást pedig az érintett, pereskedő felek is vitathatják</blockquote>
      <p> - amire elsősorban a büntető, a polgári és a közigazgatási perrendtartásokról szóló törvényekben biztosított rendes és rendkívüli jogorvoslati eszközök alkalmasak. </p>
      <p>Arra az esetre, ha a feleknek már nem áll rendelkezésre jogorvoslati eszköz, mert azokat kimerítették, vagy ilyen eszköz igénybevétele kizárt, a törvényjavaslat új jogorvoslati eszközként biztosítja a jogegységi panaszt. A jogegységi panasz eljárásban a Kúria bíráiból álló, az ügyelosztási rendben meghatározott összetételű panasztanácsok járnának el kizárólag a felek valamelyikének jogorvoslati indítványára - fejtegette a miniszter.</p>
      <h3>Saját képükre formálnák a Kúriát</h3>
      <p>Bár Varga nem osztja "azok aggodalmát, akik az ítélkezés függetlenségének csorbítását látják mindebben", nehezen lehetne megmagyarázni, hogy a felülről diktált jogértelmezés miért nem számít a függetlenség csorbításának.</p>
      <blockquote>Egyszerű párhuzammal élve: ha egy új munkahelyi szabályozás előírná, hogy ugyanúgy kell öltöznünk, mint a főnökünk, és csak nagyon alapos, (felül nem bírált) indoklás után viselhetünk más színű inget, nadrágot, mint ő, azt csak az őrültek, a szervilisek vagy a törtetők nem tekintenék korlátozásnak.</blockquote>
      <p>Mint a <a href="https://nepszava.hu/3057861_bujtatott-igazsagugyi-reform">Népszava</a> már korábban beszámolt róla, a javaslat erőltetése arra utal: a Kúriát próbálja erősíteni, mi több, a saját képére formálni a kormány. Hiszen egy másik - Varga által ezúttal nem említett módosítás - megteremti annak lehetőségét is, hogy az alkotmánybírák saját kérelmükre rendes bíróvá váljanak, majd alkotmánybíró mandátumuk lezártával a Kúriára kerüljenek tanácselnöknek. Anélkül, hogy egyetlen perc bírói vagy megfelelő jogi gyakorlatuk lenne. <b>Ennek háttérében sokak szerint az áll, hogy Darák Péter Kúria-elnök utódját a kipróbált, kormánypártokhoz hű alkotmánybírák közül választanák ki.</b> Két név forog jogi berkekben: Varga Zs. András korábbi legfőbb ügyész-helyettesé, illetve a nemrég alkotmánybíróvá választott volt OBH-elnök Handó Tündéé. </p>
      <h3>Amikor a gazdasági érdek formálja a jogot</h3>
      <p>Az eseményen részt vett Varga Mihály pénzügyminiszter is, aki arról beszélt:</p>
      <blockquote>a kormány gazdaságpolitikáját elsősorban a jogalkotáson keresztül tudja megvalósítani.</blockquote>
      <p> Mint hangsúlyozta, nem mindegy, hogy Magyarország miként fog részt venni abban a világméretű gazdasági folyamatban, amit a technológia nagyon gyors változása jellemez. A jogalkotás ebből a szempontból a jövőre való felkészülést is szolgálja – mondta Varga, aki szerint „az egyre gyorsuló fejlődés azt kívánja, hogy ezeken az érzékeny területeken is határozott, gyors, ugyanakkor körültekintő lépéseket tegyünk”.</p>
      <p>Hogy a Varga által csak nagyon általánosan megemlített lépések a gyakorlatban mit jelenthetnek, azt jól mutatja a sokak által kritizált, rabszolgatörvénynek is nevezett túlóratörvény, amit a kritikusok szerint a kormány a <a href="https://nepszava.hu/3026369_parragh-a-tuloratorveny-egy-uzenet-volt-a-nemet-nagytokenek">német vállalatok igényeinek megfelelően</a> formált.</p>
    </article>
  </body>
</html>