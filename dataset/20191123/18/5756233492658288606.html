<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623024/%D9%85%D8%B1%D8%AF%D9%85-%D9%86%DA%AF%D8%B1%D8%A7%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T18:45:00+00:00"/>
    <meta property="og:title" content="مردم نگرانند"/>
    <meta property="og:description" content="چند روز از افزایش نرخ بنزین، اعتراض و تنش‌هایی که به واسطه گرانی این نوع سوخت ایجاد شده بود، می‌گذرد اما همچنان بیشتر مردم نگرانند که افزایش قیمت بنزین بر روی نرخ سایر اجناس تاثیر بگذارد."/>
  </head>
  <body>
    <article>
      <h1>مردم نگرانند</h1>
      <address>
        <time datetime="2019-11-23T18:45:00+00:00">23 Nov 2019, 18:45</time>
      </address>
      <p>
        <i>چند روز از افزایش نرخ بنزین، اعتراض و تنش‌هایی که به واسطه گرانی این نوع سوخت ایجاد شده بود، می‌گذرد اما همچنان بیشتر مردم نگرانند که افزایش قیمت بنزین بر روی نرخ سایر اجناس تاثیر بگذارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ساعت سه بعدازظهر است برای بررسی احتمالی افزایش قیمت سایر کالاها به واسطه افزایش نرخ بنزین در چند روز گذشته به بازار بزرگ تهران رفتم، بیشتر مردم با دست‌های خالی در حال خارج شدن از بازار هستند و خبری از شور و حال در بازار نیست، به پاساژ امام رضا(ع) که همیشه مملو از ازدحام مردم است رفتم خلاف تصورم این پاساژ بسیار خلوت است و افرادی هم که در پاساژ هستند فقط از پشت ویترین مغازه به لباس‌ها، کفش، کیف و ... نگاه می‌کنند و بیشتر مغازه‌داران در جلوی درب مغازه خود ایستاده‌اند و کمتر کسی خرید می‌کند، برخی از مغازه‌داران به علت فروش نرفتن اجناس آنها را حراج کرده‌اند اما باز هم نرخ کالاها بالا است و با توجه به کاهش قدرت خرید مردم بیشتر افراد فقط اجناس مورد نظر خود را قیمت می‌کنند و خبری از خرید و فروش نیست.</p>
      <p>خانمی که به همراه دخترش برای خرید چکمه به بازار آمده از پشت شیشه در حال نگاه کردن به کفش‌ها و قیمت آنهاست به من نگاه می‌کند و می‌گوید که مثلا حراج زده اما بازهم قیمت‌ها بالاست و ما توان خرید نداریم.</p>
      <figure>
        <img src="https://aftabnews.ir/files/fa/news/1398/9/2/362756_793.jpg"/>
      </figure>
      <p>با پرس و جو از مردم و فروشنده‌ها متوجه می‌شوم که افزایش نرخ بنزین بر روی سایر کالاها تاثیری نداشته و با توجه به اینکه قیمت‌ها مثل قبل است و افزایشی نداشته باز هم مردم توان خرید اجناس مورد نظر خود را ندارند.</p>
      <p>مردی جلوی در عطاری ایستاده و در حال خرید است از او می‌پرسم قیمت‌ها افزایش یافته یا نه، می‌گوید که فعلا که افزایش نرخ بنزین بر روی کالاها تاثیر نداشته باید منتظر روزهای آتی باشیم.<br/>به سمت مغازه‌های خشکبار می‌روم و به برجسب قیمت‌هایی که بر روی آنها زده شده نگاه می‌کنم آجیل شیرین چهار مغز ۱۵۰ هزار، مغز گردو ۱۲۰ هزار، تخمه افتابگردان ۳۸ هزار و تخمه رژیمی ۳۴ هزار تومان است از صاحب مغازه می‌پرسم قیمت‌ها افزایش داشته یا نه، به من نگاه می‌کند و می‌گوید که قیمت‌ها افزایش نداشته، تا دو روز قبل نرخ آجیل شیرین ۱۷۰ هزار تومان بود اما چون فروش نداریم قیمت آجیل را به ۱۲۰ هزار تومان کاهش داده‌ایم ولی بازهم فروش نداریم.</p>
      <p>نرخ خرمای مضافتی بم کیلویی ۳۰ تا ۳۵ هزار، خرمای عسلی ۲۴ هزار، خرمای خشک ۲۰ هزار و خرمای خشک صادراتی ۶۸ هزار تومان است اما مغازه خرما فروشی‌ها خلوت و کسی خرما نمی‌خرد.</p>
      <p>به سمت مغازه‌های پوشاک می‌روم مردی که برای فروش مانتوهای بافت جدید خود در خارج از مغازه در حال تبلیغ است می‌گوید که این دو نمونه مانتو بافت را در روزهای گذشته ۱۵۵ هزار تومان می‌فروختیم اما امروز قیمت‌ها را کاهش و آنها را از ۱۲۰ تا ۱۲۵ هزار تومان می‌فروشیم، این مرد مرا تا مغازه‌اش همراهی کرد و گفت: این مانتوها در بالای شهر ۲۰۰ تا ۲۵۰ هزار تومان به فروش می‌رسد، فکر کردن ندارد اگر خوشت آمده مانتو را بخر، این نمونه کار جدید و جنس خوبی دارد ضرر نمی‌کنی.</p>
      <p>نرخ لباس‌های زمستانی کاموایی از ۵۰ هزار تومان به بالا و بارانی‌های جدید براق که فقط در آنها یک آستر دوخته شده و گرمایی ندارند از ۳۸۰ هزار تا ۴۸۰ هزار تومان و شلوار چرم از ۹۹ تا ۱۴۸ هزار تومان به فروش می‌رسد اگر چه این بارانی‌ها بسیار زیبا هستند اما نرخ آنها نسبت به توان خرید مردم بسیار بالاست.</p>
      <p>با اینکه فصل لباس‌های تابستانی گذشته باز هم قیمت آنها بالاست و ارزان‌ترین آن که تیشرت است ۲۸ هزار تومان به فروش می‌رسد.</p>
      <p>
        <b>بررسی قیمت‌ کالاها و اجناس در غرب و مرکز تهران</b>
      </p>
      <p>برای ادامه بررسی قیمت‌ها به سمت غرب تهران، فلکه دوم آریا شهر می‌روم نرخ برخی از اجناس خوراکی را از مغازه‌داران می‌پرسم ظاهرا قیمت‌ها بعد از افزایش نرخ بنزین افزایشی نداشته است و در میدان انقلاب هم قیمت اجناس خوراکی همچون دیگر بخش‌های پایتخت است.</p>
      <p>همچنین برخی از بوتیک‌داران در این محدوده می‌گویند که بعد از افزایش نرخ بنزین کالای جدیدی نخریدم و اجناس با نرخ قبل به فروش می‌رود اما برخی از عمده فروش‌های بازار اخیرا اجناس خود را به خرده فروشان نمی‌فروشند.</p>
      <p>برخی از مردم در غرب و مرکز تهران از افزایش نرخ وسایل برقی و گازی شکایت می کنند و چند نفر از آنها می گویند قیمت پکیج قبل از بهینه سازی مصرف بنزین چهار میلیون و ۸۰۰ تومان بود اما همان مغازه دار پس از دو روز همان پکیج را با نرخ پنج میلیون و ۶۰۰ تومان به فروش می‌رسانند.</p>
      <p>با برخی از عابرهای پیاده در مورد نرخ تاکسی ها سوال می پرسم می گویند که نرخ برخی از مسافرکش‌های شخصی هزار تا هزار و ۵۰۰ تومان افزایش داشته و تاکسی‌های اینترنتی نیز نرخ ها را افزایش داده اما تاکنون نرخ تاکسی‌های خطی افزایشی نداشته است.</p>
      <p>اگرچه افزایش نرخ بنزین در چند روز گذشته با شدت گرفتن نظارت و بازرسی باعث افزایش سایر قیمت‌ها نشده است اما با گذشت ۸ روز از اعلام قیمت بنزین برخی کالاها افزایش قیمت داشته است.</p>
      <p>در خصوص کنترل قیمت‌ها از روز دوشنبه ۲۷ آبانماه گشت‌های مشترک تعزیرات حکومتی با حضور رئیس مجتمع گشت‌های تعزیرات استان تهران، پلیس امنیت اقتصادی و نمایندگان دستگاه‌های نظارتی برای نظارت و مقابله با گران‌فروشی به بهانه افزایش قیمت بنزین از واحدهای صنفی در سطح شهر تهران بازدید کردند.</p>
      <p>خبرنگار این رسانه برای بررسی تاثیر افزایش نرخ بنزین بر سایر کالاها و اجرایی شدن تشدید نظارت و بررسی‌ها با رئیس صنعت، معدن و تجارت استان تهران معاون نظارت و بازرسی سازمان صمت استان و دیگر مسئولان ذی ربط بازار به گفت و گو نشست.</p>
      <p>
        <b>تشدید و نظارت‌ بر عرضه کالا در استان تهران</b>
      </p>
      <p>مدیرکل دفتر هماهنگی امور اقتصادی استانداری تهران همزمان با افزایش نرخ بنزین از تشدید نظارت‌ بر عرضه کالاها در استان تهران خبر داد و گفت: برای تأمین و عرضه کالا مشکلی وجود ندارد.</p>
      <p>علیرضا قاسمی فرزاد در جلسه تنظیم بازار به خبرنگاران گفت:‌ در شرایط موجود که ممکن است برخی از افراد و واحدهای صنفی به بهانه گرانی بنزین گران‌فروشی و یا کالا احتکار کنند که برای مقابله با این اقدام آنان هماهنگی‌های لازم میان دستگاه‌های اجرایی و نظارتی صورت گرفته است.</p>
      <p>
        <b>قیمت‌ها در استان تهران افزایشی نداشته است</b>
      </p>
      <p>رئیس سازمان صنعت، معدن و تجارت استان تهران گفت: پس از اصلاح نرخ سوخت ارزیابی روند کالاهای اساسی در بازار استان نشان می‌دهد که قیمت‌های هیچ نوع افزایشی نداشته است.</p>
      <p>یدالله صادقی افزود: اصلاح قیمت بنزین یک سیاست اصلاحی برای جهت دهی درآمدها به سمت اقشاری از مردم بود که از بنزین کمتر استفاده می‌کنند.</p>
      <p>وی ادامه داد: این سیاست به نفع اقشار کمتر برخوردار اجرا می‌شود و اجرای موفق آن منوط به کنترل قیمت‌ها و رصد مستمر بازار است.</p>
      <p>صادقی تصریح کرد: هم اکنون در سطح خرده فروشی‌ها و عرضه کالا، تمامی نیروهای ارزیابی و گشت‌های نظارتی استان و شهرستان‌ها بسیج شده‌اند تا بتوانیم قیمت ها را در بازار کنترل کنیم.</p>
      <p>رئیس سازمان صنعت، معدن و تجارت استان تهران گفت: اجازه نمی دهیم برخی سودجویان با افزایش نرخ یا انبار کردن کالاها مشکلی برای بازار ایجاد کنند و موجب نارضایتی مردم شوند.</p>
      <p>صادقی خاطرنشان کرد: گشت‌های مشترک تمامی مبادی ورود کالا و تولید اقلام اولویت‌دار را ارزیابی می کنند تا آثار روانی افزایش نرخ بنزین را کاهش داده و مردم این اطمینان را داشته باشند که بازار کنترل و پایش می شود.</p>
      <p>صادقی با بیان اینکه فراوانی کالا در سطح کشور وجود دارد و تمامی اقلام اساسی و مواد اولیه واحدهای تولیدی تامین شده است، ادامه داد: تاکنون هیچ گونه خللی در تولید و بازار نداشته ایم و مواد اولیه مورد نیاز تولید کنندگان در اختیار آنان قرار گرفته است.</p>
      <p>
        <b>افزایش نرخ بنزین تاثیری بر کالا و خدمات نداشته است</b>
      </p>
      <p>معاون نظارت و بازرسی سازمان صنعت، معدن و تجارت استان تهران نیز در خصوص تاثیر افزایش نرخ بنزین بر روی کالا و خدمات نیز به ایرنا گفت: قضاوت در راستای تاثیر افزایش نرخ بنزین بر روی افزایش قیمت کالا و خدمات سخت است اما براساس تشدید بازرسی و نظارت‌ ماموران سازمان صمت استان و گزارش‌های احصا شده از ۲۵ تا ۲۸ آبانماه امسال افزایش نرخ این نوع سوخت هیچگونه اثری بر روی قیمت کالا و خدمات نداشته است.</p>
      <p>عزیزالله افضلی افزود: در این سه روز شش هزار و ۷۹۳ مورد بازرسی و نظارت در سطح استان تهران انجام شد که از این میزان ۸۵۹ پرونده تخلف به ارزش ۲۷ میلیارد تومان کشف و پرونده آنها به تعزیرات حکومتی ارجاع داده شد.</p>
      <p>وی ادامه داد: در گشت‌های مشترک نظارت و بررسی سازمان‌های صمت، تعزیرات حکومتی، پلیس امنیت اقتصادی، اتاق اصناف، اتحادیه‌های صنفی مرتبط و ادارات در سه روز قبل یعنی ( ۲۵ تا ۲۹ آبانماه) ۶۸ پرونده تخلف تشکیل شد.</p>
      <p>معاون نظارت و بازرسی سازمان صنعت، معدن و تجارت استان تهران با بیان اینکه بیشترین تخلف در حوزه خودرو به ارزش دو هزار و هفتصد میلیارد تومان است، گفت: وظیفه بررسی تخلف شرکت‌های خودروساز و وارداتی در سطح کشور به عهده سازمان صمت استان است چراکه شرکت‌های تولید کننده و دفاتر مرکزی آنها در این استان قرار دارد و ما براساس دستورالعمل و بخشنامه مربوطه مکلف به رسیدگی به تخلف‌های خودرویی هستیم و با پذیرفتن کل شکایت‌های مردم آنها را مورد بررسی قرار دهیم.</p>
      <p>افضلی افزود: برخی از متقاضیان خودروهای داخلی و خارجی که برای دریافت خودرو ثبت نام کرده بودند در زمان مقرر خودرو به آنها تحویل داده نشده است این افراد برای شکایت به سازمان‌های صمت در استان‌های خود مراجعه می‌کنند و این سازمان‌ها شکایت شهروندان را برای بررسی به ما ارائه می‌دهند، ما نیز برابر قانون شکایت‌ها را پیگیری می‌کنیم و پرونده افرادی را که به تعهد خود عمل نکرده اند را به سازمان تعزیرات حکومتی ارسال می‌کنیم.</p>
      <p>
        <b>کاهش نرخ برخی از اقلام خوراکی</b>
      </p>
      <p>معاون نظارت و بازرسی سازمان صنعت، معدن و تجارت استان تهران با بیان اینکه نرخ برخی از کالاها نیز کاهش داشته است، گفت: در چند روز اخیر نرخ هر کارتن تخم‌مرغ ۱۰۰ هزار تومان کاهش یافته است، دلیل این کاهش قیمت در سطح استان بازرسی و نظارت بازرسان از واحدهای مرغداری تخمگذار است.</p>
      <p>افضلی افزود: قیمت هر شانه تخم مرغ درب مرغداری کیلویی هفت هزار و ۵۰۰ تومان است و اگر افزایش قیمتی وجود دارد، مربوط به واحدهای مرغداری است که نرخ‌های در نظر گرفته را رعایت نمی‌کردن، هر چند که نرخ مصوب تخم‌مرغ از سوی ستاد تنظیم بازار کشور کیلویی هشت هزار و ۹۰۰ تومان برای مصرف کننده در نظر گرفته شده است و همچنین گوشت قرمز گوساله در چند روز گذشته نسبت به هفته قبل یکهزار و ۵۰۰ تومان کاهش یافته و معدل استان ۸۲ هزار و ۵۰۰ تومان و قبلا ۸۴ هزار تومان بوده است.</p>
      <p>وی تصریح کرد: با توجه به افزایش نرخ حمل نقل قیمت تخم مرغ در روزهای جمعه و شنبه افزایش چشمگیری داشت که این افزایش قیمت به دلیل افزایش نرخ حمل و نقل بوده و قرار است که با پرداخت یارانه این مشکل حل شود.</p>
      <p>معاون سازمان صمت استان تهران با بیان اینکه از مردم تقاضا داریم از طریق سامانه ۱۲۴ تخلفات اقتصادی و صنفی را به ما گزارش دهند، افزود: شهروندان می‌توانند از طریق سامانه اینترنتی آپ به www.۱۲۴.ir قیمت انواع کالاها را رصد، شکایت خود را ثبت و کد پیگیری را برای اینکه متوجه شوند پرونده آنها در چه مرحله‌ای قرار دارد، دریافت کنند. </p>
      <p>وی گفت: عمده گرانفروشی و تخلف علاوه بر خودرو در زمینه نان، گاز مایع و میوه و تربار بوده است.</p>
      <p>افضلی ادامه داد: مرجع تشخیص افزایش یا کاهش قیمت‌ها سازمان حمایت از تولید و مصرف کننده‌ها است اما در رابطه با ممنوعیت افزایش قیمت کالا و خدمات که وزیر چندین بار اعلام کرده که هیچکس حق افزایش قیمت را ندارد، تشدید نظارت از ۲۴ آبانماه شروع شد اما برای اینکه مردم اطمینان پیدا کنند قیمت کالاها افزایش پیدا نمی‌کند همچنان در کنار مردم هستیم و زمانی برای پایان طرح نظارت اعلام نشده است.</p>
    </article>
  </body>
</html>