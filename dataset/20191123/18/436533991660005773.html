<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/society/268366.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-11-23T18:20:00+00:00"/>
    <meta property="og:title" content="«Спочатку було Слово…»"/>
    <meta property="og:description" content="У чернігівській бібліотеці ім. Коцюбинського представили «Словник говіркових, розмовних, рідковживаних та застарілих слів української мови» Миколи Ткача."/>
  </head>
  <body>
    <article>
      <h1>«Спочатку було Слово…»</h1>
      <address>
        <time datetime="2019-11-23T18:20:00+00:00">23 Nov 2019, 18:20</time>
      </address>
      <p>
        <b>У чернігівській бібліотеці ім. Коцюбинського представили «Словник говіркових, розмовних, рідковживаних та застарілих слів української мови» Миколи Ткача.</b>
      </p>
      <p>Хочете дізнатися, що таке «каляндра» або «абабка»? Зазирніть до «Словника говіркових, розмовних, рідковживаних та застарілих слів української мови» Миколи Ткача. Адже тут широко представлені діалектні слова нашого рідного Полісся, а також інших регіонів України. Це унікальне для України видання вміщує в собі говірки всіх етнічних груп українців.</p>
      <p>Над цим словником Микола Ткач працював кілька останніх років свого життя. «Він зверстав і скинув на флешку його за три дні до того, як покинув цей світ», – згадує брат пана Миколи, відомий письменник Михась Ткач, який і представляв унікальне видання в бібліотеці ім. М. Коцюбинського. «Там було понад тисячу сторінок тексту в форматі А4, це неймовірно, що одна людина здійснила таке, що під силу лише колективу. Мабуть, Бог дав йому сили, аби він зміг завершити цю свою працю», – говорить Михась Ткач.</p>
      <p>«Будь який словник, а тим більше такий як цей – це скарб для України, – зазначила директор Чернігівської міської Централізованої бібліотечної системи Людмила Зіневич, – Адже всі словники, видані за радянських часів, підлягали жорсткій цензурі, вихолощувалися. Микола Ткач зростав на українському мовному ґрунті, увібрав в себе всі ці говірки. Це людина, яка творила гідність України».</p>
      <p>Микола Ткач був дуже багатогранною особистістю: поет, культуролог, етнолог, історик, філолог, автор понад трьох десятків художніх, наукових та науково-популярних книг. Серед найвідоміших: «Слово о полку Ігоревім: реконструкція, переклад, словник-довідник», книги-розвідки про видатні пам’ятки української писемності «Остромирове Євангеліє», «Слово о законі і благодаті митрополита Іларіона», ґрунтовна етнологічна праця «Українська звичаєва культура» тощо.</p>
      <p>Невиданим, на жаль, залишився машинопис ще одного підготованого паном Миколою «Словника-довідника імен». «Але там надто багато виправлень, приміток, боюся, що я сам не зможу видати цю працю», – говорить Михась Ткач.</p>
      <p>На жаль, «Словник говіркових, розмовних, рідковживаних та застарілих слів української мови» вийшов дуже малим тиражем, тож одразу стає бібліографічною рідкістю. Але в бібліотеці ім. М. Коцюбинського з ним зможуть ознайомитися всі бажаючі.</p>
      <p>
        <i>
          <b>Олена Терещенко, Чернігівська міська ЦБС</b>
        </i>
      </p>
      <p>
        <i>
          <b>Фото – Олена Куннова</b>
        </i>
      </p>
      <slideshow>
        <figure>
          <img src="http://newvv.net/images/stories/photoreport/resized/358/1574525986_dsc_0327.jpg"/>
        </figure>
        <figure>
          <img src="http://newvv.net/images/stories/photoreport/resized/358/1574525991_dsc_0333.jpg"/>
        </figure>
        <figure>
          <img src="http://newvv.net/images/stories/photoreport/resized/358/1574525993_dsc_0376.jpg"/>
        </figure>
      </slideshow>
    </article>
  </body>
</html>