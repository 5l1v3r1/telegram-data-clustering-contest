<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/kezilabda/2019/11/23/kezi-bl_visszavagott_a_kielcenek_a_veszprem_kozel_a_csoportelsoseg/"/>
    <meta property="og:site_name" content="Index.hu"/>
    <meta property="article:published_time" content="2019-11-23T18:33:00+00:00"/>
    <meta property="og:title" content="Kézi-BL: visszavágott a Kielcének a Veszprém, közel a csoportelsőség"/>
    <meta property="og:description" content="A félidei hátrányból felállva 28-24-re nyertek."/>
  </head>
  <body>
    <article>
      <h1>Kézi-BL: visszavágott a Kielcének a Veszprém, közel a csoportelsőség</h1>
      <address><time datetime="2019-11-23T18:33:00+00:00">23 Nov 2019, 18:33</time> by <a rel="author" href="https://index.hu/szerzo/koroknai_gergely" target="_blank">-kg-</a></address>
      <p>A Telekom Veszprém házigazdaként 28-24-re legyőzte a lengyel Vive Kielce csapatát a férfi kézilabda Bajnokok Ligája csoportkörének kilencedik fordulójában, szombaton, írja az MTI. Ezzel a Veszprém visszavágott a november eleji, 34-33-as lengyel győzelemért.</p>
      <p>A Veszprémnél nem játszott Lékai Máté, Székely Márton, Pawel Paczkowski, illetve az a kétszeres világbajnok Kentin Mahé, akire térdműtét vár – a jövő heti beavatkozás után négy hónapig nem játszhat majd az irányító.</p>
      <p>Az első félidőben fej-fej mellett haladtak a csapatok, a Veszprém a 12. percben szerzett vezetést először, de a lengyelek egy 3-0-s sorozattal ismét meglógtak, leginkább annak köszönhetően, hogy stabilan meg tudták játszani a beállójukat, illetve hogy a Veszprém négyszer is emberhátrányba kerül.</p>
      <p>A második félidő elején Sterbik Árpád állt a veszprémi kapuba, ez pedig meg is hozta a kellő váltást, a remek bravúrjaira alapozva a Veszprém újra fordítani tudott. Ezután a 45. percben a meccsen először már két góllal vezetett a Veszprém, a Kielce pedig 10 percen át nem dobott gólt, amivel meg tudta alapozni a későbbi győzelmet a magyar csapat. A lengyel együttes a hajrában nyitott védekezésre váltott, ez 3-0-s sorozatot eredményezett számára, de az egyenlítésre nem volt esélye.</p>
      <p>A hat győzelemmel, egy döntetlennel és egy vereséggel álló Mol-Pick Szeged vasárnap a szlovén Celje csapatát fogadja, a hat győzelemmel és három vereséggel rendelkező Veszprém pedig jövő vasárnap a címvédő északmacedón Vardar Szkopje otthonában folytatja szereplését a BL csoportkörében, ahol jelenleg a második helyen áll a csoportjában a német THW Kiel mögött.</p>
      <p>
        <b>Férfi BL, csoportkör, 9. forduló, B csoport</b>
      </p>
      <ul>
        <li>Telekom Veszprém-PGE Vive Kielce (lengyel) 28-24 (13-15)</li>
        <li>A B csoport állása: 1. THW Kiel (német) 14 pont, 2. Veszprém 12, 3. Montpellier HB (francia) 11, 4. Vive Kielce 10 (272-259), 5. FC Porto Sofarma (portugál) 10 (257-262), 6. Vardar Szkopje (északmacedón) 9, 7. Meskov Breszt (fehérorosz) 4, 8. Motor Zaporizzsja (ukrán) 2</li>
      </ul>
    </article>
  </body>
</html>