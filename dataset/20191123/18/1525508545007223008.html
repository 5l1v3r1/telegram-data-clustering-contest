<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779098/%D8%A8%DB%8C%D8%B4-%D8%A7%D8%B2-%DB%8C%DA%A9-%D9%87%D8%B2%D8%A7%D8%B1-%DA%A9%D9%84%D8%A7%D8%B3-%D8%AF%D8%B1%D8%B3-%D8%AE%D8%B4%D8%AA%DB%8C-%D9%88-%DA%AF%D9%84%DB%8C-%D8%AF%D8%B1-%DA%A9%D8%B4%D9%88%D8%B1-%D9%88%D8%AC%D9%88%D8%AF-%D8%AF%D8%A7%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T18:15:41+00:00"/>
    <meta property="og:title" content="مسوول فنی سازمان نوسازی مدارس کشور: بیش از یک هزار کلاس درس خشتی و گلی در کشور وجود دارد"/>
    <meta property="og:description" content="بندرعباس- مسئول فنی واجرایی سازمان نوسازی مدارس کشور گفت: جمع آوری هزار کلاس درس خشتی و گلی و وسایل گرمایشی ناایمن (بخاری های نفتی) در دستورکار سازمان نوسازی مدارس کشور قرار دارد."/>
  </head>
  <body>
    <article>
      <h1>مسوول فنی سازمان نوسازی مدارس کشور: بیش از یک هزار کلاس درس خشتی و گلی در کشور وجود دارد</h1>
      <address>
        <time datetime="2019-11-23T18:15:41+00:00">23 Nov 2019, 18:15</time>
      </address>
      <p>به گزارش خبرنگار مهر، داریوش ورناصری عصر شنبه در مراسم تکریم وتودیع مدیرکل نوسازی، توسعه وتجهیز مدارس هرمزگان اظهار داشت: از سیاست هایی که سازمان نوسازی، توسعه و تجهیز مدارس در سال جاری دنبال می کند، حذف بیش از یک هزار کلاس درس خشتی و گلی در سراسر کشور است.</p>
      <p>وی با بیان اینکه جمع آوری کلاس های کانکسی و سنگی نیز در مرحله بعد قرار دارد، افزود: در ساخت مدارس جدید موضوع صنعتی سازی جایگزین ساخت وسازهای سنتی خواهد شد.همچنین سعی ما بر آن است که در ساخت مدارس جدید، رویکرد حفظ محیط زیست نیز دیده شود که بر همین اساس نخستین همایش مدرسه سبز کشور در هرمزگان برگزار می شود.</p>
      <p>ورناصری ادامه داد: وجود بخاری های نفتی و بخاری های گازی غیر استاندارد در مدارس ممنوع می باشد که تا دو هفته آینده تمام بخاری های غیر استاندارد از مدارس باید جمع آوری شود و اعتبار خوبی برای جایگزین کردن بخاری های استاندارد به مدارس پرداخت می شود.</p>
      <p>این مسئول به کمبود یا تخریبی بودن مدارس در مناطق آزاد قشم و کیش اشاره کرد و گفت: ساخت زیربناها و روبناها نظیر مدرسه و فضاهای آموزشی در مناطق آزاد برعهده این مناطق است که ضمن همراهی سازمان نوسازی مدارس، باید تلاش کرد از ظرفیت قانونی مناطق آزاد در ساخت و تجهیز مدارس بهره گرفت.</p>
      <p>ورناصری اضافه کرد: وجود ۲۰۰ مدرسه بدون انشعاب آب و برق در کشور نادر است. نداشتن آب و برق یعنی مشکل در سرویس بهداشتی و وسایل سرمایشی و گرمایی مدارس، یعنی خلل در استفاده از وسایل کمک آموزشی، که این موضوع باید به صورت جدی پیگیری شود.</p>
      <p>معاون فنی و اجرایی سازمان نوسازی، توسعه و تجهیز مدارس کشور تصریح کرد: در آینده نزدیک اعتبارات عمرانی هر استان به آنها ابلاغ می شود که علاوه بر تلاش برای توزیع عادلانه اعتبارت، باید بتوانید سهم استان هرمزگان را هم از اعتبارت ملی و هم استانی دریافت کنید.</p>
      <p>در ادامه از خدمات دوساله نوید احمدی مدیرکل سابق نوسازی، توسعه و تجهیز مدارس هرمزگان تقدیر شد و سید فخرالدین هاشمی به عنوان سرپرست این اداره کل معرفی گردید.</p>
    </article>
  </body>
</html>