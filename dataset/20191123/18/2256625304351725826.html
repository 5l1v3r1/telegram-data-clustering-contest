<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159197_1.html"/>
    <meta property="og:site_name" content="Novsport"/>
    <meta property="article:published_time" content="2019-11-23T18:59:00+00:00"/>
    <meta property="og:title" content="МЪКАТА ПРОДЪЛЖАВА: Милан не можа да бие на Наполи на &quot;Сан Сиро&quot; (ВИДЕО)"/>
    <meta property="og:description" content="Столът на Анчелоти се клати сериозно след петия мач без успех на неаполитанците"/>
  </head>
  <body>
    <article>
      <h1>МЪКАТА ПРОДЪЛЖАВА: Милан не можа да бие на Наполи на "Сан Сиро" (ВИДЕО)</h1>
      <address><time datetime="2019-11-23T18:59:00+00:00">23 Nov 2019, 18:59</time> by <a rel="author">Пламен Димитров</a></address>
      <p>Милан прекъсна серията си от две поредни загуби, но отново не победи. Тимът на Стефано Пиоли направи 1:1 с Наполи на "Сан Сиро" в мач от 13-ия кръг на Серия "А". Така "росонерите" имат само един успех в последните си 6 мача за първенство. Не по-розово е положението на неаполитанците, които записаха пети пореден двубой без победа, а това може да коства главата на треньора Карло Анчелоти.<br/> <br/>Кшищоф Пьонтек пропусна да открие резултата в 18-ата минута, когато шутира силно, но топката мина покрай дясната греда. <br/> <br/>Наполи поведе в средата на полувремето. Лоренцо Инсиние стреля, Джанлуиджи Донарима плонжира, но само видя как топката се отбива в напречната греда. При добавката Ървинг Лозано нямаше как да сбърка пред опразнената врата за 1:0!<br/> <br/>Милан изравни само 5 минути по-късно. Крунич подаде към Джакомо Бонавентура, който с изпълнение от пеналта матира Алекс Мерет за 1:1! След малко повече от половин час игра Хосе Кайехон пропусна, а в 35-ата минута "росонерите" бяха близо до обрат. Малко преди края на полувремето Анте Ребич стреля с глава, но в аут.<br/> <br/>Калиду Кулибали беше близо до гол в 50-ата минута. След изпълнение на корнер, защитникът се извиси над всички, но не уцели вратата. Малко по-късно Инсиние пробва фалцов удар от границата на наказателното поле, но и той не намери целта.<br/> <br/>В 79-ата минута Бонавентура намери Пьонтек във вратарското поле, нападателят засече от движение, но ударът му беше блокиран от Кулибали. В 83-ата минута Дрис Мертенс шутира, но твърде леко и не успя да затрудни Донарума. В продължението белгийският нападател можеше да се превърне в герой, но този път не уцели вратата. Така срещата завърши без победител.<br/> </p>
      <p><u><b>СЪСТАВИ</b></u><b>:</b><br/><br/><b>Милан:</b> Донарума, Конти, Мусакио, Романьоли, Ернандес, Крунич, Билия, Пакета, Сусо, Пьонтек, Бонавентура;<br/><br/><b>Наполи:</b> Мерет, Ди Лоренцо, Максимович, Кулибали, Хисай, Кайехон, Алан, Зиелински, Елмас, Лозано, Инсиние;<br/><u><br/><b>Милан - Наполи 1:1</b></u><br/><i>0:1 Лозано (24)<br/>1:1 Бонавентура (29)</i></p>
      <figure>
        <iframe data-src="https://twitter.com/TeamMilanAC/status/1198293208616374273?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>