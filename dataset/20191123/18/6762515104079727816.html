<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-reczna/telekom-veszprem-pge-vive-kielce-wynik-meczu-i-relacja/nv5n881"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T18:30:10+00:00"/>
    <meta property="og:title" content="Węgrzy zrewanżowali się PGE Vive za porażkę w Kielcach"/>
    <meta property="og:description" content="Telekom Veszprem wygrał z PGE VIVE Kielce 28:24 (13:15) w spotkaniu 9. kolejki Ligi Mistrzów. Polacy zawiedli w drugiej połowie, bo do przerwy prowadzili po znakomitej grze."/>
  </head>
  <body>
    <article>
      <h1>Węgrzy zrewanżowali się PGE Vive za porażkę w Kielcach</h1>
      <address><time datetime="2019-11-23T18:30:10+00:00">23 Nov 2019, 18:30</time> by <a rel="author" href="https://www.przegladsportowy.pl/autorzy/maciej-cender" target="_blank">Maciej Cender</a></address>
      <p>
        <b>Telekom Veszprem wygrał z PGE VIVE Kielce 28:24 (13:15) w spotkaniu 9. kolejki Ligi Mistrzów. Polacy zawiedli w drugiej połowie, bo do przerwy prowadzili po znakomitej grze.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>
        <b>
          <i>KORESPONDENCJA Z VESZPREM</i>
        </b>
      </p>
      <p>Półtorej godziny przed gwizdkiem rozpoczynającym spotkanie, na parkiet wyszedł Vladimir Cupara. Prze kilkanaście minut, były golkiper PGE VIVE Kielce, uzbrojony w pasy rozciągające dokładnie wykonywał polecenia klubowego fizjoterapeuty. – Noga boli. Nie jest to groźny uraz, ale lepiej odpowiednio się porozciągać – wyjaśnił Cupara, by po chwili dodać: - Wstyd byłoby nie zagrać w takim meczu?! Nie mam wątpliwości, konfrontacja z Kielcami może zadecydować nawet o pierwszym miejscu w naszej grupie. Zapowiada się twardy bój. Kto wygra? Potencjał obu zespołów jest identyczny. O wszystkim zadecydują szczegóły – zakończył Serb.</p>
      <p>Jednym z owych detali miał być doping. W tym elemencie, mistrzowie Polski już przed meczem stali na straconej pozycji. Pierwotnie na północne Węgry wybierało się kilkuset fanów z Kielc. Ostatecznie na trybunach zasiadło niespełna 100 osób. Wszystko przez ceny biletów… Okazało się, że Madziarzy zażyczyli sobie za wejściówkę od gości… 43 euro. Podczas, gdy ich kibice za najdroższy bilet płacili dwa razy mniej! Podobnie jak przed miesiącem w Kielcach, tak w Veszprem Arenie rozpoczęło się od pozdrowień: - Polak Węgier dwa bratanki. I do szabli, i do szklanki – przypomniał spiker, a widownia przyjęła jego słowa gromkimi oklaskami. Jeszcze więcej braw zebrali szalikowcy Veszprem prezentując dwie duże flagi obu krajów z podpisem – „Tysiącletnia przyjaźń”.</p>
      <p>Pierwsza połowa była taktycznym popisem kielczan. Obrona mistrzów Polski perfekcyjnie reagowała na każdą zagrywkę rywali. Gdy tylko na środku rozegrania pojawiał się Petar Nenadic, natychmiast kilka metrów do przodu wychodził Blaz Janc, skutecznie blokując kreatora gr rywali. Gdy wymagała tego sytuacja kieleccy obrońcy stawiali wysoki mur na linii pola bramkowego. Węgrzy z trudem przebijali się przez niego. Swoje „trzy grosze” dołożył w kilku sytuacjach Andreas Wolff, broniąc między innymi rzut karny egzekwowany przez Dejana Manaskova. Poprawnie było również w ofensywie. Składne, kombinacyjne akcje przynosiły kolejne gole, co doprowadzało fanów Veszprem do szewskiej pasji. Dość powiedzieć, że mistrzowie Węgier prowadzili w tym czasie tylko raz. Gdy w 12. minucie trafił Gasper Marguc, na tablicy było 7:6 dla miejscowych. Gdyby podopieczni Talanta Dujszebajewa zachowali więcej zimnej krwi, mogli, po 30. minutach wygrywać wyraźniej.</p>
      <p>Po zmianie stron między słupkami węgierskiej bramki pojawił się olbrzym, Arpad Sterbik. Weteran wielu sportowych bitew natychmiast dał znać o sobie broniąc w nieprawdopodobnych sytuacjach. Dzięki niemu gospodarze szybko zniwelowali straty, i w 37. minucie wyszli na prowadzenie 17:16. Niestety, nienajlepsze chwile miała także „dwójka” litewskich arbitrów, którym daleko było do obiektywnego prowadzenia meczu. Dość powiedzieć, że po jednej z decyzji „niesprawiedliwych” niemal cała kielecka ławka wybiegła na boisko. W 55. minucie, przy stanie 24:21 Talant Dujszebajew podjął ryzyko wprowadzając do ataku siedmiu zawodników. Niewiele to pomogło, bo uskrzydlonych Madziarów nic nie było w stanie zatrzymać.</p>
      <p>
        <b>TELEKOM VESZPREM - PGE VIVE KIELCE 28:24 (13:15)</b>
      </p>
      <p><b>TELEKOM</b>: Sterbik, Cupara – Manaszkow 2, Yahia, Moraes, Tonnessen 3, Gajic 4, Nilsson 5, Marguc 1, Lauge Schmidt 2, Strlek 3, Terzic, Blagotinsek, Nenadic 4, Mackovsek, Borozan 4. <b>Trener </b>Davis.</p>
      <p><b>PGE VIVE: </b>Wolff, Kornecki – Vujovic 1, Karacic 2, A. Dujszebajew 2, Pehlivan 2, Aguinagalde 3, Janc 4, Lijewski, Kulesz 3, Fernandez 1, D. Dujszebajew, Karalek 6, Guillo. <b>Trener </b>T. Dujszebajew.</p>
      <p><b>Sędziowali </b>Mazeika, Gatelis (Litwa). <b>Widzów </b>5000.</p>
    </article>
  </body>
</html>