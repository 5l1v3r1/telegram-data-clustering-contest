<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549529.html/---%D9%85%DB%8C%D9%84%DB%8C%D9%88%D9%86-%D9%86%D9%81%D8%B1-%D8%AF%D8%B1-%DA%A9%D8%B4%D9%88%D8%B1-%D8%AA%D8%AD%D8%AA-%D9%BE%D9%88%D8%B4%D8%B4-%D8%A8%DB%8C%D9%85%D9%87-%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T18:38:00+00:00"/>
    <meta property="og:title" content="۱۴ میلیون نفر در کشور تحت پوشش بیمه قرار گرفتند"/>
    <meta property="og:description" content="براساس گزارش دفتر آمار و محاسبات اقتصادی و اجتماعی سازمان تأمین اجتماعی، شمار بیمه شدگان اصلی تحت پوشش این سازمان تا پایان سال ۱۳۹۷ به بیش از ۱۴ میلیون نفر رسیده است."/>
  </head>
  <body>
    <article>
      <h1>۱۴ میلیون نفر در کشور تحت پوشش بیمه قرار گرفتند</h1>
      <address>
        <time datetime="2019-11-23T18:38:00+00:00">23 Nov 2019, 18:38</time>
      </address>
      <p>براساس گزارش دفتر آمار و محاسبات اقتصادی و اجتماعی سازمان تأمین اجتماعی، شمار بیمه شدگان اصلی تحت پوشش این سازمان تا پایان سال ۱۳۹۷ به بیش از ۱۴ میلیون نفر رسیده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ شمار بیمه شدگان اجباری سازمان تأمین اجتماعی که بر اساس «قانون کار» باید توسط کارفرمایان تحت پوشش بیمه قرار گیرند، تا پایان سال گذشته به بیش از ۱۰ میلیون و ۴۵۰ هزار نفر رسیده‌اند که نزدیک به پنج میلیون و ۵۰۰ هزار نفر از آنان در کارگاه‌های غیردولتی و نزدیک به سه میلیون و ۵۰۰ هزار نفر نیز در پروژه‌های پیمانکاری اشتغال دارند.</p>
      <p>هم‌چنین بیش از یک میلیون و ۵۰۰ هزار نفر از بیمه شدگان اجباری تحت پوشش سازمان تأمین اجتماعی نیز از کارکنان دولت هستند.</p>
      <p>بیمه شدگان حرف و مشاغل آزاد هم بر اساس آمار نزدیک به یک میلیون نفر برآورد شده است که با شماری از قراردادها حرف و مشاغل آزاد (۴۸۰ هزار نفر)، نویسندگان و پدیدآورندگان و هنرمندان (۳۱ هزار نفر)، مددجویان کمیته امداد و بهزیستی (۶۰ هزار نفر)، مجریان طرح‌های خوداشتغالی و کارآفرینی بنیاد شهید (۵۹۰ نفر)، زنان خانه دار (۲۴۷ هزار نفر)، زنان سرپرست خانوار (۱۳۵ هزار نفر)، مربیان مهدهای کودک تحت پوشش سازمان بهزیستی (۱۶۰۰ نفر)، ایرانیان خارج از کشور (۲۸۰۰ نفر)، دانشجویان (۳۲۰۰ نفر)، فعالان در عرصه کسب و کار خانگی، نخبگان و استعدادهای درخشان نیز از خدمات این سازمان (تأمین اجتماعی) بهره مند می‌شوند.</p>
      <p>شمار سومین گروه از بیمه شدگان اصلی سازمان تأمین اجتماعی (بیمه شدگان توافقی) نیز بر اساس آخرین آمار تا پایان سال گذشته ۱۴۶ هزار نفر است. طلاب و روحانیون فعال (۱۱۲ هزار نفر)، رزمندگان و بسیجیان فعال (۱۲ هزار نفر)، مداحان و شاعران تحت پوشش بنیاد فرهنگی دعبل (۲ هزار نفر)، اعضا جامعه راهنمایان جهانگردی - ایرانگردی فعال (۳۱۳ نفر)، اعضا صندوق نظام پزشکی (۲۸۴۱ نفر)، اعضا صندوق نظام دامپزشکی (۱۶۰۳ نفر)، هنرمندان و صنعتگران صنایع دستی (۳۱ نفر)، اعضا نماینده بیمه ایران و آسیا (۲۴۸۹ نفر)، معلمین حق‌التدریسی (۳۲۶۲ نفر)، بیمه وکلا و کارشناسان قوه قضائیه (۹۲۵ نفر)، سازمان نظام مهندسی ساختمان (۶۴۶۱ نفر) و اعضاء افتخاری شوراهای حل اختلاف دادگستری(۱۲۳۴ نفر) از جمله بیمه شدگان توافقی سازمان تأمین اجتماعی محسوب می شوند.</p>
      <p>آخرین گروه از بیمه شدگان اصلی سازمان تأمین اجتماعی (بیمه شدگان خاص) نیز نزدیک به سه میلیون نفر برآورد شده است که بافندگان (۳۲۰ هزار نفر)، رانندگان (۹۴۲ هزار نفر)، اختیاری (۸۰۶ هزار نفر)، کارگران ساختمانی (۸۰۹ هزار نفر)، باربران (۴۶ هزار نفر)، خادمین مساجد (۳۴ هزار نفر)، کارفرمایان صنفی (۱۰۷ هزار نفر) و زنبورداران و صیادان (۳۲۱۶ نفر) نیز از جمله این قشر به‌شمار می‌روند.</p>
      <p>انتهای پیام/</p>
    </article>
  </body>
</html>