<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/porzinga-sniegums-aizvaditaja-spele-uzlabojies-pec-sarunas-ar-doncicu/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-23T18:07:52+00:00"/>
    <meta property="og:title" content="Porziņģa sniegums aizvadītajā spēlē uzlabojies pēc sarunas ar Dončiču"/>
    <meta property="og:description" content="Aizvadītajā Nacionālās basketbola asociācijas (NBA) mačā latviešu basketbolista Kristapa Porziņģa sniegums manāmi uzlabojās pēc tam, kad viņš puslaika pārtraukumā aprunājās ar viņa pārstāvētās Dalasas “Mavericks” līderi Luku Dončiču."/>
  </head>
  <body>
    <article>
      <h1>Porziņģa sniegums aizvadītajā spēlē uzlabojies pēc sarunas ar Dončiču</h1>
      <address><time datetime="2019-11-23T18:07:52+00:00">23 Nov 2019, 18:07</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Aizvadītajā Nacionālās basketbola asociācijas (NBA) mačā latviešu basketbolista Kristapa Porziņģa sniegums manāmi uzlabojās pēc tam, kad viņš puslaika pārtraukumā aprunājās ar viņa pārstāvētās Dalasas “Mavericks” līderi Luku Dončiču.</p>
      <p>Jau ziņots, ka “Mavs” aizvadītajā naktī ar rezultātu 143:101 savā laukumā sagrāva Klīvlendas “Cavaliers” un pagarināja savu uzvaru sēriju līdz četriem mačiem.</p>
      <p>Porziņģis laukumā pavadīja 27 minūtes un 34 sekundes, kuru laikā guva 17 punktus (1p. 0/0, 2p. 4/9, 3p. 3/5), kā arī izcīnīja septiņas atlēkušās bumbas un bloķēja četrus pretinieku metienus. Lauvas tiesu no punktiem latvietis guva trešajā ceturtdaļā, kad izcēlās ar realizētiem sešiem no sešiem metieniem un 15 punktiem.</p>
      <p>Porziņģim izvērtās neveiksmīgs pirmais puslaiks, jo latvietis tajā izmeta astoņus metienus un realizēja tikai vienu no tiem, kas deva divus punktus. Puslaika pārtraukumā viņam bija saruna ar Dončiču, kā labāk Kristapam iesaistīties uzbrukumu veidošanā. Tas deva rezultātu, jo Porziņģis iemeta sešus metienus no sešiem, iekrājot 15 punktus.</p>
      <p>“Mans sniegums pirmajā spēles pusē nebija labs,” noteica Porziņģis. “Tomēr centos otrajā puslaikā <i>ieiet </i>ar svaigu prātu. Pārtraukumā aprunājos ar Luku. Jautāju viņam, kā man labāk iesaistīties uzbrukumos un tas nesa panākumus, jo izveidojām vairākas labas epizodes.”</p>
      <p>Porziņģis otrajā puslaikā realizēja trīspunktu metienu pēc Dončiča piespēles, veica “alley-oop” danku un vēl vienu danku pēc Lukas piespēlēm, kā arī pievienoja vēl divus trīspunktu metienus, kad rezultatīvi viņam asistēja tieši slovēņu zvaigzne.</p>
      <p>Porziņģa spējas aizsardzībā uzteica komandas galvenais treneris Riks Kārlails. “Kristaps aizsardzībā spēlē fantastiski,” pēc spēles komentēja speciālists. “Ja viņš spēlētu vairāk, noteikti sakrātu “double-double”. Man ļoti patīk kā Porziņģis spēlē abos laukuma galos, bet aizsardzībā viņš ir izcils “pick’n’roll” aizsargs, kurš labi krāj atlēkušās bumbas un cīnās pie groza.”</p>
      <p>Nākamo spēli “Mavericks” aizvadīs rīt plkst. 22:30, kad agrajā mačā pēc Latvijas laika cīnīsies ar Hjūstonas “Rockets” un Džeimsu Hārdenu priekšgalā.</p>
    </article>
  </body>
</html>