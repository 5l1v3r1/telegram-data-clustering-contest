<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/puchar-swiata-w-wisle-kamil-stoch-komentuje-trzecie-miejsce-polskich-skoczkow-w/xv7555e"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T18:14:54+00:00"/>
    <meta property="og:title" content="Stoch: Czuję trochę zawód"/>
    <meta property="og:description" content="Puchar Świata w Wiśle. Polscy skoczkowie narciarscy zajęli trzecie miejsce w konkursie drużynowym inaugurującym sezon 2019/2020 Pucharu Świata."/>
  </head>
  <body>
    <article>
      <h1>Stoch: Czuję trochę zawód</h1>
      <address><time datetime="2019-11-23T18:14:54+00:00">23 Nov 2019, 18:14</time> by <a rel="author" href="https://www.przegladsportowy.pl/autorzy/michal-chmielewski" target="_blank">Michał Chmielewski</a></address>
      <p>
        <b>Puchar Świata w Wiśle. Polscy skoczkowie narciarscy zajęli trzecie miejsce w konkursie drużynowym inaugurującym sezon 2019/2020 Pucharu Świata.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>
        <b>Przegląd Sportowy: Są powody do uśmiechu – jest trzecie miejsce – a pan raczej z poważną miną po podium w drużynówce. Czemu?</b>
      </p>
      <p><b>Kamil Stoch:</b> Czuję trochę zawód. Chciałoby się więcej. Jesteśmy na własnej skoczni, skaczemy przed naszymi kibicami i myślę, że powinniśmy chcieć więcej.</p>
      <p>
        <b>Początek konkursu był bombowy.</b>
      </p>
      <p>Nie no, cały konkurs był okej, każdy z nas zrobił to co umiał w sobotę najlepiej. Ale prowadziliśmy po pierwszej serii, później trochę zabrakło szczęścia. W drugim skoku wyglądało, jakbym stracił powietrze. Wydawało mi się, że skok miałem bardzo solidny, a jak przeleciałem bulę, to już widziałem, że przy takim wietrze nic z tego nie będzie i czułem, że blisko wyląduję. Ale taki jest ten sport, to jest jego nieodłączny element.</p>
      <p>
        <b>Czyli i tak są powody do zadowolenia?</b>
      </p>
      <p>Tak, uważam, że wykonałem dobrą robotę i takie podejście chcę kontynuować przez przynajmniej pierwszy weekend. A najlepiej cały sezon. Pomału, rozkręcamy się. Moje skoki na szczęście nie wymagają nie wiadomo jakich analiz. Są niezłe. W piątek brakowało trochę energii i tzw. timingu, ale też dlatego że czułem się mniej świeży (trener przed kwalifikacjami zarządził kadrowiczom jeszcze wymagający trening "na sucho" – przyp. red.).</p>
      <p>
        <b>Jest sens jeszcze rozmawiać o waszych butach?</b>
      </p>
      <p>One są po prostu dobre, zostawmy to. Dla nas jest najważniejsze, że sprzęt jest dostarczany na czas, że mamy go kiedy chcemy i jaki chcemy. Tyle. Sprzęt, jaki by nie był, nie skoczy za nas. On nam może tylko pomóc. Aczkolwiek dobrze jest mieć coś, czego inni nie mogą dostać.</p>
      <related>
        <a href="http://onet.tv/s/przegladsportowy/85-plebiscyt-ps-dawid-kubacki/rxfzky"/>
      </related>
    </article>
  </body>
</html>