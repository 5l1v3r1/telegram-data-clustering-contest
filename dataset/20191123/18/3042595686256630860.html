<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/norge-kalt-inn-pa-teppet/71853794"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T18:34:15+00:00"/>
    <meta property="og:title" content="Norge kalt inn på teppet"/>
    <meta property="og:description" content="Pakistans utenriksdepartement kalte Norges ambassadør til Pakistan inn på teppet, og uttrykte bekymring rundt at det ble satt fyr på en koran i Kristiansand."/>
  </head>
  <body>
    <article>
      <h1>Norge kalt inn på teppet</h1>
      <h2>Pakistans utenriksdepartement kalte Norges ambassadør til Pakistan inn på teppet, og uttrykte bekymring rundt at det ble satt fyr på en koran i Kristiansand.</h2>
      <address><time datetime="2019-11-23T18:34:15+00:00">23 Nov 2019, 18:34</time> by <a rel="author">Frode Andresen</a></address>
      <p>Lørdag opplyser Pakistans utenriksdepartement at de kalte inn Norges ambassadør til Pakistan på teppet etter at SIAN <a href="https://www.dagbladet.no/studio/nyhetsstudio/5?post=21960">satte fyr på en koran</a> i Kristiansand sist helg.</p>
      <h3>Uttrykte bekymring</h3>
      <p>Under møtet meddelte pakistanerne sine dype bekymringer som følge av hendelsen.</p>
      <p>«Pakistan gjentok sin fordømmelse av denne handlingen. Det ble understreket at slike handlinger sårer følelsene til de 1,3 milliarder muslimer verden over, inkludert dem som befinner seg i Pakistan. Slike handlinger kan ikke rettferdiggjøres med ytringsfriheten», skriver de i en pressemelding.</p>
      <p>
        <b>De opplyser også at de oppfordret norske myndigheter til å stille personen som satte fyr på koranen for retten.</b>
      </p>
      <p>Politiet i Agder bekreftet torsdag at de har opprettet en undersøkelsessak som går på rasismeparagrafen, som følge av hendelsen.</p>
      <h3>Bekrefter</h3>
      <p>Pressekontakt i det norske utenriksdepartementet, Ane Haavardsdatter Lunde, bekrefter overfor NTB at Norges ambassadør til Pakistan, Kjell-Gunnar Eriksen, deltok på møtet.</p>
      <p>- I møtet gjorde han det klart at norske myndigheter tar skarp avstand fra koranbrenningen som SIAN sto bak i Kristiansand. Han gjorde det samtidig klart at norsk politi stanset demonstrasjonen, og at i Norge har alle ytringsfrihet og rett til fritt å praktisere sin tro, uttaler hun.</p>
      <p>Det var sist helg at SIAN-leder Lars Thorsen satte fyr på en norsk oversettelse av Koranen under en demonstrasjon i Kristiansand. Tidligere under samme arrangement, kastet SIAN-profil Arne Tumyr boka i en søppeldunk.</p>
    </article>
  </body>
</html>