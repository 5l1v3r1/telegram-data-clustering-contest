<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012802/%D8%A8%DB%8C%D8%B4-%D8%A7%D8%B2-%D9%86%DB%8C%D9%85%DB%8C-%D8%A7%D8%B2-%D8%B3%D8%A7%DA%A9%D9%86%D8%A7%D9%86-%D9%81%D9%84%D8%B3%D8%B7%DB%8C%D9%86-%D8%AE%D9%88%D8%A7%D9%87%D8%A7%D9%86-%D8%A7%D8%B3%D8%AA%D8%B9%D9%81%D8%A7%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D9%87%D8%B3%D8%AA%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T18:36:07+00:00"/>
    <meta property="og:title" content="بیش از نیمی از ساکنان فلسطین خواهان استعفای نتانیاهو هستند"/>
    <meta property="og:description" content="جدیدترین نظرسنجی‌ها در فلسطین اشغالی نشان داد که بیش از نیمی از مردم با استعفای نخست‌وزیر این رژیم موافقند."/>
  </head>
  <body>
    <article>
      <h1>بیش از نیمی از ساکنان فلسطین خواهان استعفای نتانیاهو هستند</h1>
      <address>
        <time datetime="2019-11-23T18:36:07+00:00">23 Nov 2019, 18:36</time>
      </address>
      <p>
        <i>جدیدترین نظرسنجی‌ها در فلسطین اشغالی نشان داد که بیش از نیمی از مردم با استعفای نخست‌وزیر این رژیم موافقند.</i>
      </p>
      <p>به گزارش مشرق، بیش از نیمی از شرکت‌کنندگان در یک نظرسنجی در فلسطین اشغالی گفته‌اند که «بنیامین نتانیاهو» که با اتهامات قضایی روبروست، باید از سمت خود کناره‌گیری کند.</p>
      <p>به نوشته روزنامه «جروزالم پست»، در این نظرسنجی که که از سوی کانال ۱۳ تلویزیون اسرائیل برگزار و نتایج آن جمعه غروب منتشر شد، ۵۶ درصد شرکت‌کنندگان گفته‌اند که نتانیاهو باید قدرت را واگذار کند.</p>
      <blockquote>بیشتر بخوانید:<br/><a href="https://www.mashreghnews.ir/news/1012735/%D8%AA%D9%82%D9%84%D8%A7%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D8%B1%D8%A7%DB%8C-%DA%A9%D9%86%D8%A7%D8%B1-%D9%86%D8%B1%D9%81%D8%AA%D9%86-%D8%A7%D8%B2-%D8%B1%D9%87%D8%A8%D8%B1%DB%8C-%D8%AD%D8%B2%D8%A8-%D9%84%DB%8C%DA%A9%D9%88%D8%AF">تقلای <i>نتانیاهو</i> برای کنار نرفتن از رهبری حزب لیکود</a></blockquote>
      <p>۳۵ درصد از شرکت‌کنندگان هم گفته‌اند که نیازی به کناره‌گیری نتانیاهو نیست. ۹ درصد نیز گفته‌اند که نظری در این زمینه ندارند. شرکت‌کنندگان در این نظرسنجی بر این باورند که در صورت برگزاری انتخابات، «ائتلاف آبی و سفید» بزرگترین حزب با ۳۶ کرسی خواهد بود و دو کرسی بیشتر از انتخابات قبلی کسب می‌کند.</p>
      <p>شرکت‌کنندگان در این نظرسنجی همچنین بر این باورند که حزب لیکود به ریاست نتانیاهو ۳۳ کرسی و حزب «اسرائیل خانه ما» هشت کرسی به دست می‌آورد.</p>
      <p> به نوشته این منبع خبری، در این نظرسنجی ۷۴۹ نفر شرکت کردند که از این تعداد ۶۰۱ نفر ساکن بخش یهودی‌نشین و ۱۴۸ نفر ساکن بخش غیریهودی بودند.</p>
      <p>بحران تشکیل کابینه در سرزمین‌های اشغالی همچنان پس از برگزاری انتخابات سراسری دوم باقی مانده است. احزاب لیکود و آبی و سفید در مذاکرات برای تشکیل کابینه فراگیر با بن‌بست مواجه شده‌اند.</p>
      <p>حزب آبی و سفید از لیکود خواسته بدون احزاب مذهبی و هریدی صهیونیست وارد کابینه شود، درخواستی که از سوی لیکود رد شده است.</p>
      <p>رئیس رژیم صهیونیستی نیز اخیرا از رؤسای دو حزب آبی و سفید و لیکود خواست تا اختلافات را کنار گذاشته و کابینه فراگیر را تشکیل دهند.</p>
      <p>نتانیاهو هفته گذشته رسما به «رشوه‌خواری»، «کلاهبرداری» و «خیانت در امانت» متهم شد.</p>
      <p>منبع: فارس</p>
    </article>
  </body>
</html>