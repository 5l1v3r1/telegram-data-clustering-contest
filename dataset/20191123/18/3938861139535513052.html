<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_kernes-i-rajnin-obyednalisya-dlya-diskreditaciyi-novogo-gubernatora-harkivskoyi-oblasti-zmi/939562"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T18:11:00+00:00"/>
    <meta property="og:title" content="Кернес і Райнін об'єдналися для дискредитації нового губернатора Харківської області - ЗМІ"/>
    <meta property="og:description" content="Екс-глава Адміністрації президента 2016-19 років Ігор Райнін і мер Харкова Геннадій Кернес об'єдналися для дискредитації глави харківської області Олексія Кучера. Мотиви різні, але об'єднує їх одне &amp;ndash; новий губернатор для них загроза. Про це пише &quot;Деловая столица&quot;, передає ..."/>
  </head>
  <body>
    <article>
      <h1>Кернес і Райнін об'єдналися для дискредитації нового губернатора Харківської області - ЗМІ</h1>
      <address><time datetime="2019-11-23T18:11:00+00:00">23 Nov 2019, 18:11</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939562_w_300.jpg?v=0"/>
        <figcaption>Кернес і Райнін хочуть дискредитувати главу Харківської ОДА. Фото: Prm</figcaption>
      </figure>
      <p>Екс-глава Адміністрації президента 2016-19 років <b>Ігор Райнін</b> і мер Харкова<b> Геннадій Кернес</b> об'єдналися для дискредитації глави харківської області <b>Олексія Кучера</b>.</p>
      <p>Мотиви різні, але об'єднує їх одне – новий губернатор для них загроза. Про це пише "<a href="http://www.dsnews.ua/politics/bitva-za-harkov-komu-meshaet-novyy-gubernator%e2%80%9322112019212700?fbclid=iwar11g3w3yplovplftn0fm8ntvy_fkpgmqgdjkllisvi4i0c54w9oothyv8w">Деловая столица</a>", передає <a href="https://kh.depo.ua/ukr/kh/kernes-i-raynin-obednalisya-dlya-diskreditatsii-novogo-gubernatora-kharkivskoi-oblasti-zmi-201911231068276?fbclid=IwAR1YYYfHGdLblNmmUANpoANVJyCwZ-QZnIh77afGFGLROpdVbJobSVAqr5c">Depo.ua</a>.</p>
      <p>Сам Райнін, за даними видання, стрімко втрачає вплив. Екс-голова адміністрації президента не зміг перепризначити свою протеже <b>Юлію Світличну</b> на першу посаду в області, вплутавшись у боротьбу з куратором "Слуги народу" в області Вадимом Слюсаревим. У підсумку головою області став молодий і маловідомий в політичній сфері області адвокат Олексій Кучер.</p>
      <p>Не виправдалися надії Райніна на швидку дискредитацію нового губернатора, який повинен був загрузнути в адміністративній рутині і саботажі чиновників.</p>
      <p>"До того ж екс-губернатор залишила хороший спадок новому главі – підготовка до опалювального сезону була в критичному стані. Дійшло до того, що в одному з населених пунктів області було оголошено надзвичайний стан. Правда через два тижні роботи нової команди у стінах ОДА, опалення було запущено в усіх населених пунктах. Чого не скажеш, наприклад, про Харків, де тепло було не у всіх районах", - зазначає видання.</p>
      <p>Крім того, зараз проходить аудит діяльності всіх чиновників Харківської обладміністрації, який, за даними ЗМІ, закінчиться врученнями підозр за корупційні діяння та перевищення повноважень. Журналісти відзначають, що у свідченнях екс-заступника голови ОДА <b>Євгена Шахненка</b>, який обвинувачується у привласнення держкоштів і знаходиться під домашнім арештом, фігурує багато відомих прізвищ.</p>
      <p>"Напередодні зустрічі нового губернатора з депутатами облради Райнін разом з першим заступником голови облради Коваленком обдзвонювали останніх і вимагали від них проігнорувати зустріч. Але щось пішло не так. На зустрічі були присутні всі ключові депутати", - зазначає видання. До речі, сам Коваленко задокументований і присутній в показаннях Шахненка.</p>
      <p>З особистих джерел журналістам повідомили, що на противагу Райніну Кучер особисто вибудовує комунікацію з кожним депутатом, не користуючись для цього послугами посередників. Такий підхід дуже відрізняється від п'ятирічної зневаги, яку виявляли Райнін, а після і Світлична на своєму посту.</p>
      <p>Як результат, зараз відбувається переформатування більшості в облраді під нового губернатора. Крім того, ЗМІ стверджують, що на першій же сесії Юлію Світличну очікує "сюрприз".</p>
      <p>У свою чергу мер Харкова Шеннадій Кернес "вперше за останні 10 років всерйоз побоюється програти вибори" і активно шукає вихід на нового губернатора. За даними видання, Олексій Кучер ігнорує Кернеса, так як таку лінію поведінки губернатору рекомендував зайняти президент <b>Володимир Зеленський</b>.</p>
      <p>Голова обладміністрації поставив завдання провести аудит господарської діяльності не тільки області, а й Харкова для виявлення основних проблем міста і можливостей їх оперативного вирішення.</p>
      <p>"Адже саме надуманим господарським раєм Кернес завжди хвалився перед своїми виборцями. Хоча ця демонстративна хазяйновитість завжди складалася з картонних декорацій. Просто виборцям не було з чим порівняти. Але тепер, коли люди починають обговорювати, чому в області тепло є, а в Харкові доводиться грітися електронагрівачами, ситуація може швидко змінитися. Не на користь Кернеса", - пише "Деловая столица".</p>
    </article>
  </body>
</html>