<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/zna-ostoja-sta-grobari-zele-stize-veliko-pojacanje-uz-jos-potpisa-na-vidiku-partizan-nece-milostinju-393541.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-23T18:10:00+00:00"/>
    <meta property="og:title" content="Zna Ostoja šta ''grobari'' žele, stiže veliko pojačanje, uz još potpisa na vidiku: ''Partizan neće milostinju''"/>
    <meta property="og:description" content="Posle neuspelog pokušaja sa Džejmsom Belom, Partizan na ''popravnom''. Sada greške ne sme biti."/>
  </head>
  <body>
    <article>
      <h1>Zna Ostoja šta ''grobari'' žele, stiže veliko pojačanje, uz još potpisa na vidiku: ''Partizan neće milostinju''</h1>
      <h2>Posle neuspelog pokušaja sa Džejmsom Belom, Partizan na ''popravnom''. Sada greške ne sme biti.</h2>
      <address><time datetime="2019-11-23T18:10:00+00:00">23 Nov 2019, 18:10</time> by <a rel="author">Darko Mitrović</a></address>
      <p>Dugo se već iz <b>Partizana</b> najavljujue još jedno kvalitetno pojačanje iz inostranstva, delovalo je da će to biti Džejms Bel, ali on nije prošao lekarske preglede, pa su crno-beli u poslednjem trenutku odustali od njegovog angažmana. <br/><br/>U međuvremenu, Partizan se rastao i sa centrom Artsjomom Parahovskim, pa navijači crno-belih smatraju da je sada već krajnje vreme da konačno stigne jedno pravo pojačanje. <br/><br/>Na tu temu je, između ostalog, danas sa novinarima na Sajmu sporta govorio i predsednik kluba <b>Ostoja Mijailović</b>, koji je potvrdio da je novo pojačanje već izabrano, samo se još čeka finalizacija dogovora.<br/><br/><i>''Već naredne nedelje možemo očekivati igrača na bekovskoj poziciji. U završnoj fazi pregovora smo sa jednim kvalitetnim igračem, ali ne želim još da pričam o imenu, dok ne budemo potpisali ugovor sa njim.<br/></i><i><br/></i><i>Nemamo pravo na grešku. Parahovski je bio jedan od retkih koji nije opravdao naša očekivanja, ali su svaka ostala pojačanja bila jako kvalitetna'',</i> objasnio je Mijailović, a prenosi ''<anchor name=""/><a href="https://informer.rs/sport/partizan/473800/ostoja-dize-euforiju-medju-grobarima-predsednik-partizana-najavio-veliko-pojacanje-narednu-nedelju">Informer'</a>'. <br/><br/>Kada je u pitanju Parahovski, Mijailović je ponovio da je raskid ugovora dogpvoren uz ''minimalnu štetu'' za Partizan i da je <b>deo budžeta ostao i za dovođenje još jednog centra</b>. <br/><br/>Ali, ni to nije ssve od dobrih vesti za navijače Partizana. Njihovom novom ljubimcu <b>Vilijamu Mozliju</b> uskoro će biti ponuđen novi, duži ugovor! <br/><br/><i>''Svi smo svedoci truda i rada Vilijama Mozlija i predložiću našim ljudima u klubu da postignemo dogovor da mu produžimo ugovor, ukoliko bude želeo da igra za nas'',</i> otkriva prvi čovek Partizana. <br/><br/>Sve ovo u Partizanu rade kako bi na kraju sezone ostvarili zacrtani cilj - plasman u Evroligu. <br/><br/>Ali, ne na bilo koji način. <br/><br/><i>''<b>Ne treba da čekamo da nas neko poziva i daje bilo kakvu milostinju koja nam nije pripala</b>. <b>Želim da se plasiramo ili preko ABA lige ili preko Evrokupa.<br/></b></i><i><br/></i><i>Mislim da je Partizan sa svojom istorijom, navijačima, sadašnjom infrastrukturom i finansijskoj stabilnosti koju danas imamo u Partizanu, u svakom smislu zaslužio da igra Evroligu.<br/></i><i><br/></i><i>Mi smo je igrali 15 godina i Srbija dobro zna šta Partizan donosi kada igra to takmičenje'',</i> zaključio je Mijailović.</p>
      <p>Izvor: Sportske.net, informer.rs</p>
      <related>
        <h4>Povezane vesti</h4>
        <a href="https://www.sportske.net/vest/kosarka/trinkijeri-bi-da-igra-partizanovu-kosarku-protiv-buducnosti-393508.html"/>
        <a href="https://www.sportske.net/vest/kosarka/partizan-u-najgorem-slucaju-ide-kao-drugi-u-top-16-protivnici-sve-izvesniji-393433.html"/>
        <a href="https://www.sportske.net/vest/kosarka/mvp-tomas-objasnio-ovako-je-partizan-dobio-ritas-393317.html"/>
        <a href="https://www.sportske.net/vest/kosarka/trinkijeri-priznaje-greske-ali-kaze-da-timu-treba-odmor-vec-dugo-kopamo-393311.html"/>
        <a href="https://www.sportske.net/vest/kosarka/grobari-tvrde-utakmica-protiv-ritasa-je-tako-partizan-tvitovi-393307.html"/>
      </related>
    </article>
  </body>
</html>