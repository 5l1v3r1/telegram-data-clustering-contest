<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/csapat/20191123-domotor-zoltan-olimpia-tokio-1964-vizilabda.html"/>
    <meta property="og:site_name" content="Origo"/>
    <meta property="article:published_time" content="2019-11-23T18:00:00+00:00"/>
    <meta property="og:title" content="Egy rádióközvetítés, amely halhatatlanná tette Dömötör Zoltánt"/>
    <meta property="og:description" content="Nem lőtt, ejtett. De ez teljesen mindegy. A lényeg az, hogy ezzel lett olimpiai bajnok a magyar vízilabda-válogatott."/>
  </head>
  <body>
    <article>
      <h1>Egy rádióközvetítés, amely halhatatlanná tette Dömötör Zoltánt</h1>
      <address><time datetime="2019-11-23T18:00:00+00:00">23 Nov 2019, 18:00</time> by <a rel="author">Lantos Gábor</a></address>
      <p>
        <b>Ezen a héten, 85 éves korában halt meg a vízilabdázó Dömötör Zoltán, akinek a szovjetek ellen ejtett gólja 1964-ben olimpiai aranyérmet jelentett a magyar vízilabda-válogatottnak. Szepesi György legendás rádióközvetítése Dömötört már az életében halhatatlanná tette. </b>
      </p>
      <p>Nem volt könnyű dolga a Magyar Rádió sportszerkesztőségének, amikor az 1964-es tokiói olimpiai közvetítést megtervezete.</p>
      <figure>
        <img src="https://cdn.nwmgroups.hu/s/img/i/1610/201610121956-melbourne-radio-szepesi-gyorgy1.jpg"/>
        <figcaption>Szepesi György, aki az 1964-es tokiói olimpiáról közvetített<cite>Forrás: MTI/Koszticsák Szilárd</cite></figcaption>
      </figure>
      <p>Nemcsak azért, mert a két ország közötti 8 órás időeltolódás miatt az események egy része éjszaka, vagy hajnalban zajlott, hanem azért, mert ennyire messziről addig egyetlen egyszer, az 1962-es chilei labdarúgó-világbajnokságról közvetített a rádió élőben sporteseményt.</p>
      <aside>Az 1956-os melbourne-i olimpiáról egyetlen szó nem jutott el a hallgatókhoz -</aside>
      <p>hiába volt ott Szepesi György az ausztrál városban -, az 1962-es chilei foci vb-ről pedig rendkívül nehezen jött össze a rádiós kapcsolat Budapesttel. Többször előfordult, hogy a magyar válogatott meccsei alatt megszakadt a vonal, a kor technikai lehetőségei ennyit engedtek meg akkor.</p>
      <p>Ráadásul a Magyar Televízió riporterei nem utaztak ki a japán fővárosba. A Telesport munkatársai Berlin keleti felén, az NDK televíziójában üldögéltek és onnan próbáltak meg off-tube közvetítést adni. A tévé az 1960-as római olimpiáról már a helyszínről közvetített, ezúttal azonban a nagy távolság és a jelentős költségek miatt a tévések nem utaztak ki Tokióba. A rádiótól Szepesi György mellett Szűcs Ferenc indult el Japánba.</p>
      <p>Az 1964-es tokiói olimpiát Magyarország sportkedvelői a rádióban követték figyelemmel - már amikor ez sikerült.</p>
      <aside>Volt olyan nap, amikor egy tengeralattjáró elszakította azt az óceán alatti kábelt, amelyen Japánból Európába rádiós közvetítések eljutottak.</aside>
      <p>Ekkor megszakadt a kapcsolat az olimpia helyszínével. Nemcsak a Magyar Rádióban nem lehetett hallani a közvetítéseket, de Európa összes rádióállomása hasonló gondokkal küzdött.</p>
      <p>A lényeg azonban az volt, hogy a férfi vízilabdatornán a magyar-szovjet összecsapásra, 1964. október 18-án a hangtechnikusok valahogy összetákolták a vonalat Tokió és Budapest között. A közvetítővonal minősége szinte élvezhetetlen, de pont ez a sistergős-recsegős hang tette felejthetetlenné ezt a meccset. Meg az, hogy mindenki kiszámolta, melyek azok az eredmények, amelyek elérése után Magyarország olimpiai bajnok lesz.</p>
      <aside>Szepesi György mestere volt a feszültség fokozásának,</aside>
      <p>annál izgalmasabban pedig nem alakulhatott volna ez a meccs, ahogy az események megtörténtek. Tudtuk, hogy a 2-0-s, a 3-1-es és az 5-2-es magyar diadal Laky Károly csapatának olimpiai bajnokságát jelenti. 4-2-es állásnál következett az, amit most újra meghallgathatunk.</p>
      <figure>
        <iframe src="https://www.youtube.com/embed/bMpZyUVLc2g" width="640" height="360" data-service="Youtube" scrolling="no"/>
      </figure>
      <p>Budapesten vasárnap reggel volt, amikor ezek az események Tokióban megtörténtek. Egy ország ült a rádió előtt, egy ország ordított fel Szepesivel együtt Dömötör Zoltán ejtése után. A főszereplőt aztán százszor, ezerszer megkérdezték, hogy is volt ez? Dömötör Zoltán 1980 júniuásban így idézte fel az eseményeket. </p>
      <figure>
        <img src="https://cdn.nwmgroups.hu/s/img/i/1911/20191120domotor-zoltan-arckep-portre-edz.jpg"/>
        <figcaption>Dömötör Zoltán vízilabdázó, a magyar olimpiai vízilabda válogatott tagja<cite>Forrás: MTI/Petrovits László</cite></figcaption>
      </figure>
      <p>"Iszonyatosan fáradt voltam, de valahogy bepréseltem a labdát. Az utolsó percben Rusoránnal megúsztunk. Őt megtámadták, elém játszott. A szovjet hátvéd beúszott a kapus mellé és felemelt kézzel akarta eltakarni a kaput.</p>
      <blockquote>Én elkezdtem lóbálni a labdát, hogy kimozdítsam őket. Eközben kiabálta Szepesi, hogy lőjek. Én azonban megvártam, míg a szovjet védőjátékos fokozatosan előrecsúszik és a legalkalmasabb pillanatban beejtettem a labdát a hosszú sarokba.</blockquote>
      <p>25 másodperc és egy Ambrus-védés kellett már csak ahhoz, hogy tombolva egymás nyakába ugorjunk és olimpiai bajnokként ünnepeljük egymást."<br/>Külön érdekessége ennek a sztorinak, hogy a legendás gól előtt a magyar válogatott négymétereshez jutott.</p>
      <aside>Rusorán Péter úszott oda, lőtt, de a büntető kimaradt.</aside>
      <p>Pedig elsőre gól lett belőle, csakhogy a spanyol bíró, Batalle újradobatta a büntetőt, mert a szovjet kapus kiúszott a gólvonalról. A megismételt négyméterest Rusorán mellédobta. Dömötörnek ezek után is volt még lelki ereje, hogy felússzon, hogy eldöntse a szovjetek elleni csatát. Erre tényleg csak a legnagyobbak képesek. Mint ahogyan Szepesiben is volt némi bizonyítási vágy. A jugoszlávok elleni pólómeccsre úgy esett be a riporter, miután percekkel előtte még a vívócsarnokból Rejtő Ildikó olimpiai aranyát közvetítette. A meccs már ment,</p>
      <p>
        <mark>Szepesi pedig a nagy izgalomban összecserélte a két csapatot.</mark>
      </p>
      <p>Csak akkor jött rá a tévedésére, amikor a magasban felépített közvetítőállásból felismerte Rusorán Pétert, aki szenzőciós gólt dobott. A riporter először azon sajnálkozott, hogy a jugoszlávok lőtték ezt a gólt, akkor jött rá, hogy bizony fordítva közvetített.</p>
      <aside>Dömötör Zoltán ezzel a góllal és ezzel a Szepesi közvetítéssel vonult be a halhatatlanok közé.</aside>
      <p>A rövidke közvetítésrészlet egycsapásra a hallgatók kedvence lett. Innentől kezdve nem volt olyan sportkívánságműsor (igen, a nyolcvanas években indult a Gólok, méterek, történetek című adás Török László szerkesztésében), amelyben ne kérte volna valaki ezt a közvetítést. Legenda lett ez is, meg az is, amiről és akiről ez a pár másodperc szólt.</p>
      <p>A cikket az <a href="https://adtplus.arcanum.hu/hu/">Arcanum Digitális Tudománytár</a> segítségével írtuk meg.</p>
    </article>
  </body>
</html>