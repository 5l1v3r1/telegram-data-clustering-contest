<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgiornaledivicenza.it/iniziative/vi-orienta/grande-successo-per-vi-orienta-oltre-5mila-visitatori-per-l-expo-delle-scuole-1.7796591"/>
    <meta property="og:site_name" content="IL GIORNALE DI VICENZA"/>
    <meta property="article:published_time" content="2019-11-23T18:32:08+00:00"/>
    <meta property="og:title" content="Grande successo per Vi-Orienta Oltre 5mila visitatori per l'expo delle scuole"/>
    <meta property="og:description" content="."/>
  </head>
  <body>
    <article>
      <h1>Grande successo per Vi-Orienta <br/>Oltre 5mila visitatori per l'expo delle scuole</h1>
      <address>
        <time datetime="2019-11-23T18:32:08+00:00">23 Nov 2019, 18:32</time>
      </address>
      <p>Un grande successo per la prima edizione di <a href="https://www.ilgiornaledivicenza.it/home/video/i-nostri-video/vi-orienta-la-giornata-conclusiva-1.7796638?video=1&amp;list=all&amp;pag=1"><b>Vi-Orienta</b>, la <b>Fiera della scuola</b></a>dedicata all'orientamento formativo. Seimila metri quadri di esposizione, una quarantina di stand di scuole e istituzioni. Ma soprattutto <b>più di 5mila visitatori </b>nel corso delle due giornate della kermesse, promossa da <b>Il Giornale di Vicenza</b>, tra genitori, insegnanti e studenti interessati all’orientamento verso la scuola superiore.</p>
      <p>Un bel risultato che conferma l’importanza di un evento sulla cui utilità sono tutti d'accordo: scuole, studenti e famiglie hanno particolarmente apprezzato i contenuti trattati durante i focus sull'orientamento, ma anche sui temi strategici e di interesse per i ragazzi quali l'educazione digitale, l'alternanza scuola-lavoro e le eccellenze scolastiche.</p>
      <p>
        <a href="https://www.ilgiornaledivicenza.it/home/video/i-nostri-video/vi-orienta-la-giornata-conclusiva-1.7796638?video=1&amp;list=all&amp;pag=1">IL VIDEO DELLA SECONDA GIORNATA DI VI-ORIENTA realizzato dagli studenti dell'Istituto professionale "Montagna"</a>
      </p>
      <p>«Lo sforzo organizzativo, finalizzato a rendere Vi-Orienta un appuntamento annuale sul mondo della scuola, essenziale per i giovani e le famiglie della provincia di Vicenza, ha trovato un generalizzato riscontro positivo di chi ha partecipato a vario titolo. Un grazie particolare ai partners, allo staff di direzione e alla redazione del GdV per la cronaca di questo successo e un arrivederci al prossimo anno per un’edizione ancora più ricca» ha commentato<b> il direttore de Il Giornale di Vicenza, Luca Ancetti.</b></p>
      <p>«Abbiamo trasformato la fiera in una sorta di "piazza" - ha aggiunto il direttore del GdV - dove la scuola vicentina ha avuto la possibilità di incontrarsi, confrontarsi e creare nuovi stimoli».</p>
      <p>A monte di questo ottimo esito un lavoro minuzioso, frutto di un grande gioco di squadra messo in campo a livello di sistema istituzionale e privato. Un risultato di cui va dato merito al Comune di Vicenza, alla Provincia di Vicenza e all'Ufficio scolastico territoriale. Ma anche a Confindustria, Confartigianato, Vicc - Vicenza Convention Centre, Svt - Società Vicentina Trasporti e Gruppo Aim e al sostegno della Fondazione Banche di Credito Cooperativo e Casse Rurali della Provincia di Vicenza.</p>
      <p>Il perché un quotidiano come <b>Il Giornale di Vicenza </b>abbia deciso di organizzare questa due giorni lo ha spiegato <b>l'amministratore delegato</b> del <b>Gruppo Athesis</b> (L’Arena di Verona, Il Giornale di Vicenza, Bresciaoggi, Telearena, Radioverona e Neri Pozza), <b>Matteo Montan</b>: «Il nostro ruolo è quello non solo di raccontare il nostro territorio, ma anche trasformarlo in protagonista. Non siamo più solo editore, ma anche un attore e promotore di iniziative legate soprattutto al tema del futuro. E in queste due giornate siamo stati qui a toccare con mano il futuro dei ragazzi».</p>
      <related>
        <h4>Articoli da leggere</h4>
        <a href="https://www.ilgiornaledivicenza.it/home/video/i-nostri-video/vi-orienta-la-giornata-conclusiva-1.7796638?ot=it.athesis.pagelayout.EmptyPageLayout.ot"/>
        <a href="https://www.ilgiornaledivicenza.it/home/foto/la-seconda-giornata-di-vi-orienta-colorfoto-7.2586951?ot=it.athesis.pagelayout.EmptyPageLayout.ot"/>
      </related>
    </article>
  </body>
</html>