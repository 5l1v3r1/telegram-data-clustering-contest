<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607269"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T18:36:00+00:00"/>
    <meta property="og:title" content="&quot;Bougainville&quot; ลงประชามติเอกราช ลุ้นเป็นประเทศใหม่ของโลก"/>
    <meta property="og:description" content="รู้จัก &quot;บูเกนวิลล์&quot; ดินแดนเกาะห่างไกลที่ลงประชามติเตรียมแยกตัวเป็นเอกราชจาก&quot;ปาปัวนิวกินี&quot;"/>
  </head>
  <body>
    <article>
      <h1>"Bougainville" ลงประชามติเอกราช ลุ้นเป็นประเทศใหม่ของโลก</h1>
      <address><time datetime="2019-11-23T18:36:00+00:00">23 Nov 2019, 18:36</time> by <a rel="author">PostToday</a></address>
      <p>รู้จัก "บูเกนวิลล์" ดินแดนเกาะห่างไกลที่ลงประชามติเตรียมแยกตัวเป็นเอกราชจาก"ปาปัวนิวกินี"</p>
      <p>ช่วงเช้าวันนี้ (23 พ.ย.) ชาวบูเกนวิลล์ผู้มีสิทธิ์ลงคะแนนต่างตื่นเต้นและตั้งตารอคอยผลการลงคะแนนประชามติจากเขตลงคะแนนทั้ง 21 แห่งทั่วเกาะบูเกนวิลล์ ดินแดนปกครองตนเองในพื้นที่อันห่างไกลของปาปัวนิวกินี ในการลงประชามติแยกตัวออกเป็นเอกราช</p>
      <p>บรรยากาศของการลงประชามติเต็มไปด้วยเสียงโห่ร้องยินดีของผู้คนบนเกาะ และหากผลประชามติออกมาให้แยกตัวเป็นเอกราช "บูเกนวิลล์" จะถือเป็นประเทศเกิดใหม่ล่าสุดของโลก</p>
      <p>การลงประชามติครั้งนี้เป็นส่วนหนึ่งของข้อตกลงสันติภาพในปี 2011 ซึ่งถือเป็นการยุติสงครามกลางเมืองอันนองเลือดระหว่างชาวบูเกนวิลล์กับรัฐบาลปาปัว นิวกินี ที่ยืดเยื้อมานานนับทศวรรษจนส่งผลให้มีผู้เสียชีวิตอย่างน้อย 15,500 คน</p>
      <figure>
        <img src="https://www.posttoday.com/media/content/2019/11/23/0FBC38FA3EA0462AA3203DFC75852AEA.jpg"/>
      </figure>
      <p>การลงประชามติครั้งนี้มีอยู่สองทางเลือกคือ ยังคงเป็นส่วนหนึ่งของปาปัวนิวกินีต่อไปแต่จะได้อิสระในการปกครองตนเองมากขึ้น หรือการเป็นเอกราชโดยสิ้นเชิงจากปาปัวนิวกินี โดยจากการสำรวจของเอ็กซิทโพลคาดว่า ผู้ลงคะแนนเสียงส่วนใหญ่จะเลือกการแยกตัวเป็นเอกราชอย่างถาวรจากปาปัวนิวกินี</p>
      <p>สำหรับเกาะบูเกนวิลล์ (Bougainville Island) เป็นเกาะในมหาสมุทรแปซิฟิก โดยจัดเป็นเกาะใหญ่ที่สุดในหมู่เกาะโซโลมอน ถูกจัดเป็นดินแดนปกครองตนองที่เป็นส่วนหนึ่งของประเทศปาปัวนิวกินี โดยมีประธานาธิบดีเป็นผู้นำ และมีระบบรัฐสภาเป็นของตัวเอง</p>
      <p>เกาะมีพื้นที่ราว 9,300 ตารางกิโลเมตร มีประชากรอาศัยอยู่เพียง 207,000 คน</p>
      <p>เกาะแห่งนี้ถูกค้นพบครั้งแรกในปี 1767 โดยนักเดินเรือชาวฝรั่งเศสชื่อ หลุยส์ เดอ บูแก็งวีล (ซึ่งได้ตั้งชื่อเกาะตามนามสกุลของเขา)</p>
      <figure>
        <img src="https://www.posttoday.com/media/content/2019/11/23/3B3B3A3D34514ACE9CE42C0C82250BF6.jpg"/>
      </figure>
      <p>ช่วงปี 1899–1914 เกาะแห่งนี้เคยอยู่ภายใต้การครอบครองของเยอรมนี ผ่านบริษัทการค้าของเยอรมนี โดยหลังจากปี 1914 ออสเตรเลียได้เข้ายืดครองเกาะแห่งนี้ในช่วงสงครามโลกครั้งที่หนึ่ง จนต่อมาในสงครามโลกครั้งที่สอง ญี่ปุ่นได้เข้ายึดพร้อมใช้เป็นฐานที่มั่นปฏิบัติการในแปซิฟิก</p>
      <p>หลังสงครามบูเกนวิลล์อยู่ภายใต้การคุ้มครองของสหประชาชาติ ก่อนจะถูกผนวกรวมเข้ากับปาปัวนิวกินีในปี 1975 จากการที่ปาปัวนิวกินีประกาศตัวประเทศในเครือจักรภพอังกฤษ</p>
      <figure>
        <img src="https://www.posttoday.com/media/content/2019/11/23/FA033C03193344329F7E2968265AAC3A.jpg"/>
      </figure>
      <p>อย่างไรก็ดี ผลของการลงประชามติอาจยังไม่มีความชัดเจนในเร็ววัน เนื่องจากหลายชุมชนอยู่กระจายตามเกาะเล็กๆโดยรอบ รวมถึงกระจายตัวอยู่ตามพื้นที่โดดเดี่ยวในป่าลึก ซึ่งคาดว่าจะทราบผลการลงประชามติได้ภายในไม่เกินกลางเดือนธันวาคมนี้</p>
      <p>หากแยกออกเป็นเอกราชจริง บูเกนวิลล์จะกลายเป็นที่น่าจับตามองจากนักลงทุนอย่างมา เนื่องจากเกาะแห่งนี้มีทรัพยากรธรรมชาติที่สมบูรณ์และยังไม่รุกล้ำจากภายนอก</p>
      <p>เกาะแห่งนี้เต็มไปด้วยทองแดง โดยมีเหมืองทองแดงขนาดใหญ่อยู่ที่เมือง Panguna ซึ่งเป็นหนึ่งในศูนย์กลางความขัดแย้งช่วงทศวรรษ 1980 กระทั่งเหมืองถูกปิดอันเป็นผลสืบเนื่องจากความขัดแย้ง นั่นหมายความว่าหากบูเกนวิลล์แยกตัวเป็นเอกราช รัฐบาลท้องถิ่นสามารถเปิดเหมืองได้อีกครั้ง และเปิดประเทศรับการลงทุนจากต่างชาติมากขึ้น</p>
    </article>
  </body>
</html>