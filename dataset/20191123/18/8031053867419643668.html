<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b5%ce%b3%ce%ac%ce%bb%ce%b5%cf%82-%ce%ba%ce%b1%cf%84%ce%b1%cf%83%cf%84%cf%81%ce%bf%cf%86%ce%ad%cf%82-%ce%b1%cf%80%cf%8c-%cf%84%ce%b7%ce%bd-%ce%ba%ce%b1%ce%ba%ce%bf%ce%ba%ce%b1%ce%b9%cf%81-2.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T18:39:53+00:00"/>
    <meta property="og:title" content="Μεγάλες καταστροφές από την κακοκαιρία σε Θάσο και Χαλκιδική – Σπίτια γέμισαν με λάσπη – Το χτύπημα του Γηρυόνη-Βίντεο"/>
    <meta property="og:description" content="Η Θάσος και η Χαλκιδική έχουν ήδη πληγεί από την περασμένη κακοκαιρία, με δεκάδες σπίτια να έχουν γεμίσει με λάσπες και ποτάμια να έχουν υπερχειλίσει."/>
  </head>
  <body>
    <article>
      <h1>Μεγάλες καταστροφές από την κακοκαιρία σε Θάσο και Χαλκιδική – Σπίτια γέμισαν με λάσπη – Το χτύπημα του Γηρυόνη-Βίντεο</h1>
      <address>
        <time datetime="2019-11-23T18:39:53+00:00">23 Nov 2019, 18:39</time>
      </address>
      <p>
        <b>Η Θάσος και η Χαλκιδική έχουν ήδη πληγεί από την περασμένη κακοκαιρία, με δεκάδες σπίτια να έχουν γεμίσει με λάσπες και ποτάμια να έχουν υπερχειλίσει.</b>
      </p>
      <p>Εικόνες θεομηνίας και μεγάλες καταστροφές σε Θάσο και Χαλκιδική άφησε πίσω της η κακοκαιρία. Δρόμοι μετατράπηκαν σε ποτάμια, περιουσίες καταστράφηκαν και άνθρωποι εγκλωβίστηκαν. Στη Θάσο μετέβη το πρωί του Σαββάτου κυβερνητικό κλιμάκιο με Επικεφαλής τον υπουργό Εθνικής Άμυνας Νίκο Παναγιωτόπουλο.</p>
      <p>«Κάθε χρόνο γίνεται αυτή η δουλειά. Ποιος θα πληρώσει αυτές τις ζημιές» λέει στην κάμερα του Open TV κάτοικος της Ολυμπιάδας Χαλκιδικής. «Όλα έγιναν μέσα σε λίγα λεπτά. Άκουσα μία βουή και στη συνέχεια το νερό μπήκε μέσα στο σπίτι καταστρέφοντας τα πάντα» πρόσθεσε άλλος ένας κάτοικος της περιοχής. Μάλιστα μία γυναίκα επέζησε από θαύμα καθώς σώθηκε την τελευταία στιγμή από ρεύμα που υπερχείλησε στην Ολυμπιάδα. Η στάθμη στο υπόγειο που έμενε ξεπέρασε τα δύο μέτρα. Είναι ενδεικτικό ότι αυτή είναι η τέταρτη φορά τα τελευταία χρόνια που το ρεύμα «Μπασδέκη» υπερχειλίζει με τον ίδιο ακριβώς τρόπο.</p>
      <p>Επόμενος σταθμός της αυτοψίας του κυβερνητικού κλιμακίου ήταν η Θάσος η οποία εξακολουθεί να βρίσκεται σε κατάσταση έκτακτης ανάγκης. Στο νησί της Θάσου το ρέμα της «Ποταμιάς» υπερχείλισε κατεβάζοντας τόνους λάσπης από το καμένο βουνό. Το αποτέλεσμα ήταν να πνιγούν σπίτια και καταστήματα.</p>
      <figure>
        <iframe src="https://www.youtube.com/embed/gec6tnsdlWs" width="900" height="506" data-service="Youtube" scrolling="no"/>
      </figure>
      <p>Την ίδια ώρα σε κατάσταση συναγερμού έχει τεθεί η Περιφέρεια Αττικής ενόψει της εμφάνισης του «Γηρυόνη». Ειδικότερα δόθηκε εντολή έκτακτης σύγκλησης των Συντονιστικών Οργάνων Πολιτικής Προστασίας σε όλες τις Περιφερειακές Ενότητες για τον καλύτερο συντονισμό των απαιτούμενων ενεργειών και επισημάνθηκε προς όλους τους Δήμους της Περιφέρειας, να βρίσκονται σε επιφυλακή οι αρμόδιες υπηρεσίες τους καθώς και οι Εθελοντικές τους Οργανώσεις.</p>
      <p>Ιδιαίτερη εντολή δόθηκε στις Τεχνικές Υπηρεσίες της Περιφέρειας να θέσουν σε επιφυλακή το μηχανισμό που αφορά στον έλεγχο και καθαρισμό ρεμάτων και υδροφρεατίων. Επίσης απεστάλη σχετική ενημέρωση προς την ΓΑΔΑ και την Περιφερειακή Διοίκηση Πυροσβεστικών Υπηρεσιών Αττικής για τον καλύτερο συντονισμό.</p>
      <p>Επισημαίνεται ότι ο Αντιπεριφερειάρχης Πολιτικής Προστασίας κ. Κόκκαλης πραγματοποίησε το πρωί του Σαββάτου αυτοψίες σε διάφορα σημεία υδατορεμάτων της Αττικής, για να διαπιστωθεί αν υπάρχει τυχόν πρόβλημα ώστε να ενημερωθούν οι εμπλεκόμενες υπηρεσίες για την άμεση λήψη μέτρων.</p>
      <p>Περαιτέρω ζητήθηκε από τις αρμόδιες υπηρεσίες της Περιφέρειας Αττικής όπως προβούν σε προληπτικό έλεγχο και καθαρισμό (όπου απαιτείται) αντιπλημμυρικών υποδομών αρμοδιότητας της Περιφέρειας (υδατορέματα, φρεάτια ομβρίων). Για το ίδιο λόγο καλούνται και οι Δήμοι να προβούν σε απομάκρυνση ογκωδών αντικειμένων και φερτών υλικών που βρίσκονται περιμετρικά κάδων απορριμμάτων καθώς και να ελέγξουν τα φρεάτια υδροσυλλογής για τυχόν εμφράξεις.</p>
      <p>
        <b>Λόγω της ενδεχόμενης εκδήλωσης κατά τόπους επικίνδυνων καιρικών φαινομένων γίνεται έκκληση προς όλους τους πολίτες να ενημερώνονται για την εξέλιξη των καιρικών φαινομένων, να αποφεύγουν άσκοπες μετακινήσεις κατά την διάρκεια εκδήλωσής τους και να λαμβάνουν τα αναγκαία μέτρα αυτοπροστασίας, όπως</b>
      </p>
      <p>• Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</p>
      <p>• Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</p>
      <p>• Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</p>
      <p>• Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</p>
      <p>• Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</p>
      <p>• Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</p>
      <p>• Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</p>
    </article>
  </body>
</html>