<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549524.html/%D8%AA%D9%84%D8%A7%D8%B4-%D8%AF%D8%B4%D9%85%D9%86-%D8%A8%D8%B1%D8%A7%DB%8C-%D8%A7%D8%AE%D8%AA%D9%84%D8%A7%D9%81-%D8%A7%D9%81%DA%A9%D9%86%DB%8C-%D8%A8%DB%8C%D9%86-%D8%AC%D8%A7%D9%85%D8%B9%D9%87-%D8%B9%D8%B4%D8%A7%DB%8C%D8%B1%DB%8C-%D8%A8%DB%8C-%D9%86%D8%AA%DB%8C%D8%AC%D9%87-%D8%AE%D9%88%D8%A7%D9%87%D8%AF-%D8%A8%D9%88%D8%AF-%D8%AF%D8%B4%D9%85%D9%86%D8%A7%D9%86-%D9%86%D8%B8%D8%A7%D9%85-%DB%8C%D8%A7%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%A8%D8%B3%DB%8C%D8%AC-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T18:04:00+00:00"/>
    <meta property="og:title" content="تلاش دشمن برای اختلاف افکنی بین جامعه عشایری بی نتیجه خواهد بود/دشمنان نظام یارای مقابله با بسیج ندارند"/>
    <meta property="og:description" content="ظهر امروز شنبه همایش هم اندیشی با سران ایلات و طوایف عشایر استان کرمانشاه با حضور مسئول بسیج ادارات وزارت جهاد کشاورزی و  در کانون بسیج جوانان برگزار شد."/>
  </head>
  <body>
    <article>
      <h1>تلاش دشمن برای اختلاف افکنی بین جامعه عشایری بی نتیجه خواهد بود/دشمنان نظام یارای مقابله با بسیج ندارند</h1>
      <h2>در همایش هم اندیشی با سران ایلات و طوایف عشایر استان کرمانشاه مطرح شد</h2>
      <address>
        <time datetime="2019-11-23T18:04:00+00:00">23 Nov 2019, 18:04</time>
      </address>
      <p>ظهر امروز شنبه همایش هم اندیشی با سران ایلات و طوایف عشایر استان کرمانشاه با حضور مسئول بسیج ادارات وزارت جهاد کشاورزی و در کانون بسیج جوانان برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://www.mersadnews.ir/news/387593/%D8%AA%D9%84%D8%A7%D8%B4-%D8%AF%D8%B4%D9%85%D9%86-%D8%A8%D8%B1%D8%A7%DB%8C-%D8%A7%D8%AE%D8%AA%D9%84%D8%A7%D9%81-%D8%A7%D9%81%DA%A9%D9%86%DB%8C-%D8%A8%DB%8C%D9%86-%D8%AC%D8%A7%D9%85%D8%B9%D9%87-%D8%B9%D8%B4%D8%A7%DB%8C%D8%B1%DB%8C-%D8%A8%DB%8C-%D9%86%D8%AA%DB%8C%D8%AC%D9%87-%D8%AE%D9%88%D8%A7%D9%87%D8%AF-%D8%A8%D9%88%D8%AF"> </a><a href="http://www.mersadnews.ir/">شبکه اطلاع رسانی مرصاد</a> ،  ظهر امروز همایش هم اندیشی با سران ایلات و طوایف عشایر استان کرمانشاه با حضور مسئول بسیج ادارات وزارت جهاد کشاورزی و  در کانون بسیج جوانان برگزار شد.</p>
      <p>
        <b>تلاش دشمن برای اختلاف افکنی بین جامعه عشایری بی نتیجه خواهد بود</b>
      </p>
      <p>سردار بهمن ریحانی ظهر امروز شنبه در همایش هم اندیشی با سران ایلات و طوایف عشایر استان کرمانشاه که در کانون بسیج جوانان برگزار شد ضمن تبریک هفته بسیج، اظهار داشت: امام (ره) نگاه ما را به دین تغییر داد و سبب شد کشوری که قبل از انقلاب صددرصد در استعمار بیگانگان بود با این نگاه در برابر کفر بایستند و اجازه هیچگونه مداخله ای را به آنها ندهند.</p>
      <p>فرمانده سپاه حضرت نبی اکرم(ص) استان کرمانشاه افزود: امام خمینی(ره) برای توسعه دین خدا خدمات شایانی انجام دادند و بر اساس تفکر الهی بسیج را تشکیل داد.</p>
      <p>وی خاطرنشان کرد: در حالی که حرف از برچیده شدن ارتش بود اما امام تاکید بر ماندن ارتش داشت و همچنین بدنبال تشکیل ارتشی بزرگ و مردمی با اعتقادات واحد جهت بیمه کردن انقلاب و صدور این فرهنگ به خارج از مرزها بود.</p>
      <p>سردار ریحانی بیان داشت: امروز شاهدیم که کشورهای اطراف همچون یمن، عراق، سوریه، لبنان، آمریکای لاتین، غرب آسیا و ... همه بر اساس تفکر بسیج و شجره طیبه اقدامات آزادیخواهانه و جنبش هایی بر علیه ظلم را شکل دادند و مستقل شدند.</p>
      <p>فرمانده سپاه حضرت نبی اکرم (ص) استان کرمانشاه گفت: اینکه امام از بسیج به عنوان شجره طیبه یاد می کند یعنی تنه آن در نظام مستحکم شد و شاخ و برگ آن به اطراف تنیده شده است.</p>
      <p>وی ادامه داد: امام راحل به دنبال یک ارتش واحد بود تا در مقابل شیاطین و استکبار یک جبهه واحد انقلاب تشکیل دهند و انقلاب را مستحکم نگهدارند.</p>
      <p>وی به این جمله از امام که فرمودند "عشایر ذخائر انقلاب هستند" اشاره کرد و افزود: یکی از بسترها و قشرهایی که 40 سال انقلاب را سرپا نگه داشته است بسیج عشایر است که در تاریخ انقلاب و حتی قبل از آن در برابر ظلم و ستم ایستادگی کرده اند.</p>
      <p>سردار ریحانی تصریح کرد: هر جا نهضتی بود عشایر جلودار آنها بودند و با صداقت و روحیه عشایری هر جا نیاز به دفاع بود از کشور در مقابل دشمنان ایستادند و دفاع کردند.</p>
      <p>وی همچنین به نقش عشایر در دفاع مقدس اشاره کرد و گفت: اگر حضور مردم عشایر نبود در دوران دفاع مقدس به مشکل برخورد می کردیم اما این عشایر بودند که با روحیه بسیجی از کشور دفاع کردند.</p>
      <p>وی بیان داشت: در این شرایط سخت اقتصادی نیز جامعه شهری نیازمند جبهه عشایری است تا با توسعه تولیدات کشاورزی بازار مساعدی برای جامعه مصرف گرا رقم بزند.</p>
      <p>سردار ریحانی قشر عشایر را یک قشر قانع و کم توقع معرفی کرد و افزود: اینان جامعه ای صادق و وفادار به انقلاب هستند که بیشترین کار و فعالیت را برای پیشبرد اهداف مملکت دارند.</p>
      <p>فرمانده سپاه حضرت نبی اکرم (ص) استان کرمانشاه ادامه داد: الان دشمن به این جایگاه پی برده است و بدنبال ایجاد رخنه و تفرقه و ایجاد اختلافات قومی مذهبی بین قشر عشایر است اما دشمن بداند با اتحاد و یکپارچگی که در مذاهب و قبایل مختلف وجود دارد نمی تواند راه به جایی ببرد.</p>
      <p>وی گفت: عشایر عزیز باید بدانند اگر دشمن موفق شود بین آنها اختلاف افکنی کند مشکلات زیادی برای کشور رقم خواهد خورد لذا باید با هوشیاری دسیسه های دشمن را در نطفه خاموش کنند.</p>
      <p>سردار ریحانی افزود: تنوع قومی و قبیله ای در استان کرمانشاه بر خلاف آنچه دشمنان فکر می کنند که تهدید است اما یک فرصت است و همواره با اتحاد خود دشمنان را مایوس و نا امید کرده اند که جا دارد این اتحاد همچنان حفظ شود.</p>
      <p>فرمانده سپاه حضرت نبی اکرم(ص) استان کرمانشاه  توصیه کرد: مراقب جوانان باشید چرا که امروز دشمن با انحراف کردن افکار جوانان قصد دارد آنها را از ما بگیرند.</p>
      <p>وی همچنین به عشایر و کشاورزان تاکید کرد به تولیدات امروز نباید قانع باشید بلکه بر اساس روش های علمی و جدید باید بدنبال توسعه کشاورزی باشید و تولیدات کشاورزی را چندبرابر افزایش دهید.</p>
      <p>سردار ریحانی گفت: استان کرمانشاه به لحاظ کشاورزی استانی مستعد است که بیش از 1000 هکتار زمین کشاورزی دارد لذا با مکانیزه کردن کشاورزی و باغداری تولیدات را ارتقاء دهید تا شاهد واردات محصولات کشاورزی به استان نباشیم.</p>
      <p>فرمانده سپاه حضرت نبی اکرم(ص) استان کرمانشاه اظهار داشت: استان ما یک استان عشایری است و هیچ استانی به این میزان تنوع قومی و قبیله ای و مذهبی ندارد اما در طول 40 سال انقلاب نشان داده اند که همواره پشتیبان ولی فقیه بوده اند و به دشمن اجازه تفرقه افکنی را نداده اند.</p>
      <p>وی افزود: در شرایطی هستیم که دشمنان قسم خورده ما از ترامپ گرفته تا پمپئو و سلطنت طلب های منافق همه متحد شده اند تا با آتش زدن چند بانک به خیال خود پایه های این نظام را سست کنند.</p>
      <p>فرمانده سپاه حضرت نبی اکرم(ص) استان کرمانشاه خاطر نشان کرد: با حضور خود در راهپیمایی ضد این اغتشاشات تیر خلاص را به دشمن خواهیم زد و به آنها نشان خواهیم داد که حضور ما در تمام صحنه های انقلاب پررنگ خواهد بود.</p>
      <p>
        <b>دشمنان نظام یارای مقابله با بسیج ندارند</b>
      </p>
      <p>پیمان فلسفی ظهر امروز شنبه در همایش هم اندیشی با سران ایلات و طوایف عشایر استان کرمانشاه که در کانون بسیج جوانان برگزار شد، اظهار داشت: نهاد مقدس و ارزشمند بسیج مجموعه ای اختصاصی برای عشایر تحت عنوان سازمان بسیج عشایری دارد.</p>
      <p>مسئول بسیج ادارات وزارت جهاد کشاورزی افزود: در ایام هفته بسیج همایش 10 هزار شهید عشایر را در کل کشور برگزار خواهیم کرد.</p>
      <p>وی از بسیج به عنوان یادگار امام راحل یاد کرد و گفت: بسیج باید 3 ویژگی داشته باشد که اولین آن بصیرت و آگاهی است که در طول 40 سال انقلاب بسیجیان نشان دادند آگاهانه با مسائل مختلف برخورد کردند.</p>
      <p>فلسفی افزود: همانطور که امان راحل فرمودند ویژگی دیگر یک بسیجی اخلاص است که اگر اخلاص نباشد کاری از پیش نمی رود.</p>
      <p>این مسئول خاطرنشان کرد: اولین بسیجی امام علی(ع) و اولین جهادگر نبی مکرم اسلام است و وقتی رهبر معظم انقلاب می فرمایند بسیجی یعنی علی، باید تمام رفتار و گفتارهای امام علی (ع) را باید سرلوحه زندگی خود قرار دهیم.</p>
      <p>مسئول بسیج ادارات وزارت جهاد کشاورزی بیان داشت: سومین ویژگی حضور به هنگام در عرصه های مختلف است و هر جا لازم باشد باید در عرصه و میدان عمل حضور فعال داشته باشیم.</p>
      <p>وی ادامه داد: در آشوب ها و دسیسه ها دشمن خود را نشان می دهد، اما در مقابل بسیجیان نمی توانند کاری از پیش ببرند چرا که بسیجیان آگاه اجازه سنگ اندازی به دشمن را نمی دهند.</p>
      <p>فلسفی به حوادث اخیر اشاره کرد و بیان داشت: در این حوادث اخیر باید گفت افزایش قیمت سوخت در تمام دنیا امری طبیعی است و نرخ بنزین متناسب با شرایط منطقه افزایش پیدا می کند و قانون هدفمند ی یارانه نیز همین را می گوید.</p>
      <p>مسئول بسیج ادارات وزارت جهاد کشاورزی اظهار داشت: اگر چه زمینه سازی در این خصوص به خوبی صورت نگرفته است اما قانون را باید همه بپذیرند.</p>
      <p>وی با بیان اینکه اگر بسیجیان نباشند امنیت کشور به خطر می افتد، گفت: هیج جای دنیا چنین نهاد مردمی فراگیر و ارزشمندی نداریم که در تمام سطوح حضور آنها را حس می کنیم و چنان این درخت تنومند آبیاری شده که نسبت به حفظ صیانت انقلاب و نظام آسوده خاطر هستیم.</p>
      <p>فلسفی ادامه داد: این روحیه امروز به عنوان الگویی برای دیگر کشورهای اسلامی به کار گرفته می شود به عنوان مثال حشدالشعبی عراق با الگوگیری از بسیج شکل گرفته است.</p>
      <p>وی در پایان گفت: امنیت مناطق عشایری توسط خود عشایر حفظ می شود و در تولید نیز نقش اساسی را ایفا می کنند.</p>
      <p>انتهای پیام/</p>
    </article>
  </body>
</html>