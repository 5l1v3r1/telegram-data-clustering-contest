<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552069/"/>
    <meta property="og:site_name" content="חרדים10"/>
    <meta property="article:published_time" content="2019-11-23T18:16:00+00:00"/>
    <meta property="og:title" content="רפאל בן 5 ואלעזר בן 3 נספו בשריפה; גופות הילדים לא ינותחו"/>
    <meta property="og:description" content="שני הילדים, בני 5 ו-3, נספו בשריפה שפרצה בכניסת השבת בדירה בקומת קרקע ברחוב שרעבי בנתניה • עוד 6 נפצעו קל • סיבת האסון: כשל חשמלי במנורת לילה • מפקד מחוז מרכז בכב&quot;ה: &quot;בית שרובו תוספת בנייה שאינה חוקית, אלא אילתור - שגרם לילדים להיות לכודים בחדר בוער&quot;"/>
  </head>
  <body>
    <article>
      <h1>רפאל בן 5 ואלעזר בן 3 נספו בשריפה; גופות הילדים לא ינותחו</h1>
      <address><time datetime="2019-11-23T18:16:00+00:00">23 Nov 2019, 18:16</time> by <a rel="author">חיים טוויל</a></address>
      <p>
        <b>שני הילדים, בני 5 ו-3, נספו בשריפה שפרצה בכניסת השבת בדירה בקומת קרקע ברחוב שרעבי בנתניה • עוד 6 נפצעו קל • סיבת האסון: כשל חשמלי במנורת לילה • מפקד מחוז מרכז בכב"ה: "בית שרובו תוספת בנייה שאינה חוקית, אלא אילתור - שגרם לילדים להיות לכודים בחדר בוער"</b>
      </p>
      <p>רפאל אוחנה בן החמש ואחיו אלעזר בן השלוש, בני משפחה חרדית – נספו בכניסת השבת בשריפה שפרצה בבית פרטי ברחוב שרעבי בעיר נתניה.</p>
      <p>כוחות הצלה שהוזעקו לזירה העניקו טיפול רפואי לכמה נפגעים שחולצו מהדירה, בהם שני הילדים.</p>
      <p>הם פונו בהחייאה לבתי החולים לניאדו בנתניה ומאיר בכפר סבא – אך שם לא נותר לרופאים אלא לקבוע את מותם.</p>
      <p>הם סבלו מכוויות ומשאיפת עשן.</p>
      <p> </p>
      <figure>
        <iframe data-src="https://twitter.com/kann_news/status/1198296250447208448?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>הורי הילדים, כבני 40, וארבעה ילדים נוספים בגילאי שנתיים עד 6 פונו גם הם לבית החולים לניאדו, לאחר שנפגעו באורח קל.</p>
      <p>פרמדיק מד”א, אסף תפוחי, סיפר: “כשהגענו לרחוב ראינו עשן סמיך עולה מתוך בניין דו קומתי. לוחמי האש חילצו מתוך הדירה הבוערת שני ילדים מחוסרי הכרה כשהם סובלים מכוויות ומשאיפת עשן. מיד התחלנו בפעולות החייאה מתקדמות שכללו תרופות, הנשמות ועיסויים ופינינו אותם במצב קריטי תוך המשך פעולות החייאה לבתי החולים מאיר ולניאדו.</p>
      <p>“גבר ואישה שחולצו גם כן מהדירה סבלו משאיפת עשן, טופלו בחמצן ופונו במצב יציב לבית החולים לניאדו”.</p>
      <p>צוות חוקרי הדליקות שמינה מפקד המחוז בשירותי הכיבוי קבע היום (שבת), כי סיבת פרוץ הדליקה בדירה היא כשל חשמלי במנורת לילה שנמצאה מעל למיטה.</p>
      <p>בכבאות מציינים כי סימני החריכה על ציוד המיגון האישי של לוחם האש שחילץ את שני הילדים מהבית הבוער מעידים על מטען האש שהיה בחדר שבו הם נלכדו.</p>
      <p>טפסר אייל כספי, מפקד מחוז מרכז בכיבוי והצלה, אמר אתמול: “מה שהתרחש פה זה אירוע שהתוצאה שלו טרגית – שריפה בבית שרובו הוא תוספת בנייה, שלפחות על פי תחקור ראשוני אינה חוקית אלא אילתור של בנייה שגרם לילדים להיות לכודים בתוך חדר בוער”.</p>
      <p>לדברי החוקרים, הדליקה אירעה בחלק מבנה העשוי מבנייה קלה.</p>
      <p>חוקרים אומרים כי עבודות החשמל בדירה היו מאולתרות ומסכנות חיים. התקנת גלאי עשן לטענתם הייתה מצילה את הילדים ומונעת טרגדיה קשה.</p>
      <p>מכבאות והצלה נמסר: “קוראים לציבור בכל לשון של בקשה, למען חייכם וחיי ילדיכם, התקנת גלאי עשן בבתים, מוצר זול וקל להתקנה, מציל חיים בוודאות. לצערנו מדי שנה נספים בדליקות בעיקר ילדים וקשישים ברוב המקרים התקנת גלאי עשן היתה מצילה חיים ומונעת טרגדיה. אנו שולחים תנחומים למשפחה ואיחולי החלמה לפצועים”.</p>
      <p>בני משפחתם של הילדים שנספו התנגדו לדרישת המשטרה לבצע נתיחה שלאחר המוות, על מנת לקבוע את סיבת מותם.</p>
      <p>לבסוף הושגה הסכמה בין המשטרה לבין בא כוחה של המשפחה בנתניה שילדיה נספו באסון השריפה – עו”ד איתמר בן גביר.</p>
      <p>על פי ההסכמה, גופות הילדים ז”ל, לא ינותחו והמשטרה תחזור בה מהבקשה לנתח הגופה. תחת זאת הגופות יצולמו ותערך בדיקת דם.</p>
      <p>“מנענו פגיעה מיותרת במשפחה שהדבר האחרון שהייתה צריכה אחרי האסון זה פגיעה בגופות הילדים הצדיקים. מקווה שעוד הלילה תערך הלוויה ויביאו אותם לקבורה”,  אמר בן גביר.</p>
      <p>יו”ר ש”ס השר אריה דרעי הביע צער כבד על אסון השריפה בנתניה: “הלב נשרף נוכח הטרגדיה המחרידה שאירעה בליל שבת בנתניה, בעלותם השמיימה של שני ילדי משפחה בדליקה נוראה.</p>
      <p>“זו גזירה קשה עבור ההורים הצדיקים שמסרו את נפשם להצלת הילדים ומכה קשה עבור כולנו. והוא רחום יכפר עוון. יהי זכרם ברוך”.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552089/"/>
        <a href="http://www.ch10.co.il/news/552060/"/>
        <a href="http://www.ch10.co.il/news/551932/"/>
        <a href="http://www.ch10.co.il/news/551912/"/>
        <a href="http://www.ch10.co.il/news/551908/"/>
        <a href="http://www.ch10.co.il/news/551890/"/>
      </related>
    </article>
  </body>
</html>