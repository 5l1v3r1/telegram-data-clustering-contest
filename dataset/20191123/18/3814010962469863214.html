<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/globyavat-s-6900-lv-kontsesionera-na-tsentralniya-plazh-v-sozopol"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T18:08:00+00:00"/>
    <meta property="og:title" content="Глобяват с 6900 лв. концесионера на Централния плаж в Созопол"/>
    <meta property="og:description" content="Концесионерът на Централния плаж в Созопол ще бъде глобен с 6 900 лв., защото неправомерно е копал пясък от морето и не е спазил правилата за изгражда..."/>
  </head>
  <body>
    <article>
      <h1>Глобяват с 6900 лв. концесионера на Централния плаж в Созопол</h1>
      <address><time datetime="2019-11-23T18:08:00+00:00">23 Nov 2019, 18:08</time> by <a rel="author">Веселин Григоров</a></address>
      <p>
        <b>Концесионерът на Централния плаж в Созопол ще бъде глобен с 6 900 лв., защото неправомерно е копал пясък от морето и не е спазил правилата за изграждане на предпазен пясъчен вал. Преди дни жители инициираха подписка и излязоха на протест срещу огромната дига, а днес министърът на туризма направи спешна проверка на място.</b>
      </p>
      <figure>
        <video src="https://nws2.bnt.bg/p/p/s/psn231119-20-sozopol-globa-koncesioner-x264-726132.mp4"/>
      </figure>
      <p>Практиката да се изграждат временни пясъчни валове и диги по плажовете е от 1974 г., като изричното условие е концесионерите на плажовете да не вземат пясък от дъното на морето. Така са изграждат всяка година диги по плажовете на Бургас, Несебър и Сл.Бряг, които са уязвими от земните морски бури и големите вълни.</p>
      <p>Оказва се, че в Созопол такава дига се изгражда за първи път, а хората негодуват срещу багера, който рови морското дъно и трупа огромни купчини пясък.</p>
      <p>Спешна проверка на Басейнова дирекция установи, че въпреки забраната да се изгребва пясък от дъното на морето, точно това се е случило при издигането на насипа.</p>
      <p>Министър Ангелкова и инспектори от туристическото ведомство на място констатираха нарушенията и съставиха акт на концесионера.</p>
      <blockquote>Николина Ангелкова, министър на туризма: Предстои налагане на неустойка по договор, която е в размер на 6900 лв, незабавно издаване на разпореждане за възстановяване на положението, тоест за премахване на дигата. Ако случайно концесионерът, съобразно данните които имат, преценят че е необходимо, за да се предпази плажа изграждането повторно, задължително това ще се случи, ако изобщо се случи, след разговор с хората на терен, за да се прецени кое е най-важно-както за хората, така и за да се опази морския плаж.</blockquote>
      <p>Хората от Созопол са доволни от бързата реакция на институциите, но настояват да се делегират права на местната власт, която да контролира отблизо действията на концесионерите.</p>
      <blockquote>Тихомир Янакиев, кмет на Созопол: Аз 47 години живея в Созопол , никога морето не е "изяждало" плажа. Досега никога не се е правило такова съоръжение. Тук е въпросът какво пазим! Заведенията ли ще пазим или плажа. Ако има такава необходимост да се пази плажът, тогава ще се седне на маса и ще се обсъди с хората. Ние не пазим два, три бара, за да генерираме такова напрежение сред хората.</blockquote>
      <p>В понеделник започва разрушаването на дигата, а министър Ангелкова уточни, че ако концесионерът реши да направи нова, ще трябва да съгласува ново уведомление с Министерството на туризма.</p>
      <related>
        <a href="http://news.bnt.bg/bg/a/v-sozopol-nastoyavat-za-premakhvaneto-na-pyaschnata-diga-na-tsentralniya-plazh"/>
      </related>
    </article>
  </body>
</html>