<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/11/23/842640"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T18:53:00+00:00"/>
    <meta property="og:title" content="ইমরান খানকে ধন্যবাদ দিলেন ট্রাম্প"/>
    <meta property="og:description" content="কাশ্মীর নিয়ে পাকিস্তানকে চাপে ফেলতে বরাবরই কূটনৈতিক স্তরে কৌশল বাড়িয়েছে ভারত। আন্তর্জাতিক স্তরে পাকিস্তান সরকারকে কোণঠাসা করতেও সফল হয়েছে নয়াদিল্লি। এরকম পরিস্থিতিতে কাশ্মীর প্রসঙ্গ ও আফগানিস্তান বিষয়ে মার্কিন প্রেসিডেন্টের সঙ্গে কথা হয়েছে পাকিস্তানের প্রধানমন্ত্রী ইমরান খানের। জানা গেছে, পাকিস্তানের ইতিবাচক সাহায্যে ইমরান খানকে ধন্যবাদ জানিয়েছেন মার্কিন প্রেসিডেন্ট ডোনাল্ড ট্রাম্প। ইমরানের দপ্তর থেকে জানানো হয়েছে, মূলত কাশ্মীর এবং আফগানিস্তানে শান্তি প্রক্রিয়াসহ নানা বিষয় নিয়ে ট্রাম্পের সঙ্গে কথা হয়েছে পাকিস্তানের প্রধানমন্ত্রীর। ইমরানের দপ্তর সূত্রে আজ এক বিবৃতি দিয়ে জানানো হয়েছে, টেলিফোনে ট্রাম্পের সঙ্গে কথা হয়েছে ইমরান খানের। কাশ্মীরের বর্তমান পরিস্থিতি নিয়ে ট্রাম্পকে বিভিন্ন তথ্য দিয়েছেন তিনি। ট্রাম্প কাশ্মীর বিষয়ে যেভাবে মধ্যস্থতা করার প্রস্তাব দিয়েছিলেন, তার প্রশংসা করে ইমরান বুঝিয়েছেন, কাশ্মীর নিয়ে শান্তিপূর্ণ সমাধান খুঁজতে মার্কিন প্রেসিডেন্টের সক্রিয় ভূমিকায় থাকা উচিত। ট্রাম্পের মধ্যস্থতার প্রস্তাবে সায় দেয়নি ভারত। কাশ্মীর প্রসঙ্গে প্রথম থেকেই ভারত বুঝিয়ে এসেছে, কাশ্মীর নিয়ে কারো মধ্যস্থতার প্রয়োজন…"/>
  </head>
  <body>
    <article>
      <h1>ইমরান খানকে ধন্যবাদ দিলেন ট্রাম্প</h1>
      <address><time datetime="2019-11-23T18:53:00+00:00">23 Nov 2019, 18:53</time> by <a rel="author">কালের কণ্ঠ অনলাইন</a></address>
      <p>কাশ্মীর নিয়ে পাকিস্তানকে চাপে ফেলতে বরাবরই কূটনৈতিক স্তরে কৌশল বাড়িয়েছে ভারত। আন্তর্জাতিক স্তরে পাকিস্তান সরকারকে কোণঠাসা করতেও সফল হয়েছে নয়াদিল্লি। এরকম পরিস্থিতিতে কাশ্মীর প্রসঙ্গ ও আফগানিস্তান বিষয়ে মার্কিন প্রেসিডেন্টের সঙ্গে কথা হয়েছে পাকিস্তানের প্রধানমন্ত্রী ইমরান খানের।</p>
      <p>জানা গেছে, পাকিস্তানের ইতিবাচক সাহায্যে ইমরান খানকে ধন্যবাদ জানিয়েছেন মার্কিন প্রেসিডেন্ট ডোনাল্ড ট্রাম্প। ইমরানের দপ্তর থেকে জানানো হয়েছে, মূলত কাশ্মীর এবং আফগানিস্তানে শান্তি প্রক্রিয়াসহ নানা বিষয় নিয়ে ট্রাম্পের সঙ্গে কথা হয়েছে পাকিস্তানের প্রধানমন্ত্রীর।</p>
      <p>ইমরানের দপ্তর সূত্রে আজ এক বিবৃতি দিয়ে জানানো হয়েছে, টেলিফোনে ট্রাম্পের সঙ্গে কথা হয়েছে ইমরান খানের। কাশ্মীরের বর্তমান পরিস্থিতি নিয়ে ট্রাম্পকে বিভিন্ন তথ্য দিয়েছেন তিনি। ট্রাম্প কাশ্মীর বিষয়ে যেভাবে মধ্যস্থতা করার প্রস্তাব দিয়েছিলেন, তার প্রশংসা করে ইমরান বুঝিয়েছেন, কাশ্মীর নিয়ে শান্তিপূর্ণ সমাধান খুঁজতে মার্কিন প্রেসিডেন্টের সক্রিয় ভূমিকায় থাকা উচিত। ট্রাম্পের মধ্যস্থতার প্রস্তাবে সায় দেয়নি ভারত। কাশ্মীর প্রসঙ্গে প্রথম থেকেই ভারত বুঝিয়ে এসেছে, কাশ্মীর নিয়ে কারো মধ্যস্থতার প্রয়োজন নেই।</p>
      <p>কাশ্মীর ছাড়াও আফগানিস্তান নিয়েও কথা বলেছেন দুই রাষ্ট্রপ্রধান। টেলিফোনে ট্রাম্পকে এমন বার্তা দেওয়া হয়েছে যে, পশ্চিম আফগানিস্তানে পণবন্দি নাগরিকদের মুক্তি একটি ইতিবাচক পদক্ষেপ এবং ওই পণবন্দিরা সুস্থ ও নিরাপদে আছেন জেনে খুশি পাকিস্তান। </p>
      <p>পাকিস্তানের বিবৃতিতে বলা হয়, পশ্চিম আফগানিস্তানে পণবন্দিদের উদ্ধারে ইতিবাচকভাবে সাহায্য করায় পাকিস্তানের প্রধানমন্ত্রীকে ধন্যবাদ জানিয়েছেন প্রেসিডেন্ট ট্রাম্প। গত মঙ্গলবার দক্ষিণ আফগানিস্তান থেকে দুই পশ্চিমী পণবন্দিকে মুক্তি দিয়েছে তালেবান। মার্কিন সেনাবাহিনীর হাতে তুলে দেওয়া হয় তাদের। তিন বছর আগে কাবুল থেকে অপহরণ করা হয়েছিল তাদের।</p>
      <p>পাক প্রধানমন্ত্রীর দপ্তরের বক্তব্য, আফগান শান্তিপ্রক্রিয়ার অগ্রগতির জন্য পাকিস্তান যে সর্বদা সক্রিয়, ইমরান তা বুঝিয়েছেন ট্রাম্পকে। শান্তিপূর্ণ এবং স্থিতিশীল আফগানিস্তান গড়তে দুই নেতাই একসঙ্গে কাজ করতে আগ্রহী। মার্কিন প্রেসিডেন্টের সঙ্গে এই কথোপকথন যথেষ্ট ‘ইতিবাচক’ বলেই জানিয়েছে ইসলামাবাদ।</p>
    </article>
  </body>
</html>