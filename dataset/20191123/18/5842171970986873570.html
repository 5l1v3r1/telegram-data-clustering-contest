<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359744-bijusajam-cip-agentam-piespriests-19-gadu-cietumsods-par-spiegosanu-kinas-laba"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T18:09:00+00:00"/>
    <meta property="og:title" content="Bijušajam CIP aģentam piespriests 19 gadu cietumsods par spiegošanu Ķīnas labā"/>
    <meta property="og:description" content="Bijušajam ASV Centrālās izlūkošanas pārvaldes (CIP) aģentam Džerijam Čanam Šingam Lī piektdien tika piespriests 19 gadu cietumsods par spiegošanu Ķīnas labā."/>
  </head>
  <body>
    <article>
      <h1>Bijušajam CIP aģentam piespriests 19 gadu cietumsods par spiegošanu Ķīnas labā</h1>
      <address><time datetime="2019-11-23T18:09:00+00:00">23 Nov 2019, 18:09</time> by <a rel="author">Jauns.lv / LETA</a></address>
      <p>
        <b>Bijušajam ASV Centrālās izlūkošanas pārvaldes (CIP) aģentam Džerijam Čanam Šingam Lī piektdien tika piespriests 19 gadu cietumsods par spiegošanu Ķīnas labā.</b>
      </p>
      <p>Naturalizētais ASV pilsonis Lī, kurš strādāja CIP no 1997. līdz 2004.gadam, tika aizturēts 2018.gada janvārī par slepenas ASV militārās informācijas nelikumīgu glabāšanu. Prokurori apgalvo, ka viņš šo informāciju nodevis Ķīnas izlūkdienesta aģentiem.</p>
      <p>Apsūdzības rakstā teikts, ka Lī 2010.gadā pārcēlies uz Honkongu un sācis pieņemt maksājumus no Ķīnas aģentiem, kas viņam lūguši slepenu informāciju par CIP.</p>
      <p>55 gadus vecais Lī maijā atzinās vienā apsūdzības punktā, ka viņš plānojis nodot nacionālās aizsardzības informāciju, lai palīdzētu ārvalsts valdībai. Viņš tomēr uzstāja, ka ASV valdība nav pierādījusi to, ka viņš nodevis Ķīnai kādu informāciju vai saņēmis 840 000 ASV dolāru no tās pārstāvjiem.</p>
      <p>"Lī nodeva savu valsti aiz alkatības un pakļāva riskam savus bijušos kolēģus," sacīja Federālā izmeklēšanas biroja (FIB) Vašingtonas lauka biroja direktora palīgs Timotijs Sleiters.</p>
      <p>"Viņa nodevības un nozieguma nopietnību demonstrē šodienas spriedums."</p>
      <p>Mediji saista Lī nodevību ar CIP informatoru tīkla Ķīnā katastrofālo sagrāvi no 2010. līdz 2012.gadam.</p>
      <p>Laikraksts "New York Times" 2017.gadā ziņoja, ka Ķīnā ir nogalināti "vismaz ducis" CIP ziņu avotu un ieslodzīti cietumos vēl vismaz seši no viņiem.</p>
      <p>Nodevēja meklēšana CIP rindās noveda pie viena cilvēka - "bijušā operatīvā darbinieka", kurš 2017.gadā dzīvoja citur Āzijā, vēstīja laikraksts.</p>
      <p>Lī ir trešais bijušais ASV izlūkošanas darbinieks, kas nedaudz vairāk kā viena gada laikā notiesāts saistībā ar spiegošanu Ķīnas labā.</p>
    </article>
  </body>
</html>