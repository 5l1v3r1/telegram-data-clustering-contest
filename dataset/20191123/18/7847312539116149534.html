<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474341-mucha-po-89-czesto-dochodzilo-do-anulowania-glosowania"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T18:38:04+00:00"/>
    <meta property="og:title" content="NASZ WYWIAD. Mucha: &quot;Po 1989 r. często w Sejmie dochodziło do anulowania głosowania. Jest to możliwe przed ogłoszeniem wyniku&quot;"/>
    <meta property="og:description" content="&quot;Nie wiadomo kto będzie kandydatem PO w wyborach prezydenckich, niektórzy mówią, że prawybory odbywają się po to, żeby odwlec moment dyskusji o przywództwie w PO, ponieważ ta dyskusja odbywa się wewnątrz partii&quot;."/>
  </head>
  <body>
    <article>
      <h1>NASZ WYWIAD. Mucha: "Po 1989 r. często w Sejmie dochodziło do anulowania głosowania. Jest to możliwe przed ogłoszeniem wyniku"</h1>
      <address><time datetime="2019-11-23T18:38:04+00:00">23 Nov 2019, 18:38</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>Nie wiadomo kto będzie kandydatem PO w wyborach prezydenckich, niektórzy mówią, że te prawybory odbywają się po to, żeby odwlec moment dyskusji o przywództwie w PO</blockquote>
      <p>— mówi portalowi wPolityce.pl Paweł Mucha, prawnik, wiceszef Kancelarii Prezydenta.</p>
      <p>
        <b>wPolityce.pl: <a href="https://wpolityce.pl/polityka/474278-prezydenci-polski-i-litwy-w-tvp-miedzy-nami-jest-przyjazn">Panie ministrze, czy są jakieś konkrety po wizycie prezydenta Andrzeja Dudy w Wilnie</a>? Czy Litwa w końcu zniesie pięcioprocentowy próg wyborczy dla mniejszości polskiej mieszkającej w tym kraju? Do tego zobowiązuje naszych sąsiadów prawo unijne.</b>
      </p>
      <p><b>Minister Paweł Mucha:</b> To była bardzo dobra, historyczna wizyta w wielu wymiarach, która ma wielki wymiar historyczny i symboliczny. Były rozmowy o sprawach dwustronnych i wzajemnych relacjach. <a href="https://wpolityce.pl/swiat/474150-bohaterowie-powstania-styczniowego-pochowani-w-wilnie">Mieliśmy do czynienia z ogromnie wzruszającą uroczystością pochowania przywódców powstania styczniowego</a>. Gen. Zygmunt Sierakowski, ale zwłaszcza przywoływany pisarz Rządu Narodowego Wincenty Kalinowski, byli wskazywani jako symbol wspólnej walki narodów polskiego, litewskiego i białoruskiego z caratem, ze  zniewoleniem, które dotknęło Rzeczpospolitą Obojga Narodów. Ważny był wymiar modlitwy w języku polskim, litewskim i białoruskim. Było to wskazanie pewnego dziedzictwa walki o wolność przeciwko caratowi, także w powstaniu styczniowym. Do kontekstu powstania styczniowego odwoływał się marszałek Józef Piłsudski i wolna Polska. To są rzeczy niezwykle istotne. Są jeszcze problemy, które trzeba rozwiązywać czy pewne wyzwania związane ze stosunkami dwustronnymi. Ale nie ulega wątpliwości, że klimat w relacjach na najwyższym szczeblu polsko-litewskim jest bardzo dobry.</p>
      <p>
        <b>Jak pan ocenia <a href="https://wpolityce.pl/polityka/473593-relacja-expose-premiera-mateusza-morawieckiego">expose premiera Mateusza Morawieckiego</a>?</b>
      </p>
      <p>Bardzo dobre wystąpienie. Porządkujące i pokazujące, że plan dla Polski jest realizowany, bo to kontynuacja tego, co działo się przez ostatnie cztery lata. Obserwowaliśmy również bardzo mocne podkreślenie przez pana premiera Mateusza Morawieckiego spraw, na które zwracał też uwagę prezydent RP Andrzej Duda. To priorytet dla rodziny, wsparcie dla rodziny. Jest to wskazanie, że głównym celem wszystkich przemian i sukcesów, które zachodzą w Polsce, musi być poprawa bytu polskiej rodziny. Temat rodziny i normalności w sensie standardu działania państwa wybrzmiał bardzo mocno. Pan prezydent przyjął te słowa z aprobatą. Śledził to wystąpienie w Sejmie. Potem odnosił się do tych kwestii na które zwróciłem uwagę oraz także do ważnych spraw, które były w nim zawarte, m.in. do bezpieczeństwa ruchu drogowego. Cieszymy się z tego, że nakłady na służbę zdrowia rosną, a z drugiej strony mamy świadomość, że czeka nas jeszcze wiele wyzwań. Było to dobre przedstawienie programu na okres kolejnych rządów PiS, rządów popartych przez większość wyborczą. PiS to formacja, która wygrała wybory z historycznym wynikiem. Żadne ugrupowanie w historii takiego poparcia nie miało. Mając rekordowy wynik ponad 8 milionów głosów, PiS ma określoną, ścisłą wizję Polski i ten plan jest realizowany.</p>
      <p>
        <b>Jak pan skomentuje zarzut, że prof. Krystyna Pawłowicz i pan Stanisław Piotrowicz osiągnęli wiek emerytalny, czyli skończyli 65. rok życia, co uniemożliwia im objęcie funkcji sędziów TK. Art. 3 ustawy o statusie sędziów TK mówi, że sędziowie TK muszą spędzać identyczne wymogi jak sędziowie SN których wiek emerytalny został ustalony na 65 lat.</b>
      </p>
      <p>Nie zgadzam się ze stwierdzeniem, że przywołany przepis znajduje tu zastosowanie. Proszę zwrócić uwagę, że pani sędzia Sławomira Wronkowska-Jaśkiewicz czy pan sędzia Stanisław Rymar orzekali czy orzekają w TK już po tym, jak skończyli 65. rok życia. Gdyby tak rozumować, trzeba by ad absurdum uznać, że wszystkie orzeczenia wydawane przez sędziów po ukończeniu 65. roku życia są nieważne.</p>
      <p>
        <b>Opozycja krytykuje <a href="https://wpolityce.pl/polityka/474178-zobacz-jak-wygladal-przebieg-glosowania-na-czlonkow-krs">powtórzenie przez pani marszałek Elżbietę Witek głosowania w sprawie członków Krajowej Rady Sądownictwa</a>. Jak pan ocenia tę sprawę?</b>
      </p>
      <p>Po 1989 r. często w Sejmie dochodziło do anulowania głosowania. Jest to możliwe przed ogłoszeniem wyniku. Jeżeli marszałek Sejmu nie podał jeszcze wyników głosowania, możliwe jest powtórzenie głosowania. Jest stanowisko Centrum Informacyjnego Sejmu które mówi, że marszałek nie dysponuje wiedzą w trakcie głosowania na temat tego, kto jak głosował. Nie ulega też wątpliwości, że PiS ma większość w Sejmie.</p>
      <p>
        <b>W prawyborach prezydenckich PO <a href="https://wpolityce.pl/polityka/474134-zamieszanie-w-po-po-ogloszeniu-kandydatury-jaskowiaka">mają zmierzyć się pani Małgorzata Kidawa-Błońska i prezydent Poznania Jacek Jaśkowiak</a>. Jak pan skomentuje te kandydatury?</b>
      </p>
      <p>Prezydent z szacunkiem podchodzi do potencjalnych kontrkandydatek czy kontrkandydatów. Każde ugrupowanie ma prawo wyłonić swojego przedstawiciela w wyborach prezydenckich. Dzisiaj PO jest w kryzysie. Trwa dyskusja na temat przywództwa w tej partii i rozliczania wyniku wyborczego. Nie wiadomo kto będzie kandydatem PO w wyborach prezydenckich, niektórzy mówią, że te prawybory odbywają się po to, żeby odwlec moment dyskusji o przywództwie w PO, ponieważ ta dyskusja odbywa się wewnątrz partii. Ale to jest rzecz opozycji. To sprawy wewnętrzne PO. Prezydent Andrzej Duda wykonuje swoje konstytucyjne i ustawowe obowiązki. Przed chwilą zakończył objazd całego kraju. Nie ma dziś powiatu w Polsce, którego by pan prezydent Andrzej Duda nie odwiedził. Objazd będzie kontynuowany. Prezydent jest w bliskim kontakcie z Polakami. Odwiedza rodaków w miejscu ich zamieszkania. Bywa na otwartych spotkaniach z mieszkańcami, które wiele wnoszą. Jesteśmy przed kampanią, ponieważ nie ma jeszcze zarządzonych wyborów, nie znamy jeszcze ich daty.</p>
      <p>Not. TP</p>
    </article>
  </body>
</html>