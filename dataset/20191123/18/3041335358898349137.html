<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/greece/i-dimotiki-dioikisi-vourou-ayksanei-kata-20-ta-dimotika-teli/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T18:38:11+00:00"/>
    <meta property="og:title" content="Η δημοτική διοίκηση Βούρου αυξάνει κατά 20% τα δημοτικά τέλη"/>
    <meta property="og:description" content="Η δημοτική διοίκηση του Γιάννη Βούρου έρχεται να αυξήσει το δημοτικό φόρο κατά 20%, το ανώτερο δηλαδή που προβλέπει η νομοθεσία, από 0.26 ευρώ το τμ το χρόνο, στα 0.31 ευρώ"/>
  </head>
  <body>
    <article>
      <h6 class="kicker">Νέα Φιλαδέλφεια</h6>
      <h1>Η δημοτική διοίκηση Βούρου αυξάνει κατά 20% τα δημοτικά τέλη</h1>
      <h2>Η δημοτική διοίκηση του Γιάννη Βούρου έρχεται να αυξήσει το δημοτικό φόρο κατά 20%, το ανώτερο δηλαδή που προβλέπει η νομοθεσία, από 0.26 ευρώ το τμ το χρόνο, στα 0.31 ευρώ</h2>
      <address><time datetime="2019-11-23T18:38:11+00:00">23 Nov 2019, 18:38</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Για αθέτηση προεκλογικών εξαγγελιών του Γιάννη Βούρου όσον αφορά στη μείωση φόρων και τελών κάνουν λόγο δημότες της Νέας Φιλαδέλφειας – Νέας Χαλκηδόνας.</p>
      <p>Μιλώντας για άσκηση αντιλαϊκής πολιτικής σε κάθε τομέα ευθύνης του Δήμου -κι ενώ προεκλογικά ο νυν δήμαρχος είχε «υποταχθεί» σε μεγαλοεπιχειρηματικά συμφέροντα- η ιστοσελίδα politisfx.gr επισημαίνει πως η διοίκηση καλείται για πρώτη φορά να ψηφίσει προϋπολογισμό και δημοτικά τέλη. Σε αυτόν, έρχεται να αυξήσει το δημοτικό φόρο κατά 20%, το ανώτερο δηλαδή που προβλέπει η νομοθεσία, από 0.26 ευρώ το τμ το χρόνο, στα 0.31 ευρώ.</p>
      <p>
        <a href="https://www.in.gr/2019/11/23/greece/eleni-topaloudi-sygklonizoun-oi-goneis-tis-ena-xrono-meta-ti-dolofonia-tis/">Ελένη Τοπαλούδη: Συγκλονίζουν οι γονείς της ένα χρόνο μετά τη δολοφονία της</a>
      </p>
      <p>Η συγκεκριμένη αύξηση δεν μπορεί να δικαιολογηθεί ούτε οικονομικά, ούτε πολιτικά, ούτε ηθικά, αλλά ούτε και νομικά. Δεν μπορεί να δικαιολογηθεί οικονομικά γιατί τη στιγμή που κάνουν αύξηση 20% του δημοτικού φόρου, προβαίνουν σε μείωση των ανταποδοτικών τελών μόνο κατά 2% (από το 1.33 το τμ στο 1.30 και από 4.70 στα καταστήματα στο 4.68), ενώ βάσει του πλεονάσματος των 2 εκατ. ευρώ που κληρονόμησαν από την προηγούμενη δημοτική αρχή όφειλαν να προβούν σε μείωση τουλάχιστον κατά 10%.</p>
      <p>Βεβαίως -σύμφωνα πάντα με την ιστοσελίδα- η προηγούμενη δημοτική αρχή προέβη σε δύο μειώσεις των δημοτικών τελών (από 1.45 σε 1.33) και είχε δεσμευτεί προεκλογικά για νέα μείωση 10% το 2020, κρατώντας στα ίδια επίπεδα το δημοτικό φόρο.</p>
      <p>Δεν δικαιολογείται πολιτικά, γιατί σε μία περίοδο έντονης φτωχοποίησης της κοινωνίας, οι οριζόντιες αυξήσεις τελών είναι αδιανόητες και κοινωνικά ανάλγητες. Δεν δικαιολογείται ηθικά γιατί μία τόσο σοβαρή μεταβολή όφειλε η διοίκηση Βούρου, Γρετζελιά, Κωνσταντινίδη και Κοπελούσου να την εμφανίσει προεκλογικά ή τουλάχιστον στις προγραμματικές της εξαγγελίες (λέμε τώρα), κάτι που φυσικά και δεν έγινε.</p>
      <p>Δεν δικαιολογείται ούτε νομικά, γιατί οι όποιες αυξήσεις σε φόρους και τέλη οφείλουν πάντα να είναι σε συνάρτηση με τον πληθωρισμό, όπου εδώ έχουμε 15πλάσια αύξηση σε σχέση με τον πληθωρισμό.</p>
      <p>Οπως αναφέρει η ιστοσελίδα, οι παρατάξεις της αντιπολίτευσης οφείλουν να αναδείξουν το θέμα στην τοπική κοινωνία, να ενημερώσουν τον κόσμο για το τι τους έρχεται και να μην επιτρέψουν να επιβληθεί μία πρωτοφανής φορομπηχτική πολιτική.</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>