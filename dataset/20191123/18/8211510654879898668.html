<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-e/evans-critica-bird-non-mi-ha-lasciato-spazio-468969.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T18:20:30+00:00"/>
    <meta property="og:title" content="Evans critica Bird: “Non mi ha lasciato spazio”"/>
    <meta property="og:description" content="Le parole di Sam Bird e Mitch Evans, coinvolti nell'incidente che ha portato al ritiro del pilota Virgin nel decondo ePrix di Formula E a Diriyah"/>
  </head>
  <body>
    <article>
      <h1>Evans critica Bird: “Non mi ha lasciato spazio”</h1>
      <h2>Giornata da dimenticare per Virgin, che ha perso la leadership in entrambi i campionati dopo il doppio ritiro. Calado salva il bilancio di casa Jaguar</h2>
      <address><time datetime="2019-11-23T18:20:30+00:00">23 Nov 2019, 18:20</time> by <a rel="author">Matteo Sala</a></address>
      <p>Dagli altari alla polvere. Una parabola che, per ragioni diverse, ha accomunato Sam <b>Bird</b> e Mitch <b>Evans</b> nel secondo ePrix di Diriyah.</p>
      <p>Leader di campionato venerdì sera, il britannico, rimasto fuori dalla super pole, ha finito la sua gara contro le barriere al 13° giro, vedendosi anche superare da Sims e Vandoorne in <a href="https://www.formulapassion.it/motorsport/formula-e/fe-risultati/eprix-diriyah-2-2019-classifiche-piloti-e-team-468898.html">classifica</a>. Dal canto suo, il neozelandese aveva riscattato un opaco venerdì conquistando il quarto posto in qualifica, ma il suo crono è stato poi cancellato perché la Jaguar #20 era risultata sottopeso. Scattato dalla sesta casella della griglia, la gara del vincitore dell’ePrix di Roma 2019 è praticamente finita al 13° passaggio, quando ha colpito in curva 4 la Virgin #2, rimediando una penalità e scivolando in fondo al gruppo.</p>
      <figure>
        <iframe src="https://www.youtube.com/embed/F72l5sm_0Jg" width="675" height="380" data-service="Youtube" scrolling="no"/>
      </figure>
      <p>Sull’episodio, pareri discordanti: “<i>Quando Antonio ha attaccato Lucas, Sam ha provato ad approfittarne, io ho visto uno spazio e mi sono infilato</i>“, ha dichiarato Evans a <i>motorsport.com</i>. “<i>Gli ero accanto in curva 4, ma credo non mi<b> abbia lasciato abbastanza spazio</b>. Sapeva che se mi avesse lasciato troppo spazio sarebbe finito sullo sporco, così ha scelto la soluzione più aggressiva, aspettando che io alzassi il piede, ma non è andata così</i>“.</p>
      <p>Ha invece gettato acqua sul fuoco Bird: “<i>Ne abbiamo parlato, siamo d’accordo su alcune cose, non lo siamo su altre. Probabilmente la si può vedere in entrambi i modi. Ero davanti in una curva dove non si può sorpassare”, ha dichiarato Bird. “Pensavo che avesse modo di rallentare, ma in ogni caso <b>penso non si possa accusare nessuno, è stato un episodio sfortunato</b></i>”. Terzo a quota 26 punti, Bird si consola con quanto mostrato venerdì: “<i>Penso davvero che oggi avremmo potuto conquistare un altro podio, ma in ogni caso è stato un grande weekend per il team</i>“.</p>
      <figure>
        <img src="https://www.formulapassion.it/wp-content/uploads/2019/11/Formula-E-Diriyah-2019_20-DS-jaguar-calado.jpg"/>
      </figure>
      <p>Se Virgin ha chiuso la gara con un doppio ritiro, dopo che anche Frijns è finito contro le barriere (“<i>Sono davvero deluso. Ero entrato in zona punti, ma sono finito sullo sporco e ho perso il posteriore</i>”), a salvare il bilancio di casa Jaguar ci ha pensato il <i>deb</i> James <b>Calado</b>, apparso ancora questa mattina non del tutto a suo agio al volante della I-Type IV, accompagnata a muro nel corso delle libere. Partito in penultima fila, il britannico si è tenuto alla larga dai guai, evitando infrazioni di sorta e finendo col conquistare i primi <b>sei punti</b> della carriera elettrica.</p>
      <footer>RIPRODUZIONE RISERVATA</footer>
    </article>
  </body>
</html>