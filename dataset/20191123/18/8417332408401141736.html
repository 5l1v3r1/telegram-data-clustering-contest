<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/23/Sj%C3%B8matn%C3%A6ringen-vil-ha-momskutt-etter-nedgang-i-fiskespising-20461750.ece"/>
    <meta property="og:site_name" content="adressa.no"/>
    <meta property="article:published_time" content="2019-11-23T18:41:55+00:00"/>
    <meta property="og:title" content="Sjømatnæringen vil ha momskutt etter nedgang i fiskespising"/>
    <meta property="og:description" content="Årsforbruket av fisk hos nordmenn har falt med seks kilo de siste ti årene. Nå ber Sjømatbedriftene regjeringen om å kutte momsen."/>
  </head>
  <body>
    <article>
      <h1>Sjømatnæringen vil ha momskutt etter nedgang i fiskespising</h1>
      <address><time datetime="2019-11-23T18:41:55+00:00">23 Nov 2019, 18:41</time> by <a rel="author">(NTB) NTB</a></address>
      <p>Årsforbruket av fisk hos nordmenn har falt med seks kilo de siste ti årene. Nå ber Sjømatbedriftene regjeringen om å kutte momsen.</p>
      <aside><a href="https://www.adressa.no/nyheter/innenriks/2019/11/23/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/23/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/23/javascript:void(0);">Del denne artikkelen på e-post</a></aside>
      <p>– Pris har betydning for hva folk velger å spise. Vi bør ha mer «fair play» i kjøledisken. Med tanke på at vi er en subsidiefri næring bør momsen ned. Alternativet vil være en langt vanskeligere nøtt å knekke, nemlig å redusere subsidiene på rødt kjøtt, sier administrerende direktør Robert Eriksson i Sjømatbedriftene til <a href="https://www.nrk.no/nordland/fiskespisingen-stuper-ytterligere_-_-fjern-momsen-pa-all-sjomat-1.14791961">NRK</a>.</p>
      <p>Tidligere denne uken kom Helsedirektoratet med en ny rapport som viser at konsumet av fisk hos nordmenn har falt fra 35,3 kilo i 2008 til 29,1 kilo i 2018. Bare fra 2016 til 2017 var nedgangen i forbruket på 10 prosent, mens det falt ytterligere to prosent fra 2017 til 2018.</p>
      <p>Til sammenligning spiste nordmenn 74,6 kilo kjøtt i 2018.</p>
      <p>Eriksson viser til et forsøk fra butikkjeden Kiwi der de tidligere i år kuttet prisen på all fisk tilsvarende momsen på 15 prosent.</p>
      <p>– Omsetningen økte med 50 prosent. Det viser at det nytter. Regjeringen bør følge opp med å fjerne momsen på fisk, sier han.</p>
      <p>Eriksson var tidligere arbeidsminister fra Frp i Erna Solbergs regjering.</p>
      <p>Statssekretær Jørgen Næsje (Frp) i Finansdepartementet sier at man risikerer å undergrave avgiften som inntektskilde dersom man forsøker å styre folks kosthold gjennom momsen</p>
      <p>– Nei, la momsen være. Bruk den til å finansiere velferdsstaten, og driv heller informasjonsarbeid for å få oss til å spise sunnere, sier Næsje.</p>
      <p>(©NTB)</p>
    </article>
  </body>
</html>