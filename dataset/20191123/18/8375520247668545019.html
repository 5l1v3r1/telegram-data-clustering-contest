<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/chi-bude-minyatisya-kerivnictvo-kijivskoji-oblradi-noviy-golova-oblasnoji-derzhadministraciji-oprilyudniv-svoje-bachennya-641886.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T18:55:48+00:00"/>
    <meta property="og:title" content="Чи буде мінятися керівництво Київської облради? Новий голова обласної держадміністрації оприлюднив своє бачення"/>
    <meta property="og:description" content="Чернишов не очікує, що керівництво облради буде мінятися"/>
  </head>
  <body>
    <article>
      <h1>Чи буде мінятися керівництво Київської облради? Новий голова обласної держадміністрації оприлюднив своє бачення</h1>
      <address>
        <time datetime="2019-11-23T18:55:48+00:00">23 Nov 2019, 18:55</time>
      </address>
      <h4>Чернишов не очікує, що керівництво облради буде мінятися</h4>
      <p>Новий голова Київської обласної державної адміністрації Олексій Чернишов прокоментував заяви про можливу відставку  голови облради Миколи Стариченка. Керівник КОДА нагадав, що рішення стосовно відставки приймають депутати. Про це він сказав <a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Главкому»</a> в своєму першому інтерв’ю на посаді.</p>
      <p>Проте особисто Чернишов не очікує, що керівництво облради буде мінятися. «Не бачу в цьому необхідності», - говорить новий голова облдержадміністрації і додає, що «можливо на сьогодні щось не відповідає політичним реаліям». «Але ж люди обирали цих депутатів, тому я з ними й буду працювати», - запевнив Чернишов. Водночас новий очільник області нагадав, що наступного року будуть місцеві вибори, які можуть суттєво змінити склад облради.</p>
      <p>«Задача ОДА наступного року – супровід і забезпечення об’єктивного і справедливого виборчого процесу в області. Я не є членом якоїсь партії. Відповідно ніяким штабом я займатись не буду», - стверджує Чернишов.</p>
      <p>Наразі голова Київської облдержадміністрації розглядає облраду, «як структуру меншою мірою політичну, а здебільшого таку, яка допомагає ОДА реалізувати цілі».</p>
      <p>«У мене прямий контакт з облрадою в особі голови, заступників, голів фракцій, комісій. За великим рахунком, будь-який депутат може до мене прийти, зателефонувати. Я для них абсолютно відкритий», - підкреслює Олексій Чернишов.</p>
      <p>Нагадаємо, 28 жовтня президент Володимир <a href="https://glavcom.ua/kyiv/news/zelenskiy-priznachiv-novim-gubernatorom-kijivshchini-biznesmena-iz-harkova-635848.html">Зеленський призначив головою Київської обласної державно</a>ї адміністрації бізнесмена з Харкова Олексія Чернишова.</p>
      <p>42-річний Чернишов відомий як підприємець та інвестор, зокрема, засновник інвестиційної компанії VI2 Partners. Крім того, раніше його рекомендували 14 професійних і громадських об'єднань в якості кандидата на пост глави Міністерства регіонального розвитку та будівництва України. </p>
      <p>Іншим указом Зеленський звільнив Михайла Бно-Айріяна з цієї посади. «Звільнити Бно-Айріяна Михайла Кареновича з посади голови Київської обласної державної адміністрації згідно з поданою ним заявою», - йдеться в <a href="https://www.president.gov.ua/documents/7762019-30085">документі.</a></p>
      <p>Як повідомлялося, 20 жовтня стало відомо, що чинний глава Київської ОДА <a href="https://glavcom.ua/kyiv/news/golova-kijivskoji-oda-podav-u-vidstavku-633877.html">Михайло Бно-Айріян написав заяву</a> на ім'я президента Володимира Зеленського з проханням підтримати його відставку. Чиновник йде з посади через всього 100 днів після призначення на тлі критики з боку частини правлячої партії.</p>
      <p>Бно-Айріян очолював Київську ОДА з 10 липня 2019 року.</p>
      <blockquote><b>Читайте більше:<br/></b><br/>   •  <b><a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Я не помітив, як заробив перший мільйон». Перше інтерв’ю голови Київської ОДА Олексія Чернишова<br/></a></b>    •  <b><a href="https://glavcom.ua/kyiv/publications/bitva-za-kijivshchinu-tinovi-kuratori-ta-pershi-zhertvi-635510.html">Битва за Київщину. Тіньові куратори та перші жертви</a></b></blockquote>
      <related>
        <a href="https://glavcom.ua/country/society/lyudi-i-groshi-noviy-golova-kijivskoji-oda-rozkazav-pro-svoji-prioriteti-na-posadi-641815.html"/>
        <a href="https://glavcom.ua/country/society/noviy-golova-kijivskoji-oda-prokomentuvav-zvinuvachennya-u-zvyazkah-z-kolomoyskim-641810.html"/>
        <a href="https://glavcom.ua/kyiv/news/deputata-kijivskoji-oblradi-zatrimano-na-habari-u-5-tis--584403.html"/>
      </related>
    </article>
  </body>
</html>