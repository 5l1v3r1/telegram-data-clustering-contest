<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012798/%D9%BE%D8%A7%DB%8C%D8%A7%D9%86-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%DA%AF%D8%A7%D9%85-%D8%A8%D8%B9%D8%AF%DB%8C-%DA%86%DB%8C%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T18:24:01+00:00"/>
    <meta property="og:title" content="پایان تحقیقات استیضاح ترامپ؛ گام بعدی چیست؟"/>
    <meta property="og:description" content="با ادای شهادت ۱۲ شاهد، تحقیقات استیضاح رئیس‌جمهور آمریکا پایان یافته و این پرونده به زودی به مرحله بعد می‌رود."/>
  </head>
  <body>
    <article>
      <h1>پایان تحقیقات استیضاح ترامپ؛ گام بعدی چیست؟</h1>
      <address>
        <time datetime="2019-11-23T18:24:01+00:00">23 Nov 2019, 18:24</time>
      </address>
      <p>
        <i>با ادای شهادت ۱۲ شاهد، تحقیقات استیضاح رئیس‌جمهور آمریکا پایان یافته و این پرونده به زودی به مرحله بعد می‌رود.</i>
      </p>
      <p>به گزارش مشرق، با برگزاری هفت جلسه استماع و شهادت ۱۲ شاهد مرحله نخست روند رسمی استیضاح «دونالد ترامپ» رئیس‌جمهور آمریکا هفته گذشته به پایان رسید.</p>
      <blockquote>بیشتر بخوانید:<br/><a href="https://www.mashreghnews.ir/news/1012782/%D8%A8%D9%88%D9%84%D8%AA%D9%88%D9%86-%D8%B3%D8%A7%D9%84%D8%AE%D9%88%D8%B1%D8%AF%D9%87-%D9%81%D8%B1%D8%A7%D9%85%D9%88%D8%B4-%DA%A9%D8%B1%D8%AF%D9%87">«بولتون سالخورده» فراموش کرده!<br/></a><a href="https://www.mashreghnews.ir/news/1012754/%D9%BE%D8%A7%DB%8C-%DB%8C%DA%A9-%D9%86%D9%85%D8%A7%DB%8C%D9%86%D8%AF%D9%87-%D8%A7%D8%B1%D8%B4%D8%AF-%D8%AC%D9%85%D9%87%D9%88%D8%B1%DB%8C-%D8%AE%D9%88%D8%A7%D9%87-%D9%87%D9%85-%D8%A8%D9%87-%D8%A7%D9%88%DA%A9%D8%B1%D8%A7%DB%8C%D9%86-%DA%AF%DB%8C%D8%AA-%D8%A8%D8%A7%D8%B2-%D8%B4%D8%AF-%D8%B9%DA%A9%D8%B3">پای یک نماینده ارشد جمهوری‌خواه هم به «اوکراین‌گیت» باز شد +عکس</a></blockquote>
      <p>پایگاه «آکسیوس» در گزارشی در خصوص گام بعدی روند استیضاح، به نقل از دو منبع مطلع نوشته است که کارکنان کمیته اطلاعات مجلس نمایندگان از پیش در حال تدوین گزارشی بوده‌اند که این گزارش قرار است ظرف هفته‌های آتی به کمیته قضایی تحویل داده شود. این گزارش، استدلال‌های این کمیته برای استیضاح را تشریح می‌کند و ضمنا توصیه‌های کمیته برای نحوه ادامه روند را نیز شرح خواهد داد.</p>
      <p>هنوز زمان انتشار این گزارش مشخص نیست، اما به گفته اعضای دموکرات کنگره، انتظار می‌رود این گزارش اندکی بعد از تعطیلات عید شکرگزاری که هفته آینده به پایان می‌رسد، به کمیته قضایی منتقل شود.</p>
      <figure>
        <img src="https://cdn.mashreghnews.ir/d/2019/11/23/4/2652522.jpg"/>
      </figure>
      <p>دستیاران حزب جمهوری‌خواه می‌گویند این حزب هم در حال تدوین گزارش خود است و پس از آنکه دموکرات‌ها گزارش خود را منتشر کنند، گزارش جمهوری‌خواهان هم منتشر می‌شود.</p>
      <p>به نوشته آکسیوس، برخی از اعضای دموکرات کمیته اطلاعات مجلس نمایندگان آمریکا مایلند که حتی بعد از انتقال روند تحقیقات به کمیته قضایی، تحقیقات در مورد رئیس‌جمهور از جمله در ارتباط با اوکراین و دیگر موارد نگرانی، ادامه یابد.</p>
      <p>یکی از دستیاران سران حزب دموکرات در مورد زمانبندی مرحله بعد می‌گوید: «هنوز در مورد گام‌های بعدی تصمیمی گرفته نشده است. اما این بحث‌ها ظرف چند روز آینده انجام می‌شود.»</p>
      <p>به گفته وی، انتظار می‌رود که کمیته قضایی به ریاست «جری ندلر» دستکم یک جلسه استماع با هدف تشریح شواهد جرایم ترامپ برگزار کند. </p>
      <p>بنا بر این گزارش، سران حزب دموکرات انتظار دارند که تکلیف روند استیضاح در مجلس نمایندگان تا پایان سال جاری میلادی به اتمام برسد، با این حال آن‌ها از تعیین زمانبندی قطعی پرهیز دارند، چراکه احتمال می‌دهند شاید برخی از نزدیکترین افراد به ترامپ از جمله «جان بولتون» مشاور سابق امنیت ملی آمریکا حاضر به همکاری با روند استیضاح شوند و برای ادای شهادت در مجلس حاضر شوند.</p>
      <p>بر اساس قوانین آمریکا، بعد از پایان روند تحقیقات در کمیته‌های مجلس نمایندگان، طرح استیضاح به صحن اصلی رفته و به رأی گذاشته می‌شود. با توجه به اکثریت دموکرات مجلس نمایندگان، انتظار می‌رود که این طرح در این مجلس با رأی مثبت روبرو شده و تصویب شود. مشکل اصلی دموکرات‌ها در مرحله بعد یعنی «دادگاهی» است که باید در سنا برگزار شود. برکناری ترامپ در سنا، مستلزم رأی مثبت دو سوم اعضای این مجلس است. با این حال، اکثریت جمهوری‌خواه سنا، موافقت این مجلس با برکناری رئیس‌جمهور را به امری بعید بدل کرده است.</p>
      <p>به نظر می‌رسد دموکرات‌ها امیدوارند با پیشبرد روند استیضاح و انتشار اسناد مربوط به زد و بند ترامپ با دولت اوکراین برای بی‌حیثیت کردن «جو بایدن» نامزد بالقوه دموکرات‌ها در انتخابات ریاست‌جمهوری سال ۲۰۲۰ میلادی، شانس ترامپ برای انتخاب دوباره را کاهش دهند. برخی دیگر نیز نوشته‌اند که دموکرات‌ها روند استیضاح را به این امید پیش می‌برند که رئیس‌جمهور آمریکا تحت فشار افکار عمومی و رسانه‌ها نهایتا از سمت خود کناره‌گیری کند، همانگونه که «ریچارد نیکسون» رئیس‌جمهور وقت آمریکا در سال ۱۹۷۴ رفتار کرد.</p>
      <p>منبع: فارس</p>
    </article>
  </body>
</html>