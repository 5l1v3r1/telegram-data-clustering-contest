<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/blogs/mandalorec-naykrashchiy-serial-2019-roku-i-naypravilnishi-zoryani-viyni-50055308.html"/>
    <meta property="og:site_name" content="НВ"/>
    <meta property="article:published_time" content="2019-11-23T18:21:00+00:00"/>
    <meta property="og:title" content="Ковток води в пеклі. Найкращий серіал 2019 року, який просто не можна пропустити"/>
    <meta property="og:description" content="Мандалорець — краще, що могло трапитися в сучасному світі серіалів. Зараз поясню, чому я так думаю."/>
  </head>
  <body>
    <article>
      <h1>Ковток води в пеклі. Найкращий серіал 2019 року, який просто не можна пропустити</h1>
      <h2>Мандалорець — краще, що могло трапитися в сучасному світі серіалів. Зараз поясню, чому я так думаю.</h2>
      <address>
        <time datetime="2019-11-23T18:21:00+00:00">23 Nov 2019, 18:21</time>
      </address>
      <p>
        <a href="https://nv.ua/ukr/opinion_author/bondarevaleksei.html">Олексій Бондарєв<br/>Керівник відділу НВ Техно</a>
      </p>
      <p>Був час, коли любити джедаїв, цитувати Хана Соло і говорити в манері Йоди було своєрідним «маркером» — любиш <i>Зоряні війни,</i> значить ти «свій». Бо решта любили всяку нісенітницю — серіали про ментів, бойовички з Ван Даммом і комедії з Харатьяном.</p>
      <p>Потім вийшла друга трилогія, яка зробила <i>Зоряні війни</i> масовішим продуктом, але загалом, це все ще було щось особливе.</p>
      <p>А потім Disney купив Lucasfilm і запустив нову трилогію зі спіноффами. І всі ці фільми, які стилістично та ідейно нічим не відрізняються від <i>Стартрека,</i> <i>Месників</i> тощо вже не мають до класичних <i>Зоряним воєн</i> жодного стосунку.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/054/big/2ffccd301318cf95d592dd9e3c94177c.png&amp;stamp=20191123180529&amp;q=85&amp;output=jpg&amp;bg=white"/>
        <figcaption>Мандалорець / Фото: YouTube</figcaption>
      </figure>
      <p>І раптово до запуску свого каналу Disney+ студія Міккі Мауса випускає ще один продукт зі всесвіту Зоряних воєн, який відрізняється від нової трилогії приблизно як Ford Mustang від Kia Rio. Тобто вони не мають нічого спільного.</p>
      <p>Я маю на увазі <i>Мандалорця</i> Джона Фавро, який стоїть на голову вище, ніж більшість серіалів останніх років.</p>
      <p>Тут потрібен невеликий ліричний відступ.</p>
      <p>У своєму блозі на <b>НВ</b> я не виступаю як кінокритик. І не зобов’язаний об'єктивно розмірковувати про процеси, які відбуваються в світовому кіно, виважено оцінювати головні фільми року і взагалі — намагатися бути об'єктивним щодо картин, які залишають мене байдужим.</p>
      <p>Це — мій особистий блог. І тут я пишу про те, що подобається особисто мені.</p>
      <p>Тому під три чорти Тарантіно. До біса <i>Месників.</i> До біса цілу тьму політкоректних серіалів, у яких всі головні ролі віддано жінкам. До біса комедійні ситкоми, в яких гумор давно опустився нижче найостаннішого плінтуса.</p>
      <p>Незважаючи на силу-силенну відеопродукції, дивитися для душі майже нічого.</p>
      <p>Тому я часто ловлю себе на тому, що кидаю черговий новий серіал на другий-третій серії та продовжую вічний квест у глибини класики світового кіно, яке насправді невичерпне.</p>
      <p>Але іноді все-таки відбуваються приємні сюрпризи, які показують, що є ще чудеса і в сучасному світі.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/055/big/c93bde6833e57511de12c17bdacd57bd.png&amp;stamp=20191123180615&amp;q=85&amp;output=jpg&amp;bg=white"/>
        <figcaption>Фото: YouTube</figcaption>
      </figure>
      <p>Тиждень тому я дуже і дуже позитивно написав про <a href="https://style.nv.ua/ukr/blogs/serial-temni-materiji-yakim-viyshov-i-chi-varto-divitisya-50053937.html">серіал</a> <i><a href="https://style.nv.ua/ukr/blogs/serial-temni-materiji-yakim-viyshov-i-chi-varto-divitisya-50053937.html">Темні матерії</a></i>.</p>
      <p>Але <i>Мандалорець</i> — це навіть трішки краще.</p>
      <p>І прошу не вважати заголовок поста клікбейтом. Я справді вважаю, що <i>Мандалорець</i> — найкращий серіал 2019 року. Це — моя особиста думка. І якщо ви не фанат класичних <i>Зоряних воєн,</i> яким є я з 10-річного віку (або близько того), то ви напевно мого ентузіазму не поділятимете. І можете далі не читати.</p>
      <p>Отже, чому <i>Мандалорець</i> — найкраще, що трапилося в світі серіалів цьогоріч?</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/058/big/c7c5a56ad7434b6c6f7d0e251d370b7f.png&amp;stamp=20191123180845&amp;q=85&amp;output=jpg&amp;bg=white"/>
        <figcaption>Зоряні війни (1977) / Фото: YouTube</figcaption>
      </figure>
      <h3>Справжні Зоряні війни</h3>
      <p>Мені сумно усвідомлювати, що більшості людей, які на покоління молодші за мене, взагалі не цікава класична трилогія, а Episode IV вони взагалі не в змозі осилити.</p>
      <p>Неспішна оповідь і загальна естетика кіно 1970-х їм здаються нудними. У світі, де на YouTube найбільше дивляться ролики завдовжки 10 сек, фільм, в якому дія починає розгортатися лише до кінця першої години, вже не актуальний.</p>
      <p>Зараз ніхто не хоче розглядати краєвиди, милуватися деталями, замислюватися про діалоги. Все має з’являтися, блищати, смикатися, вибухати тощо.</p>
      <p>Неспішний космічний вестерн з філософським підтекстом, який Лукас створив у 1977 році, сьогодні видається надто архаїчним.</p>
      <p>Звідси вибухова естетика нової трилогії, створеної насамперед для покоління YouTube і Instagram.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/057/big/dff7504d9ecd0a58a757d81c30d5fede.png&amp;stamp=20191123180746&amp;q=85&amp;output=jpg&amp;bg=white"/>
        <figcaption>Мандалорець / Фото: YouTube</figcaption>
      </figure>
      <p>Але <i>Мандалорець </i>— це продукт, немов створений Disney для того, щоб помиритися з такими олдскульними фанатами, як я.</p>
      <p>Це олдскульний космічний пригодницький бойовик. Із самотнім мандрівником, який фактично виступає проти цілого світу наодинці. Багато сцен збудовано за жанровими канонами 1970-х. Картинка виглядає так, немов немає ніяких дронів, слоу-мо та решти наворотів XXI століття. І навіть фантастичні тварини в деяких сценах відмальовані зумисно недбало, немов їх спеціально робили «не краще», ніж зробив би Лукас 40 років тому.</p>
      <p>З погляду естетики <i>Мандалорець</i> здається якісним стейком у світі чизбургерів.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/056/big/f3e7413effd2f1b145db76126c74ad8f.png&amp;stamp=20191123180652&amp;q=85&amp;output=jpg&amp;bg=white"/>
        <figcaption>Джон Фавро / Фото: YouTube</figcaption>
      </figure>
      <h3>Геніальний Джон Фавро</h3>
      <p>Хтось скаже, що я перегинаю, називаючи Фавро генієм.</p>
      <p>Можливо. Але це мій блог, тому що хочу, те й пишу :)</p>
      <p>Я запам’ятав його за кількома епізодами серіалу <i>Друзі,</i> в якому Фавро грав мільярдера, котрий підбивав клинці до Моніки, а потім схибився на боях без правил. Абсолютно прикольна історія, if you know what I mean.</p>
      <p>Фавро ще багато всього цікавого зробив у 1990-х і першій половині 2000-х, але справжнім проривом стала <i>Залізна людина</i> (2008). Це перший по-справжньому крутий блокбастер на основі коміксів, з нього почався кіношний зліт Marvel і відбулася реанімація кар'єри Роберта Дауні-мол. Потім Фавро зняв другу частину <i>Залізної людини</i> (2010), але відмовився робити третю і знімати <i>Месників.</i></p>
      <p>Замість цього він зняв цікавий експеримент <i>Ковбої проти прибульців</i> (2011), душевну комедію <i>Кухар на колесах</i> (2014 року) і два справжні шедеври цифрової естетики — <i>Книга Джунглів</i> (2016) і <i>Король Лев</i> цього року.</p>
      <p>І ось тепер він написав сценарій і став виконавчим продюсером <i>Мандалорця.</i></p>
      <p>Любов до візуальної досконалості, увага до деталей, прагнення зробити навіть другорядних персонажів людяними і харизматичними, розкішне почуття гумору — все це Фавро приніс і в <i>Мандалорця.</i></p>
      <figure>
        <iframe src="https://www.youtube.com/embed/rfbjvcj_IjM" width="560" height="315" data-service="Youtube" scrolling="no"/>
      </figure>
      <h3>Гарна фантастика</h3>
      <p>У наш час — це рідкість.</p>
      <p>Я намагаюся відстежувати всі фантастичні і фентезійні проекти, але найчастіше вони приносять тільки розчарування.</p>
      <p>З останніх розчарувань — <i>Комендантська година</i> з Шоном Біном (ось кому все життя не щастить з ролями) та <i>Інше життя</i> з Кеті Сакхофф (хоча бісова дівка досі гарна, хоч-не-хоч). Можна згадати й інші приклади.</p>
      <p>І хоча <i>Зоряні війни</i> ніколи не були фантастикою в чистому вигляді, проте на тлі нескінченного псевдофантастичного шлаку, <i>Мандалорець</i> це просто — ковток води в пеклі. (Спасибі Стіву Джобсу за безсмертну цитату).</p>
      <p>Навіть абстрагуючись від <i>Зоряних воєн</i> як таких, це просто душевний космічний вестерн. А це в наш час — рідкість.</p>
      <figure>
        <iframe src="https://www.youtube.com/embed/aOC8E8z_ifw" width="560" height="315" data-service="Youtube" scrolling="no"/>
      </figure>
      <p>Читайте також:</p>
      <ul>
        <li>
          <a href="https://style.nv.ua/ukr/blogs/naykrashchi-detektivni-seriali-ostannih-rokiv-2341955.html">Сім детективних серіалів, на які не жаль витратити час</a>
        </li>
        <li>
          <a href="https://style.nv.ua/ukr/blogs/naykrashchi-komediyni-seriali-vsih-chasiv-2469421.html">Найкращі комедійні серіали всіх часів</a>
        </li>
        <li>
          <a href="https://style.nv.ua/ukr/blogs/yakiy-serial-podivitisya-tri-krashchih-serialu-oseni-2019-50052563.html">Три нові серіали, на які не шкода витратити час</a>
        </li>
      </ul>
    </article>
  </body>
</html>