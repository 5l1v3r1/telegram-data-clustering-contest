<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201050/%D8%AF%D8%A7%D9%86%D8%B4%DA%AF%D8%A7%D9%87-%D9%87%D8%A7-%D9%BE%D8%B1%DA%86%D9%85%D8%AF%D8%A7%D8%B1-%D8%B9%D9%84%D9%85-%D9%88-%D9%81%D9%86%D8%A7%D9%88%D8%B1%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T18:37:31+00:00"/>
    <meta property="og:title" content="دانشگاه‎ها پرچمدار علم و فناوری هستند"/>
    <meta property="og:description" content="ایسنا/خراسان رضوی مدیر عامل صندوق پژوهش و فناوری خراسان رضوی گفت: دانشگاه در مباحث علم و فناوری پرچمدار این حوزه محسوب می‌شود و نه تنها دانشگاه پرورش دهنده نیروی خلاق، پژوهشگر و مبتکر است بلکه از نظر امکانات زیرساختی در بردارنده امکانات پژوهشی و آزمایشگاهی‌ نیز است."/>
  </head>
  <body>
    <article>
      <h6 class="kicker">مدیر عامل صندوق پژوهش و فناوری خراسان رضوی:</h6>
      <h1>دانشگاه‎ها پرچمدار علم و فناوری هستند</h1>
      <address><time datetime="2019-11-23T18:37:31+00:00">23 Nov 2019, 18:37</time> by <a rel="author">جواد افتخاري</a></address>
      <p>ایسنا/خراسان رضوی مدیر عامل صندوق پژوهش و فناوری خراسان رضوی گفت: دانشگاه در مباحث علم و فناوری پرچمدار این حوزه محسوب می‌شود و نه تنها دانشگاه پرورش دهنده نیروی خلاق، پژوهشگر و مبتکر است بلکه از نظر امکانات زیرساختی در بردارنده امکانات پژوهشی و آزمایشگاهی‌ نیز است.</p>
      <p>حمیده رضوی در همایش چگونگی تامین و اخذ حمایت‌های مالی که در مرکز آموزش عالی کاشمر برگزار شد، عنوان کرد: انتظار داریم عمده پژوهش و تحقیقات در کشور توسط دانشگاهیان انجام شود، همچنین باید نقطه آغاز استارتاپ‎ها و شرکت‎های نوآور، خلاق و هسته‌های فناور و مراکز رشد پژوهشگران دانشگاهی باشند.</p>
      <p>وی ادامه داد: اگرچه در دوره‎ای به خاطر تشدید تحریم‌ها و یا افزایش نرخ ارز فشارهایی وارد شد اما خود این مسائل نیز برکاتی برای جامعه داشت و موجب شد در بسیاری از حوزه‎ها رشد بسیار چشمگیری داشته باشیم.</p>
      <p>رضوی اظهار کرد: کسب و کارهای جدید باید کشف و با همت و اراده جوانان، فعالیت در این حوزه‎ها بیشتر شود، در واقع آخرین امید ملت ایران به این است که کسب و کارهای جدید و نوپا نتیجه دهد.</p>
      <p>وی گفت: اگرچه سال‌هاست در حوزه‎های مختلف صنعت‎گران و تولیدکنندگان خدمات ارائه داده‎اند، اما هنوز عقب هستیم و به رشد و شکوفایی مطلوب نرسیده‌ایم چون در حوزه‎های دانشی، عرصه‌های فناوری، علوم بنیادی و کاربردی و در حوزه‌های جدید سرمایه‎گذاری لازم صورت نگرفته است.</p>
      <p>مدیر عامل صندوق پژوهش و فناوری خراسان رضوی بیان کرد: در این راستا صندوق پژوهش و فناوری خراسان رضوی سعی می‎کند از نظر حمایتی و مالی تاجایی که ممکن است کمک‎های لازم را داشته باشد.</p>
      <p>وی گفت: هرچند همه مشکلات با توجه به حوزه مالی رفع نمی‎شود و مشکلات دست و پاگیر بسیاری وجود دارد، اما مشکلات مالی یکی از دغدغه‌های اصلی افرادی است که طرح، ایده‎ و ابتکاری دارند و برای به ثمر رساندن آن‌ها نیازمند منابع هستند.</p>
      <p>رضوی عنوان کرد: صندوق پژوهش و فناوری خراسان رضوی یک نهاد غیر دولتی است که بیش از 51 درصد سهام آن متعلق به نهادهای عمومی غیر دولتی، افراد حقیقی و شرکت‎های حقوقی غیر دولتی و 49 درصد سهام متعلق به بخش‎های دولتی است.</p>
      <p>وی افزود: این صندوق از سال 87 تاسیس و سرمایه فعلی آن در خراسان رضوی بیش از 7 میلیارد تومان است و تلاش می‎شود این سرمایه تا پایان امسال به بیش از 12 میلیارد تومان افزایش یابد.</p>
      <p>رضوی گفت: صندوق پژوهش و فناوری استان خراسان رضوی بعد از صندوق دانشگاه تهران و صنعتی شریف رتبه سوم کشور را داراست که تلاش می‎شود به رتبه برتر دست یابد.</p>
      <p>وی اظهار کرد: از سال 87 تاکنون بالغ بر 60 میلیارد تومان به بیش از 1600 طرح پژوهشی و خدماتی تسهیلات پرداخت شده، همچنین در سال 97 بالغ بر 14 میلیارد تومان تسهیلات پرداخت گردیده است.</p>
      <p>رضوی با بیان اینکه استان خراسان رضوی باید بتواند از نظر علم، دانش و فناوری در کشور سرآمد باشد، گفت: دانشگاه در مباحث علم و فناوری پرچمدار این حوزه محسوب می شود، همچنین علاوه براینکه دانشگاه پرورش دهنده نیروی خلاق، پژوهشگر و مبتکر است بلکه از نظر امکانات زیرساختی در بردارنده امکانات پژوهشی و آزمایشگاهی‌ نیز هست.</p>
      <p>مدیر عامل صندوق پژوهش و فناوری خراسان رضوی ابراز امیدواری کرد؛ در منطقه ترشیز دفتر صندوق پژوهش و فناوری خراسان رضوی فعال شود.</p>
      <p>رئیس مرکز آموزش عالی کاشمر در این همایش که ویژه کارخانجات، هسته‎ها، واحدهای نوآور، فناور و شرکت‎ها بود، گفت: متاسفانه بسیاری از پژوهشگران و کارآفرینان از خدمات و حمایت‎هایی که صندوق پژوهش و فناوری خراسان رضوی دارند، بی‎اطلاع هستند.</p>
      <p>هادی معماریان افزود: در این راستا مرکز نوآوری و شتابدهی ترشیز و مرکز آموزش عالی کاشمر گام‎های خوبی را برداشته‎ است، به طوری که با دعوت از افراد تاثیرگذار، موسسات و نهادهای مختلف به شهرستان تلاش کرده افرادی که در حوزه نوآوری، فناوری، خلاقیت و کارآفرینی فعال هستند بتوانند از این تسهیلات و حمایت‎ها برخوردار شوند.</p>
      <p>وی بیان کرد: فعالیت مرکز نوآوری و شتابدهی ترشیز تنها مختص مرکز آموزش عالی نیست، بلکه تمامی منطقه ترشیز شامل شهرستان‌های کاشمر، خلیل‎‌آباد و بردسکن، کوهسرخ می‎شوند و حتی مه‎ولات نیز مورد حمایت قرار می‌گیرد و می‏توانند از امکانات موجود بهره‎مند شوند.</p>
      <p>معماریان گفت: مرکز آموزش عالی کاشمر حمایت از مرکز نوآوری و شتابدهی ترشیز را وظیفه و رسالت خود می‎داند، و از زیست بوم فناوری، نوآوری و کارآفرینی حمایت می‎کند.</p>
    </article>
  </body>
</html>