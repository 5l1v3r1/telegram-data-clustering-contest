<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/rotenberg-i-zemlja-v-krimu-zhurnalisti-vikrili-pomichnika-prezidenta-jermaka-u-zv-jazkah-z-odioznim-putinskim-oligarhom-rozsliduvannja-641958.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T18:25:16+00:00"/>
    <meta property="og:title" content="Ротенберг і земля в Криму. Журналісти викрили помічника президента Єрмака у зв’язках з одіозним путінським олігархом, – розслідування"/>
    <meta property="og:description" content="Єрмак через власну компанію має спільний бізнес з компанією Ротенберга"/>
  </head>
  <body>
    <article>
      <h1>Ротенберг і земля в Криму. Журналісти викрили помічника президента Єрмака у зв’язках з одіозним путінським олігархом, – розслідування</h1>
      <address>
        <time datetime="2019-11-23T18:25:16+00:00">23 Nov 2019, 18:25</time>
      </address>
      <h4>Єрмак через власну компанію має спільний бізнес з компанією Ротенберга</h4>
      <p>Журналісти нового проекту розслідувань «Watchdogs.Розслідування» викрили помічника президента України Зеленського Андрія Єрмака у зв’язках із одіозним путінським олігархом.</p>
      <p>Про це йдеться у першому випуску програми розслідувань на «<a href="https://www.youtube.com/watch?v=tK01sv8pZ28&amp;feature=emb_logo">Прямому</a>» каналі.</p>
      <p>Як з’ясувалося, Єрмак через власну компанію «Інтерпромфінанс-безпека» має спільний бізнес із компанією «Сарич».</p>
      <p>Раніше це була українська компанія, яка володіла землею в бухті Ласпі, але вона перереєструвалася в Росії за тамтешніми законами і змінила власників. Рік тому її новими господарями стали люди, наближені до Аркадія Ротенберга – друга Путіна, будівника Кримського мосту і найтоксичнішого з російських олігархів.</p>
      <p>«Пан Ротенберг чи якась там інша особа з Росії могла стати власником бізнесу в Україні таким чином. Не зовсім формально – між крапель пройти», – зазначив юрист із земельних питань Єгор Недашківський.</p>
      <p>Єрмак і ТОВ «Сарич» є партнерами в компанії «Інтерпромфінанс-безпека». Україна перереєстровані кримські компанії не визнає, але з точки зору росіян – люди Ротенберга увійшли напряму до українського бізнесу Єрмака і стали його партнерами. Як це пояснити? Журналісти кілька тижнів намагалися домовитись про інтерв’ю із Андрієм Єрмаком. Він ігнорував звернення, допоки в особистій переписці автори розслідування не заявили йому тему. Через свого прес-секретаря Єрмак дав відповідь – текстовим повідомленням у WhatsApp. Мовляв, нічого поганого не робив – хотів би закрити компанію, але не може.</p>
      <p>«Ще задовго до початку війни, я не мав жодних відносин з ТОВ «Сарич», як не маю і зараз, і не несу жодної відповідальності за діяльність цієї юридичної особи чи її бенефіціарів. Більше того, в мене немає зв’язку з ними, і через це я весь цей час не мав змоги закрити ТОВ «Інтерпромфінанс-безпека», – йдеться у повідомленні.</p>
      <p>Виправдання так собі: журналісти -розслідувачі «Прямого» довели документально: на сьогодні Єрмак і «Сарич» пов’язані через «Інтерпромфінанс-безпеку». «Сарич» перереєструвався в Росії і відійшов до людей Ротенберга, і це зазначено в реєстрах. Чи намагався Андрій Єрмак припинити бізнес-зв’язки із компаніями російського олігарха Аркадія Ротенберга, він не уточнив...</p>
      <figure>
        <iframe src="https://www.youtube.com/embed/tK01sv8pZ28" width="640" height="360" data-service="Youtube" scrolling="no"/>
      </figure>
      <blockquote>
        <b>Читайте також: <a href="https://glavcom.ua/country/society/who-is-mister-yermak-ukrajinskiy-diplomat-rozkazav-yake-pitannya-teper-trivozhit-inozemnih-partneriv--640915.html">Who is mister Yermak? Український дипломат розказав, яке питання тепер тривожить іноземних партнерів.</a></b>
      </blockquote>
      <p>Нагадаємо, <a href="https://glavcom.ua/country/society/tinovi-peremovini-jermaka-z-amerikanskim-lobistom-vedut-do-pogirshennya-imidzhu-ukrajini-ta-vtrati-soyuznikiv-ekspert-640725.html">зустріччю з лобістом помічник президента Єрмак поставив під загрозу імідж Зеленського</a> та країни.</p>
      <related>
        <a href="https://glavcom.ua/country/society/pamyajetajemo-pomstimos-u-kijevi-bilya-posolstva-rosiji-proyshla-akciya-z-nagodi-rokovin-golodomoru-641955.html"/>
        <a href="https://glavcom.ua/world/observe/derzhdep-ssha-pov-jazav-golodomor-i-teperishnju-agresiju-rosiji-641953.html"/>
        <a href="https://glavcom.ua/economics/finances/diskusiji-shchodo-novoji-programi-dlja-ukrajini-trivatimut-nastupnimi-tizhnjami-mvf-641944.html"/>
      </related>
    </article>
  </body>
</html>