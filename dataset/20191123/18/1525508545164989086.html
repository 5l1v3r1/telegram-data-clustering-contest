<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779106/%D9%BE%D8%A7%D8%B3%D8%AF%D8%A7%D8%B4%D8%AA-%D9%88-%D9%86%D8%B4%D8%B1-%D8%A7%D8%B1%D8%B2%D8%B4-%D9%87%D8%A7%DB%8C-%D9%85%D8%AA%D8%B9%D8%A7%D9%84%DB%8C-%D8%AF%D9%81%D8%A7%D8%B9-%D9%85%D9%82%D8%AF%D8%B3-%D9%88%D8%B8%DB%8C%D9%81%D9%87-%D8%A7%DB%8C-%D8%AF%DB%8C%D9%86%DB%8C-%D9%88-%D9%85%D9%84%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T18:32:06+00:00"/>
    <meta property="og:title" content="پیام سرلشکر باقری به سومین دوره جشنواره ملی هنری فانوس؛ پاسداشت و نشر ارزش های متعالی دفاع مقدس وظیفه ای دینی و ملی است"/>
    <meta property="og:description" content="رئیس ستاد کل نیروهای مسلح در پیامی به سومین دوره جشنواره ملی هنری فانوس گفت: پاسداشت و نشر ارزش های متعالی دفاع مقدس و حفظ و نشر گنجینه عظیم آن جهاد الهی، وظیفه ای دینی و ملی است."/>
  </head>
  <body>
    <article>
      <h1>پیام سرلشکر باقری به سومین دوره جشنواره ملی هنری فانوس؛ پاسداشت و نشر ارزش های متعالی دفاع مقدس وظیفه ای دینی و ملی است</h1>
      <address><time datetime="2019-11-23T18:32:06+00:00">23 Nov 2019, 18:32</time> by <a rel="author" href="https://www.mehrnews.com/archive?jr=328" target="_blank">جواد بخشی الموتی</a></address>
      <p>به گزارش <a href="https://www.mehrnews.com/">خبرگزاری مهر</a>، سرلشکر پاسدار محمد باقری رئیس ستاد کل نیروهای، به سومین دوره جشنواره ملی هنری فانوس که شامگاه شنبه در موزه انقلاب اسلامی و دفاع مقدس برگزار شد پیام صادر کرد.</p>
      <p>متن پیام سرلشکر باقری به شرح ذیل است:</p>
      <p>هشت سال دفاع مقدس برگ زرینی از تاریخ حماسه، معنویت و دینداری ملت بزرگ ایران است که در سایه الطاف بیکران الهی و رهبری داهیانه و انفاس قدسی حضرت امام خمینی (ره) و جان فشانی فرزندان رشید، بصیر، مومن و فداکار این سرزمین رقم خورد و در سپهر عزت و کرامت ایران اسلامی چون خورشید فروزان روشنی بخش امروز و فردای نسل های جوان و آینده سازان انقلاب اسلامی شد.</p>
      <p>نماد این روشنی، قدرت خیره کننده و تابناک برتری علمی و دست یابی به فناوری های پیشرفته در عرصه های مختلف در سطح منطقه و جهان است که با هدایت، حمایت و راهبری فرمانده معظم کل قوا حضرت امام خامنه ای (مدظله العالی) و به یمن مجاهدت های فرزندان رشید و بصیر ایران اسلامی به زیباترین شکل ممکن تجلی یافت.</p>
      <p>پاسداشت و نشر ارزش های متعالی دفاع مقدس و حفظ و نشر گنجینه عظیم آن جهاد الهی، وظیفه ای دینی و ملی است که بهره گیری از آن مستلزم برنامه ریزی دقیق، عالمانه و هوشمندانه است و می طلبد که از همه ظرفیت های هنری و رسانه ای برای تبیین و معرفی آن استفاده شود و از این طریق تشنگان حقیقت را سیراب ساخت.</p>
      <p>هر چند در طول قریب به سه دهه پس از پایان پیروزمندانه دفاع مقدس، شاهد تلاش های صادقانه و ماندگاری در تحقق این ماموریت و رسالت بودیم، باید بپذیریم که با توجه به عظمت، وسعت و عمق ارزشهای دوران دفاع مقدس نیازمند برنامه های خلاقانه تر، همتی بلندتر، تلاشی وافرتر و نهضتی فراگیرتر هستیم.</p>
      <p>جشنواره ملی هنری فانوس آغازی مبارک و رو به رشد برای تقویت ظرفیت های هنری و رسانه ای حوزه دفاع مقدس و بخشی از اقدامات مبتکرانه در مسیر رشد و تعالی هنر متعهد و مسئولانه انقلاب اسلامی و دفاع مقدس و ابزاری برای کمک به بالندگی بیش از پیش هنرمندان جوان و فرهیخته در اقصی نقاط ایران اسلامی است، استقبال روزافزون، افزایش کمی و ارتقای کیفی و تنوع آثار هنری در سومین دوره جشنواره ملی هنری فانوس، نشان از موفقیت این حرکت عمیق فرهنگی و هنری دارد.</p>
      <p>توفیق روز افزون هنرمندان عزیز و دست اندر کاران جشنواره را از خداوند منان مسئلت دارم.</p>
      <p>رئیس ستاد کل نیروهای مسلح سرلشکر پاسدار محمد باقری</p>
    </article>
  </body>
</html>