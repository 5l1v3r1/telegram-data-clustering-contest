<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188901/Aboutaleb-organisatie-sloeg-alternatief-voor-Rif-mars-af"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-23T18:24:58+00:00"/>
    <meta property="og:title" content="Aboutaleb: organisatie sloeg alternatief voor Rif-mars af"/>
    <meta property="og:description" content="Burgemeester Ahmed Aboutaleb van Rotterdam heeft de organisatie van de Rif-mars aangeboden de tocht zondag om 16:30 uur alsnog te laten doorgaan. Maar &quot;ook dit voorstel hebben ze afgeslagen&quot;, laat Aboutaleb zaterdagavond via zijn woordvoerster weten."/>
  </head>
  <body>
    <article>
      <h1>Aboutaleb: organisatie sloeg alternatief voor Rif-mars af</h1>
      <address>
        <time datetime="2019-11-23T18:24:58+00:00">23 Nov 2019, 18:24</time>
      </address>
      <h4>Burgemeester Ahmed Aboutaleb van Rotterdam heeft de organisatie van de Rif-mars aangeboden de tocht zondag om 16:30 uur alsnog te laten doorgaan. Maar "ook dit voorstel hebben ze afgeslagen", laat Aboutaleb zaterdagavond via zijn woordvoerster weten.</h4>
      <p>De organisatie wilde de mars eigenlijk zaterdag om 17:00 uur houden in het Rotterdamse centrum, maar daar stak Aboutaleb een paar dagen geleden een stokje voor. Hij wilde de mars alleen twee uur vroeger op de dag toestaan.</p>
      <p>"We hebben sinds weken te maken met een uitzonderlijke situatie in het centrum als het donker wordt in verband met de dreiging van plunderingen in de Koopgoot, de Bijenkorf en JD sports. Dat speelt met name op vrijdagen en zaterdagen. Op zondagen is het rustiger in de stad", aldus de woordvoerster.</p>
      <related>
        <a href="http://www.rijnmond.nl/nieuws/188877/Rif-mars-afgelast-We-willen-geen-confrontatie-met-de-politie"/>
      </related>
      <p>Organisator Adbennatij Benseddik van de Rif-mars besloot uiteindelijk om de mars dan maar helemaal af te blazen. Volgens hem waren de flyers al een maand geleden gedrukt en hoort een stille tocht met kaarsjes in het donker plaats te vinden.</p>
      <p>Maandag volgen gesprekken met een advocaat over eventuele juridische stappen tegen de gemeente. Ook is een <a href="https://petities.nl/petitions/riffijnse-nederlanders-burgemeester-aboutaleb-meer-rotterdam-minder-rabat?locale=nl"><u>petitie</u></a> gestart. Het Rotterdamse D66-raadslid Nadia Arsieni wil in debat met Aboutaleb over de voorwaarden voor toekomstige demonstraties.</p>
      <related>
        <a href="http://www.rijnmond.nl/nieuws/188894/D66-Rotterdam-wil-debat-over-beperking-demonstratierecht"/>
      </related>
      <p>De wereldwijde protesten ontstonden toen een visverkoper in 2016 in het Marokkaanse Rifgebergte om het leven kwam na een ruzie met de autoriteiten over een partij vis. De opstand die volgde kwam bekend te staan als de Rif-protesten.</p>
    </article>
  </body>
</html>