<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386552/kilicdaroglu-bize-kumpas-kurmaya-calisiyorlar-buna-izin-vermeyecegiz"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T18:29:00+00:00"/>
    <meta property="og:title" content="Kılıçdaroğlu: Bize kumpas kurmaya çalışıyorlar, buna izin vermeyeceğiz"/>
    <meta property="og:description" content="Kılıçdaroğlu, &quot;Sen cumhurbaşkanlığını ister ortaya koy, ister koyma, seninle her yerde her ortamda tartışmaya hazırım&quot; diye konuştu."/>
  </head>
  <body>
    <article>
      <h1>Kılıçdaroğlu: Bize kumpas kurmaya çalışıyorlar, buna izin vermeyeceğiz</h1>
      <h2>CHP lideri Kılıçdaroğlu, Cumhurbaşkanı Erdoğan'ın bir CHP'liye genel başkanlık için destek önerdiği iddiasıyla ilgili "Cumhurbaşkanlığımı ortaya koyuyorum. Çıksın açıklasın" sözlerine yanıt verdi.</h2>
      <address>
        <time datetime="2019-11-23T18:29:00+00:00">23 Nov 2019, 18:29</time>
      </address>
      <p>Kılıçdaroğlu, "Sen cumhurbaşkanlığını ister ortaya koy, ister koyma, seninle her yerde her ortamda tartışmaya hazırım" diye konuştu.</p>
      <p>CHP Genel Başkanı Kemal Kılıçdaroğlu, İzmir’de katıldığı açılış töreninde hükümetin ekonomi politikalarını eleştirdi.</p>
      <p>Halkın yoksullaştığını belirten Kılıçdaroğlu, “Bunlar vatandaşın derdini bilmiyorlar ama bizimle uğraşmak için çaba harcıyorlar. Bunun için CHP örgütlerine yönelik ciddi kumpaslar var” dedi.</p>
      <p>Kurultay süreçlerinde provokasyon yaşanabileceğini söyleyen Kılıçdaroğlu, “Defalarca milletvekillerine, belediye başkanlarına, vatandaşlarıma, il başkanlarına söyledim, bakın önümüzde süreçler var mahallere sandıkları koyduk. Demokrasinin işlemesi için elimizden geleni yapacağız. Ama bu sürecin olumsuz olması için ellerinden geleni yapacaklar. Sandalye atacak adam bulacaklar, yumruk atacak adam bulacaklar. Bu konularda çok dikkatli olun. Bu yapan CHP’li değildir, sarayın adamıdır” diye konuştu.</p>
      <p>Cumhurbaşkanı Recep Tayyip Erdoğan’ın CHP’li Muharrem İnce’ye genel başkan olabilmesi için destek önerdiği iddiasıyla ilgili “Ben Cumhurbaşkanlığımı ortaya koyuyorum, sen genel başkanlığını ortaya koyabiliyor musun?” sözlerini hatırlatan Kılıçdaroğlu, şöyle devam etti:</p>
      <h3>ERDOĞAN’LA HER ORTAMDA TARTIŞMAYA HAZIRIM:</h3>
      <p>Erdoğan’a da onun yakınlarına da sesleniyorum: Sen cumhurbaşkanlığını ister ortaya koy, ister koyma, seninle her yerde her ortamda tartışmaya hazırım. Biz de yürek var, biz de alınteri var, biz de dürüst olmak var. Bu nitelikte olamayan insanlar bize kumpas kurmaya çalışıyorlar. Buna asla izin vermeyeceğiz.</p>
      <h3>İSTEDİĞİN TELEVİZYONA GELMEYEN NAMERTTİR:</h3>
      <p>Buradan Sayın Erdoğan’a bir daha çağrı yapıyorum. Olur ya benim istediğim televizyona gelmezsin. Olur ya bağımsız görev yapan televizyonlara gelmezsin. Ben senin istediğin televizyona gelmeye hazırım. Nereye gidelim, A Haber’e gidelim, olur gideriz. ATV’ye gideriz. Gelemeyen namerttir.</p>
      <h3>BENİM ÇOLUK ÇOCUĞUM DOLAR PEŞİNDE KOŞMAZ:</h3>
      <p>Alacaksın devletin gücünü arkana, benim aleyhime, partimin aleyhine bir sürü laf edeceksin ben de sesimi çıkarmayacağım. Ben senin bildiğin adamlardan değilim. Ben alnı temiz, yüreği temiz, insanlar arasında hiçbir ayrım yapmayan biriyim. Benim çoluk çocuğum öyle gidip de dolar peşinde koşmaz. Benim çoluk çocuğum gidip de Amerikalarda büyük binalar satın almaz. Çünkü biz kul hakkı yemekten korkarız.</p>
      <h3>BELLİ ÇEVRELER ERDOĞAN’IN ELEŞTİRİLERİNİ DESTEKLİYOR:</h3>
      <p>Sadece bu değil. Belli çevreler Erdoğan’ın bana yönelik eleştirilerini özel olarak destekliyorlar. Belli medya grupları, havuz medyası… Onlara da sesleniyorum: Sizin benim nezdimde toplu iğne ucu kadar itibarınız yoktur. Siz zaten itibarsız bir yayın organısınız.</p>
    </article>
  </body>
</html>