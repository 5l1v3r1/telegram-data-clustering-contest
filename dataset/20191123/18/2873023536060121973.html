<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/latiniki-ameriki-karaibiki/220237_pros-nees-ekloges-i-bolibia-me-apokleismo-toy-morales"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T18:39:58+00:00"/>
    <meta property="og:title" content="Προς νέες εκλογές η Βολιβία με αποκλεισμό του Μοράλες"/>
    <meta property="og:description" content="Το σχετικό νομοσχέδιο που ανοίγει τον δρόμο για τις κάλπες απαγορεύει την επανεκλογή οποιουδήποτε έχει υπηρετήσει δύο διαδοχικές θητείες ως πρόεδρος, «φωτογραφίζοντας» τον Μοράλες.  "/>
  </head>
  <body>
    <article>
      <h1>Προς νέες εκλογές η Βολιβία με αποκλεισμό του Μοράλες</h1>
      <address><time datetime="2019-11-23T18:39:58+00:00">23 Nov 2019, 18:39</time> by <a rel="author">efsyn.gr</a></address>
      <p>
        <b>Το σχετικό νομοσχέδιο που ανοίγει τον δρόμο για τις κάλπες απαγορεύει την επανεκλογή οποιουδήποτε έχει υπηρετήσει δύο διαδοχικές θητείες ως πρόεδρος, «φωτογραφίζοντας» τον Μοράλες.</b>
      </p>
      <p>Νέα προσφυγή στις κάλπες αποφάσισε η <b>Γερουσία </b>στη Βολιβία, ψηφίζοντας σχετικό <b>νομοσχέδιο</b>, το οποίο ωστόσο ουσιαστικά απαγορεύει την εκλογή του πρώην προέδρου <b>Έβο Μοράλες</b>.</p>
      <p>Ειδικότερα, το νομοσχέδιο απαγορεύει την επανεκλογή οποιουδήποτε έχει υπηρετήσει δύο διαδοχικές θητείες ως πρόεδρος, «<b>φωτογραφίζοντας</b>» τον Μοράλες. Το νομοσχέδιο που εγκρίθηκε σήμερα (Σάββατο) δεν αναφέρει ημερομηνία διεξαγωγής των εκλογών.</p>
      <p>Επίσης, το νομοσχέδιο προβλέπει τον διορισμό εκλογικής επιτροπής που θα έχει ως αποστολή την προκήρυξη νέων εκλογών. Ταυτόχρονα, ακυρώνει το αποτέλεσμα των εκλογών της 20ής Οκτωβρίου.</p>
      <p>Το νομοσχέδιο αναμένεται να επικυρωθεί κι από την <b>Κάτω Βουλή</b>, για να προχωρήσουν οι σχετικές διαδικασίες.</p>
      <p>Νωρίτερα, οι αντικυβερνητικοί διαδηλωτές σταμάτησαν τους αποκλεισμούς δρόμων, εν όψει των πολιτικών εξελίξεων. Από την πλευρά της, η μεταβατική πρόεδρος <b>Ζανίν Ανιές</b> θα προχωρήσει σε συνομιλίες με εκπροσώπους κομμάτων και ηγετικά στελέχη των διαδηλωτών.</p>
      <p>Παράλληλα η Άνιες απέρριψε το αίτημα που είχαν υποβάλει οι γερουσιαστές ώστε να χορηγηθεί <b>αμνηστία </b>στον Μοράλες. «Δηλώνουμε ξεκάθαρα ότι όποιος διέπραξε εγκλήματα, όποιος χλευάζει τους νόμους, δεν θα αμνηστευθεί», είπε η Άνιες, η οποία ανέλαβε καθήκοντα προέδρου στις 12 Νοεμβρίου, 48 ώρες μετά την παραίτηση του Μοράλες.</p>
      <p>Υπενθυμίζεται ότι ο Έβο Μοράλες κατηγορήθηκε για νοθεία στις τελευταίες εκλογές και εξαναγκάστηκε σε παραίτηση από το στρατό. Καταγγέλλοντας πραξικόπημα, έφυγε από τη Βολιβία και κατέφυγε στο Μεξικό που του πρόσφερε πολιτικό άσυλο.</p>
      <p>Στις διαδηλώσεις που ακολούθησαν, περισσότεροι από <b>30 άνθρωποι έχασαν</b> τη ζωή τους.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/latiniki-ameriki-karaibiki/219988_nea-epeisodia-sti-bolibia-ekloges-horis-morales-exetazei"/>
        <a href="https://www.efsyn.gr/kosmos/latiniki-ameriki-karaibiki/219831_na-stamatisei-i-genoktonia-zita-o-morales-ekloges-i-anies"/>
        <a href="https://www.efsyn.gr/kosmos/latiniki-ameriki-karaibiki/219425_i-bolibia-sto-heilos-toy-gkremoy"/>
        <a href="https://www.efsyn.gr/kosmos/latiniki-ameriki-karaibiki/219289_proeidopoiiseis-oie-gia-ektrohiasmo-tis-krisis-sti-bolibia"/>
        <a href="https://www.efsyn.gr/kosmos/latiniki-ameriki-karaibiki/219175_agries-sygkroyseis-sti-bolibia"/>
        <a href="https://www.efsyn.gr/kosmos/latiniki-ameriki-karaibiki/218669_sto-mexiko-o-morales-se-politiki-krisi-i-bolibia"/>
      </related>
    </article>
  </body>
</html>