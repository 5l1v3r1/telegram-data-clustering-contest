<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/misiya-mvf-oficiyno-pidtverdila-zavershennya-roboti-v-ukrayini-330692_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T18:09:00+00:00"/>
    <meta property="og:title" content="Місія МВФ офіційно підтвердила завершення роботи в Україні"/>
    <meta property="og:description" content="Дискусії щодо відкриття нової програми кредитування для України триватимуть."/>
  </head>
  <body>
    <article>
      <h1>Місія МВФ офіційно підтвердила завершення роботи в Україні</h1>
      <h2>Дискусії щодо відкриття нової програми кредитування для України триватимуть.</h2>
      <address>
        <time datetime="2019-11-23T18:09:00+00:00">23 Nov 2019, 18:09</time>
      </address>
      <p><b><a href="https://dt.ua/ECONOMICS/misiya-mvf-poyihala-z-kiyeva-bez-rezultativ-zmi-330676_.html">Місія Міжнародного валютного фонду підтвердила завершення роботи в Україні</a></b>. Після завершення роботи Місії із такою заявою виступив її очільник Рон ван Роден.</p>
      <p>"Команда фахівців МВФ провела конструктивні та плідні обговорення з представниками влади України. Місія МВФ віддала належне істотному прогресу, що його було досягнуто в останні кілька місяців на шляху поступу реформ та дотримання виваженої економічної політики", - йдеться у повідомленні.</p>
      <p>Голова Місії МВФ розповів про досягнення переговорів щодо відкриття нової програми кредитування для України та анонсував подальші дискусії у цьому питанні, пише "<a href="https://nv.ua/ukr/biz/economics/misiya-mvf-ogolosila-pro-zavershennya-roboti-v-ukrajini-oficiyna-zayava-50055300.html">Новое время</a>".</p>
      <p>"Місія досягла помітного подальшого просування у дискусіях щодо заходів та реформ, що могли би лягти в основу нової програми, підтриманої МВФ. Серед таких кроків – заходи у грошово-кредитному, податково-бюджетному та фінансовому секторах, так само як і реформи, спрямовані на поліпшення бізнес-середовища, посилення верховенства права і нарощування економічного зростання. Дискусії триватимуть наступними тижнями", - йдеться в заяві.</p>
      <p>Нагадаємо, Місія на чолі з Роном ван Роденом <b><a href="https://dt.ua/ECONOMICS/misiya-mvf-rozpochala-svoyu-robotu-v-kiyevi-329656_.html">працювала в Україні</a></b> з 14 листопада. Обговорювалася можливість відкриття для України нової програми розширеного фінансування EFF, згоду на яку планувалося отримати до кінця 2019 року.</p>
      <p>Візити місії МВФ до Києва весь час супроводжуються подіями і висловами з ряду геть. Під час минулого її приїзду спалили будинок ексголови НБУ Валерії Гонтаревої, а прем'єр-міністр Олексій Гончарук заявив про "компроміс" з Коломойським.</p>
      <p>Цього разу на ексзаступника Гонтаревої Писарука надягли електронний браслет, а олігарх заявив, що РФ замінить Україні МВФ. Місію свідомо намагаються переконати, що в Україні – хаос. І робить це одна людина виключно у своїх інтересах.</p>
      <p>Докладніше про банківські проблеми читайте у матеріалі Юлії Самаєвої <b><a href="https://dt.ua/internal/velika-gra-i-malenka-pomsta-329856_.html">"Велика гра і маленька помста"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL252LnVh">Новое время</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>