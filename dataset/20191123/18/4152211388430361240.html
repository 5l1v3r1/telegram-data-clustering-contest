<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/593949/%E0%A6%9C%E0%A7%9F%E0%A6%B2%E0%A6%B2%E0%A6%BF%E0%A6%A4%E0%A6%BE%E0%A6%B0-%E0%A6%B8%E0%A6%BE%E0%A6%9C%E0%A7%87-%E0%A6%95%E0%A6%99%E0%A7%8D%E0%A6%97%E0%A6%A8%E0%A6%BE%E0%A6%95%E0%A7%87-%E0%A6%9A%E0%A7%87%E0%A6%A8%E0%A6%BE-%E0%A6%A6%E0%A6%BE%E0%A7%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T18:02:00+00:00"/>
    <meta property="og:title" content="জয়ললিতার সাজে কঙ্গনাকে চেনা দায়!"/>
    <meta property="og:description" content="জনসভায় হাজার হাজার সমর্থক। মঞ্চের একপাশ থেকে দেখা যাচ্ছে, সবুজ শাড়ি পরা একজন নারী তাদের উদ্দেশে বিজয় চিহ্ন দেখাচ্ছেন। ধীরে ধীরে সামনে এলো তার মুখ। তিনি তামিলনাড়ুর প্রয়াত মুখ্যমন্ত্রী জয়ললিতা। এ কী! তার সাজে বলিউড অভিনেত্রী কঙ্গনা রনৌতকে তো চেনাই দায়! জয়ললিতার বায়োপিক..."/>
  </head>
  <body>
    <article>
      <h1>জয়ললিতার সাজে কঙ্গনাকে চেনা দায়!</h1>
      <address><time datetime="2019-11-23T18:02:00+00:00">23 Nov 2019, 18:02</time> by <a rel="author">বিনোদন ডেস্ক</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/23/af7ad19b5aed3a4c8537c31e029826b4-5dd97132ca66f.jpg"/>
        <figcaption>জয়ললিতার ভূমিকায় কঙ্গনা রনৌত</figcaption>
      </figure>
      <p>
        <b>জনসভায় হাজার হাজার সমর্থক। মঞ্চের একপাশ থেকে দেখা যাচ্ছে, সবুজ শাড়ি পরা একজন নারী তাদের উদ্দেশে বিজয় চিহ্ন দেখাচ্ছেন। ধীরে ধীরে সামনে এলো তার মুখ। তিনি তামিলনাড়ুর প্রয়াত মুখ্যমন্ত্রী জয়ললিতা। এ কী! তার সাজে বলিউড অভিনেত্রী কঙ্গনা রনৌতকে তো চেনাই দায়! জয়ললিতার বায়োপিক ‘থালাইভি’র প্রথম টিজারে দেখা গেলো তাকে। শনিবার (২৩ নভেম্বর) উন্মুক্ত হয়েছে এটি।</b>
      </p>
      <p>টিজারের ব্যাপ্তি ১ মিনিট ৩২ সেকেন্ড। এর শুরুতে জয়ললিতার অনুকরণে নেচেছেন কঙ্গনা। ১৯৬৫ সালে মুক্তিপ্রাপ্ত ‘বেনিরা আদাই’ ছবিতে এভাবে নেচেছিলেন প্রয়াত অভিনেত্রী। এরপরই দেখা যায়, জনসভায় সমর্থকদের উদ্দেশে বিজয় চিহ্ন দেখাচ্ছেন ‘আয়রন লেডি’। এ সময় অবিকল তার মতোই মুখে কোমল হাসি রেখেছেন কঙ্গনা। মঞ্চের একপাশে উল্লেখ রয়েছে ১৯৯১ সালের ২৪ জুন। ওইদিন প্রথমবার তামিলনাড়ুর মুখ্যমন্ত্রী হন। এরপর ২০১৬ সালে মৃত্যুর আগ পর্যন্ত মোট ১৪ বার ক্ষমতাসীন হয়েছিলেন তিনি।</p>
      <figure>
        <iframe src="https://www.youtube.com/embed/Ff5tOd2WHB0" width="640" height="360" data-service="Youtube" scrolling="no"/>
      </figure>
      <p>অভিনেত্রী থেকে রাজনীতির ময়দানে আসা জয়ললিতা হলেন ভারতের সবচেয়ে জনপ্রিয় ও অনুসরণীয় ব্যক্তিদের অন্যতম। ‘সুপারস্টার হিরোইন’ থেকে তার ‘একজন বিপ্লবী হিরো’ হয়ে ওঠার পথচলা দেখা যাবে ‘থালাইভি’তে। এর টিজারে উল্লেখ করা হয়েছে, ‘নামটা সবার জানা। কিন্তু জীবনের গল্পটা অজানা।’</p>
      <figure>
        <img src="http://cdn.banglatribune.com/contents/cache/images/550x0x1/uploads/media/2019/11/23/325a12dcfb53585b95c936e56796b2d5-5dd97170b9074.jpg"/>
        <figcaption>‘থালাইভি’ ছবির পোস্টারে কঙ্গনা রনৌত</figcaption>
      </figure>
      <p>এদিকে শনিবার ছবিটির পোস্টার উন্মোচন হয়েছে। এতে জয়ললিতার সাজে কঙ্গনার রূপান্তর দেখে সামাজিক যোগাযোগ মাধ্যমে মিশ্র প্রতিক্রিয়া সৃষ্টি হয়েছে। অনেকে তার প্রশংসায় পঞ্চমুখ। একইভাবে মোটেও জয়ললিতার মতো লাগছে না বলে ট্রলের শিকার হচ্ছেন তিনি। <br/>পোস্টারে কঙ্গনার গায়ে রয়েছে সবুজ শাড়ি। রঙ মিলিয়ে এর সঙ্গে ওভারকোট পরেছেন তিনি। কৃত্রিমভাবে তাকে অবিকল জয়ললিতার মতো সাজানোর দায়িত্ব সামলেছেন হলিউডের প্রসথেটিক্স আর্টিস্ট জেসন কলিন্স। ‘ব্লেড রানার ২০৪৯’, ‘ক্যাপ্টেন মার্ভেল’, ‘হাঙ্গার গেমস’-এর মতো ছবিতে কাজের অভিজ্ঞতা আছে তার। <br/>ছবিটিতে জয়ললিতার বিভিন্ন বয়সের চারটি ভিন্ন সাজে বড় পর্দায় হাজির হবেন কঙ্গনা। এতে অভিনয়ের জন্য তামিল ভাষা শিখেছেন তিনি। এছাড়া ভরতনাট্যম নৃত্যের তালিম নিতে হয়েছে তাকে। <br/>‘থালাইভি’ পরিচালনা করেছেন এ. এল. বিজয়। তামিল, তেলুগু ও হিন্দি ভাষায় এর শুটিং হয়েছে। এটি মুক্তি পাবে ২০২০ সালের ২৬ জুন। ছবিটির দুই প্রযোজকের মধ্যে বিষ্ণু বর্ধন ইন্দুরি ১৯৮৩ সালে ভারতের বিশ্বকাপ জয়কে ঘিরে ‘এইটি থ্রি’তেও অর্থলগ্নি করেছেন। আরেক প্রযোজক শাইলেশ আর সিং এর আগে কঙ্গনার ‘তনু ওয়েডস মনু’ ও ‘জাজমেন্টাল হ্যায় কেয়া’ প্রযোজনা করেছেন। </p>
      <footer>/জেডএল/এমএম/</footer>
    </article>
  </body>
</html>