<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426398/anelabe-kathhkonta-kai-4os-xeiroyrgos-sto-nosokomeio-kw"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T18:45:01+00:00"/>
    <meta property="og:title" content="Ανέλαβε καθήκοντα και 4ος χειρουργός στο νοσοκομείο Κω"/>
    <meta property="og:description" content="Το Γενικό Νοσοκομείο – Κέντρο Υγείας Κω «ΙΠΠΟΚΡΑΤΕΙΟΝ» ανακοινώνει ότι την Τετάρτη 20 Νοεμβρίου 2019 ανέλαβε εκ νέου καθήκοντα ο Ιατρός Ιωάννης Βολακάκης ειδικότητας Γενικής Χειρουργικής αφού προηγουμένως υπεγράφη η σχετική σύμβαση εργασίας από τον Διοικητή του ΓΝ-ΚΥ Κω Νεκτάριο Γεωργαντή."/>
  </head>
  <body>
    <article>
      <h1>Ανέλαβε καθήκοντα και 4ος χειρουργός στο νοσοκομείο Κω</h1>
      <address>
        <time datetime="2019-11-23T18:45:01+00:00">23 Nov 2019, 18:45</time>
      </address>
      <p>
        <b>Το Γενικό Νοσοκομείο – Κέντρο Υγείας Κω «ΙΠΠΟΚΡΑΤΕΙΟΝ» ανακοινώνει ότι την Τετάρτη 20 Νοεμβρίου 2019 ανέλαβε εκ νέου καθήκοντα ο Ιατρός Ιωάννης Βολακάκης ειδικότητας Γενικής Χειρουργικής αφού προηγουμένως υπεγράφη η σχετική σύμβαση εργασίας από τον Διοικητή του ΓΝ-ΚΥ Κω Νεκτάριο Γεωργαντή.</b>
      </p>
      <p>Η σύμβαση του Ιατρού είναι ορισμένου χρόνου και έχει διάρκεια τρία (3) χρόνια.</p>
      <p>Ο Ιατρός ενίσχυσε τη Χειρουργική κλινική του νοσοκομείου από τον Οκτώβριο του 2016 μέχρι τον Οκτώβριο 2019. Έπειτα από αίτημα της διοίκησης του νοσοκομείου και έγκριση από τη Διοίκηση της 2ης ΥΠΕ και τον Υπουργό Υγείας εγκρίθηκε η εκ νέου πρόσληψη του Ιατρού. Με την συγκεκριμένη «ανανέωση» ουσιαστικά της σύμβασης του Ιατρού συνεχίζει να ενισχύεται ο κρίσιμος τομέας της Χειρουργικής Κλινικής του Νοσοκομείου που αντιμετωπίζει σημαντικό αριθμό περιστατικών, τα οποία αυξάνονται ιδιαίτερα κατά τη διάρκεια της τουριστικής περιόδου και με τις προσφυγικές-μεταναστευτικές ροές.</p>
      <p>Σημειώνεται ότι στο Νοσοκομείο υπηρετούν και τρεις (3) μόνιμοι Γενικοί χειρουργοί. Συνολικά δηλαδή υπηρετούν τέσσερις (4) Γενικοί Χειρουργοί όταν τον Μάιο του 2016 που ανέλαβε η σημερινή διοίκηση υπηρετούσαν μόνο δυο (2) μόνιμοι Ιατροί.<br/>Σημαντικό θεωρείται το γεγονός πως ο εν λόγω Ιατρός είναι ο πρώτος που προσλαμβάνεται μετά την ανακοίνωση των κινήτρων που ψήφισε πρόσφατα ο Δήμος της Κω – χορήγηση χρηματικού βοηθήματος 450€ μηνιαίως - και σύμφωνα με τον ίδιο αποτελεί εξαιρετικό κίνητρο και για άλλους νέους συναδέλφους του.</p>
      <p>Τακτικά εξωτερικά ιατρεία Γενικής Χειρουργικής πραγματοποιούνται κάθε Δευτέρα, Τρίτη και Πέμπτη με ραντεβού. Για τον προγραμματισμό των ραντεβού οι ενδιαφερόμενοι μπορούν να καλούν όλο το 24ωρο στο 1535 – το αυτόματο σύστημα της Πύλης για την Υγεία – ενώ παράλληλα μπορούν να χρησιμοποιούν και τη διαδικτυακή σελίδα στη διεύθυνση http://www.1535.gr όπου έχουν την επιπλέον δυνατότητα να επιλέξουν την ημερομηνία και την ώρα που τους εξυπηρετεί.</p>
    </article>
  </body>
</html>