<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/oos_rosiyski_okupanty_7_raziv_obstrilyaly_ukrainski_pozytsii_331521.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-23T18:47:00+00:00"/>
    <meta property="og:title" content="ООС: російські окупанти 7 разів обстріляли українські позиції"/>
    <meta property="og:description" content="Впродовж поточної доби збройні формування Російської Федерації 7 разів порушили режим припинення вогню."/>
  </head>
  <body>
    <article>
      <h1>ООС: російські окупанти 7 разів обстріляли українські позиції</h1>
      <h2>Впродовж поточної доби збройні формування Російської Федерації 7 разів порушили режим припинення вогню.</h2>
      <address>
        <time datetime="2019-11-23T18:47:00+00:00">23 Nov 2019, 18:47</time>
      </address>
      <p>Противник обстріляв позиції наших підрозділів з мінометів калібру 82 мм, гранатометів різних систем, великокаліберних кулеметів та іншої стрілецької зброї.<br/>3 обстріли позицій українських захисників російські окупаційні війська здійснили у районі відповідальності оперативно-тактичного угруповання "ПІВНІЧ" біля населеного пункту Південне. Ворог вів вогонь з ручних протитанкових гранатометів і стрілецької зброї.</p>
      <p>В районі відповідальності оперативно-тактичного угруповання "СХІД" противник здійснив 4 обстріли по позиціях Об'єднаних сил:</p>
      <ul>
        <li>двічі біля Пісків – з мінометів калібру 82 мм, гранатометів різних систем, великокаліберних кулеметів та іншої стрілецької зброї;</li>
        <li>поблизу Водяного – з автоматичних гранатометів;</li>
        <li>неподалік Верхньоторецького – з автоматичних гранатометів і стрілецької зброї, з великокаліберними кулеметами включно.</li>
      </ul>
      <p>Впродовж поточної доби втрат внаслідок обстрілів серед особового складу Об'єднаних сил не зафіксовано.</p>
      <p>На ділянці розведення №1 (Станиця Луганська) підрозділ ДСНС України провів обстеження ділянок місцевості у районі робіт біля мосту та по лівій стороні від дороги в районі лісосмуги і будівельного майданчика.</p>
      <p>Тривають заходи на ділянці розведення №2 у районі населеного пункту Золоте Луганської області щодо демонтажу об’єктів військового призначення. У процесі задіяно 20 чоловік та 5 одиниць техніки. Щоденно, перед початком робіт, ділянка перевіряється спеціальною піротехнічною групою ДСНС України. Сьогодні, зокрема, проводилось впорядкування території навколо демонтованих споруд.</p>
      <p>На ділянці розведення №3, в районі населеного пункту Богданівка Донецької області, триває демонтаж фортифікаційних споруд та інших об’єктів військового призначення. Склад загону для робіт - 30 чоловік особового складу і 13 одиниць техніки. Сьогодні співробітниками ДСНС України вилучено 2 вибухонебезпечних предмета і розібрано 2 бліндажа.</p>
      <p>ПІДСУМКИ МИНУЛОЇ ДОБИ</p>
      <p>22 листопада збройні формування Російської Федерації та її найманці 14 разів порушили режим припинення вогню. Противник обстріляв позиції підрозділів Об'єднаних сил із заборонених Мінськими домовленостями мінометів калібру 120 та 82 мм, гранатометів різних систем та стрілецької зброї, з великокаліберними кулеметами включно.</p>
      <p>Факти ворожого вогню було зафіксовано неподалік Тарамчука, Шумів, Причепилівки, Новолуганського, Новгородського, Водяного, Зайцевого, Красногорівки, Пісків і Талаківки.</p>
      <p>22 листопада осколкове поранення внаслідок обстрілів отримав одиннаш захисник. Ще один військовослужбовець зі складу Об'єднаних сил загинув під час дорожньо-транспортної пригоди.</p>
      <p>Підрозділи Об’єднаних сил дотримуються умов припинення вогню та перебувають напоготові до будь-яких підступних та провокаційних дій противника.</p>
      <p>Слава Україні!</p>
    </article>
  </body>
</html>