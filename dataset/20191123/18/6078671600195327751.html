<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/garland-dzhydi-pyblikata-1618639.html"/>
    <meta property="og:site_name" content="Cross"/>
    <meta property="article:published_time" content="2019-11-23T18:04:00+00:00"/>
    <meta property="og:title" content="КИНОМАНИЯ отдава почит на американската актриса Джуди Гарланд"/>
    <meta property="og:description" content="/КРОСС/ &quot;Мога да живея без пари, но не мога да живея без любов.&quot;, това споделя легендарната американската актриса и изпълнител Джуди Гарланд. Спечелила сърцата на милиони хора по света, тази година Киномания ще зарадва и българските почитатели на кинозвездата, отдавайки ѝ почит с един от незабравимите филми с нейно участие „Роди се звезда&quot;. Прожекцията на филма ще бъде в кино „Люмиер Лидл&quot; на 24 ноември от 13:00 ч."/>
  </head>
  <body>
    <article>
      <h1>КИНОМАНИЯ отдава почит на американската актриса Джуди Гарланд</h1>
      <address>
        <time datetime="2019-11-23T18:04:00+00:00">23 Nov 2019, 18:04</time>
      </address>
      <p>/КРОСС/ "Мога да живея без пари, но не мога да живея без любов.", това споделя легендарната американската актриса и изпълнител Джуди Гарланд. Спечелила сърцата на милиони хора по света, тази година Киномания ще зарадва и българските почитатели на кинозвездата, отдавайки ѝ почит с един от незабравимите филми с нейно участие „Роди се звезда". Прожекцията на филма ще бъде в кино „Люмиер Лидл" на 24 ноември от 13:00 ч.</p>
      <p>Историята на залязващия алкохолизиран актьор, който открива талантлива млада жена, грижи се за кариерата ѝ, цени се за нея и накрая се самоубива, е заснета най-напред през 1937 г. Версията на Джордж Кюкор от 1954 г. с участието на Джуди променя сценария и прави героинята певица.</p>
      <figure>
        <img src="http://www.cross.bg/../../../photo_new_gallery/2019/11/23/410e8bfb1596ef30d2b97e17513001f8.jpg"/>
      </figure>
      <p>Освен със забележителните си актьорски качества, Гарланд е позната на публиката и с личната си житейска история. Днес, знаейки за проблемите с наркотиците, провалените концерти и смъртта ѝ, причинена от свръхдоза лекарства, е невъзможно да не оценим колко пророчески се оказва филмът „Роди се звезда" за живота на Гарланд. Лентата представя двете страни на едно актьорско изпълнение - като резултат от артистичността, техниката и възприятието на публиката от една страна, но и като откровение на личната интимност, уловена от филмовата камера.</p>
      <figure>
        <img src="http://www.cross.bg/../../../photo_new_gallery/2019/11/23/a042bb47437d222460dd1e34867ecb5f.jpg"/>
      </figure>
      <p>Бляскавата кариера на Джуди започва още от ранна детска възраст. Само на 13 години тя сключва договор с Метро Голдуин Майер (Metro-Goldwyn-Mayer) - компания, която я превръща в легенда с ролята ѝ на Дороти в „Магьосникът от Оз", а изпълнението ѝ на песента „Отвъд дъгата" ("Over the rainbow") е оценено високо от критиците и публиката и се превръща в песен номер едно на столетието.</p>
      <p>Киномания е част от Културния календар на Столична община.</p>
    </article>
  </body>
</html>