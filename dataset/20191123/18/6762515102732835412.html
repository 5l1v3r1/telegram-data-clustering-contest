<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/pogon-szczecin/pogon-szczecin-legia-warszawa-wynik-meczu-i-relacja-ze-spotkania-pko-ekstraklasy/cewg11l"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T18:46:58+00:00"/>
    <meta property="og:title" content="Pogoń znów ograła Legię i wróciła na pozycję lidera PKO Ekstraklasy"/>
    <meta property="og:description" content="Pogoń Szczecin pokonała Legię 3:1 w meczu 16. kolejki PKO Ekstraklasy i wyprzedziła ekipę ze stolicy w tabeli. Nowy lider drugi raz w historii odniósł dwa zwycięstwa z drużyną z Warszawy w trakcie jednego sezonu."/>
  </head>
  <body>
    <article>
      <h1>Pogoń znów ograła Legię i wróciła na pozycję lidera PKO Ekstraklasy</h1>
      <address><time datetime="2019-11-23T18:46:58+00:00">23 Nov 2019, 18:46</time> by <a rel="author" href="https://www.przegladsportowy.pl/autorzy/mateusz-janiak" target="_blank">Mateusz Janiak</a></address>
      <p>
        <b>Pogoń Szczecin pokonała Legię 3:1 w meczu 16. kolejki PKO Ekstraklasy i wyprzedziła ekipę ze stolicy w tabeli. Nowy lider drugi raz w historii odniósł dwa zwycięstwa z drużyną z Warszawy w trakcie jednego sezonu.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Cała Polska widziała... jak Pogoń potrafi grać w Szczecinie. Pierwszy raz w sezonie, bo wcześniej władze TVP nie zdecydowały się transmitować spotkania ze stolicy Pomorza Zachodniego. Dopiero przyjazd lidera – Legii Warszawa – do trzeciego zespołu ekstraklasy okazał się wystarczającą zachętą i widzowie kanału 2 mogli obejrzeć, jak Portowcy pokonują wicemistrza kraju. Warto było to zobaczyć, bo po pierwsze – zrobili to w dobrym stylu, a po drugie – do soboty ledwie raz w historii odnieśli dwa zwycięstwa nad Wojskowymi w trakcie jednych rozgrywek. W sobotę powtórzyli wyczyn z sezonu 1976/77.</p>
      <p>Kiedy wjeżdża się do Szczecina mostem kolejowym nad Odrą, wystarczy spojrzeć w lewo, by wiedzieć, kto rządzi na tym terytorium. Duże graffiti „Pogoń Szczecin” nie pozostawia w tej kwestii wątpliwości. Co więcej, w obecnym sezonie piłkarze próbują dominować w całym kraju i wychodzi im to całkiem nieźle. Po wygraniu z Legią zespół trenera Kosty Runjaica znów jest pierwszy i to bez względu na rezultaty pozostałych spotkań 16. kolejki. Widzowie na stadionie poderwali się jeszcze przed końcem pierwszej połowy i zaśpiewali: „Mamy lidera, w Szczecinie mamy lidera!”. Mogło się wydawać, że przedwcześnie, ale miejscowi zawodnicy ich nie zawiedli.</p>
      <p>Runjaic nie ukrywał, że obecnie dysponuje drużyną inną niż w ostatnich rozgrywkach. Prezentującą odmienny styl, zdobywającą punkty inaczej. Portowcy nie grają już tak efektownie, nie kontrolują meczów od początku do końca. Tyle że są skuteczni w defensywie i ofensywie. I nie opuszcza ich szczęście. Kiedy po przerwie, przy prowadzeniu 1:0, Legia atakowała coraz śmielej, doskonale bronił Dante Stipica (choćby sam na sam Pawła Wszołka i wolnego Waleriana Gwilii), a po chwili gospodarze wyprowadzili dwa ciosy i odebrali gościom ochotę do walki. Zamiast 1:1 zrobiło się 3:0. Nie było wątpliwości, kto zasłużył na trzy punkty.</p>
      <related>
        <a href="http://onet.tv/s/przegladsportowy/luis-enrique-wraca-do-pracy-z-wizerunkowego-punktu-widzenia-nie-dalo-sie-gorzej/dbwwh9"/>
      </related>
      <p>Bohaterami Pogoni zostali ci, na których fani liczyli najbardziej – Adam Buksa i Srdjan Spiridonović. Ten pierwszy świetnie wykorzystał najpierw błąd Mateusza Wieteski i dał Portowcom prowadzenie, następnie rzut karny po faulu Artura Jędrzejczyka na Sebastianie Kowalczyku (musiał interweniować VAR). To jego szósty i siódmy gol w trwających rozgrywkach. Natomiast drugi kapitalnym lobem w trakcie największej nawałnicy przeciwników odmienił losy meczu. Tę akcję zaczął Stipica, Granatowo-Bordowi kilkoma podaniami przedostali się spod własnej szesnastki pod tę rywali.</p>
      <p>Pierwsza część spotkania nie była ciekawa. Miejscowi utrzymywali się przy piłce (58 procent), jednak rzadko zagrażali bramce Radosława Majeckiego. Ich jedyne celne uderzenie zakończyło się golem. Druga połowa powinna zadowolić kibiców, działo się wiele, było sporo składnych akcji i cztery bramki, ponieważ rozmiary porażki zmniejszył Jarosław Niezgoda.</p>
      <p>
        <b>POGOŃ SZCZECIN – LEGIA WARSZAWA 3:1 (1:0)</b>
      </p>
      <p><b>Bramki:</b> Buksa 37 i 74 z karnego, Spiridonović 67 – Niezgoda 82</p>
      <p>***</p>
      <p>
        <b>ALEKSANDAR VUKOVIĆ (trener Legii):</b>
      </p>
      <p>Nieudane spotkanie dla nas, to na pewno. Mecz, w którym wiedzieliśmy, że gramy z drużyną dobrą i ofensywnie usposobioną, ale mogliśmy od naszej obrony wymagać więcej. Popełnialiśmy proste błędy i było ich zbyt wiele, jak na zespół, który ostatnio ich nie popełniał. Nie policzyłem wszystkich sytuacji do strzelenia gola, jednak mieliśmy ich tyle samo, co w starciu z Górnikiem Zabrze. Taka jest piłka. Spotkanie mogło się potoczyć zupełnie inaczej. Chociażby początek drugiej połowy i dwie nasze okazje... Nie wykorzystaliśmy ich i dlatego nie odnieśliśmy zwycięstwa.</p>
      <p>Michał Karbownik był mocno obciążony, rozegrał trzy mecze w kadrze U-19, chcieliśmy, by wystąpił krócej, ale ostatecznie zagrał 45 minut. Artur Jędrzejczyk do niedawna był najlepszym lewym obrońcą w kraju, występował w reprezentacji za kadencji Adama Nawałki.</p>
      <p>
        <b>KOSTA RUNJAIC (trener Pogoni):</b>
      </p>
      <p>To był szczęśliwy i dobry dzień, wspaniałe osiągnięcia dla całego klubu. Dzisiaj my byliśmy lepsi. Mimo tego wynik nie oddaje tego, co się wydarzyło. Tak jak mówiłem przed spotkaniem, o rezultacie decydowały szczegóły. Odnieśliśmy zasłużone zwycięstwo, możemy być dumni z drużyny.</p>
      <p>Nie miałem żadnych wątpliwości, kiedy ustalałem skład. Podczas odprawy mówiłem, że wszyscy świetnie pracowali i każdy zasłużył na miejsce w podstawowym składzie, ale to niemożliwe. Jednak sezon jest długi będziemy potrzebować każdego. Ci, którzy obecnie są brani pod uwagę w drugiej lub trzeciej kolejności, mogą odegrać bardzo ważną rolę.</p>
      <p>Jesteśmy dojrzalsi, lepiej zgrani niż po pierwszym meczu z Legią w lipcu. Przed nami rywalizacja z Arką Gdynia, dobrze prezentującą się po zmianie trenera i kto wie, czy to nie będzie trudniejsze spotkanie niż dzisiaj. Musimy znaleźć balans między agresją a luzem na treningach.</p>
    </article>
  </body>
</html>