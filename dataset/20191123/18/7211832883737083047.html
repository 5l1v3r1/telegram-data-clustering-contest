<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/economy/news/607259"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T18:10:00+00:00"/>
    <meta property="og:title" content="เทศกาลท่องเที่ยวแม่เมาะครั้งที่ 15 เริ่มแล้ว คาดเงินสะพัดลำปาง 200 ล้านบท"/>
    <meta property="og:description" content="กฟผ.ผนึกจังหวัดลำปาง ททท. จัดงานเทศกาลท่องเที่ยวแม่เมาะ ครั้งที่ 15 ชูแนวคิด GREENOVATION in the PARK กระตุ้นท่องเที่ยว สร้างมูลค่าทางเศรษฐกิจให้ชุมชน คาดเงินหมุนเวียนในจังหวัด 200 ล้านบาท"/>
  </head>
  <body>
    <article>
      <h1>เทศกาลท่องเที่ยวแม่เมาะครั้งที่ 15 เริ่มแล้ว คาดเงินสะพัดลำปาง 200 ล้านบท</h1>
      <address><time datetime="2019-11-23T18:10:00+00:00">23 Nov 2019, 18:10</time> by <a rel="author">PostToday</a></address>
      <p>กฟผ.ผนึกจังหวัดลำปาง ททท. จัดงานเทศกาลท่องเที่ยวแม่เมาะ ครั้งที่ 15 ชูแนวคิด GREENOVATION in the PARK กระตุ้นท่องเที่ยว สร้างมูลค่าทางเศรษฐกิจให้ชุมชน คาดเงินหมุนเวียนในจังหวัด 200 ล้านบาท</p>
      <p>นายสนธิรัตน์ สนธิจิรวงศ์ รัฐมนตรีว่าการกระทรวงพลังงาน (รมว.พน.) เป็นประธานเปิดงานเทศกาลท่องเที่ยวแม่เมาะ ครั้งที่ 15 ประจำปี 2562 (Mae Moh Festival 2019) ซึ่งจังหวัดลำปาง ร่วมกับการไฟฟ้าฝ่ายผลิตแห่งประเทศไทย (กฟผ.) และการท่องเที่ยวแห่งประเทศไทย (ททท.) จัดขึ้นตั้งแต่วันที่ 22 – 24 พฤศจิกายน 2562 โดยมีนายณรงค์ศักดิ์ โอสถธนากร ผู้ว่าราชการจังหวัดลำปาง และนายวิบูลย์ ฤกษ์ศิระทัย ผู้ว่าการ กฟผ. ร่วมพิธีเปิด และมีประชาชน ตลอดจนนักท่องเที่ยวจากทั่วประเทศ ร่วมงานคับคั่ง ณ กฟผ.แม่เมาะ อ.แม่เมาะ จ.ลำปาง</p>
      <p>นายสนธิรัตน์ สนธิจิรวงศ์ รมว.พลังงาน กล่าวว่า อำเภอแม่เมาะ จังหวัดลำปาง นับว่าเป็นพื้นที่ที่มีความสำคัญทางด้านพลังงานเป็นอย่างยิ่ง เพราะเป็นที่ตั้งของ กฟผ.แม่เมาะ และมีเหมืองถ่านหินลิกไนต์ที่ใหญ่ที่สุดในประเทศไทย และเป็นเชื้อเพลิงหลักในการผลิตกระแสไฟฟ้าให้กับโรงไฟฟ้าแม่เมาะ สำหรับผลิตและ ส่งจ่ายไฟฟ้าให้กับพื้นที่ภาคเหนือ และบริเวณใกล้เคียง โดย กฟผ. ได้ปรับสภาพภูมิทัศน์ให้เป็นพื้นที่สีเขียว เพื่อเป็นแหล่งท่องเที่ยว สร้างรายได้และขับเคลื่อนเศรษฐกิจให้กับจังหวัดลำปาง ผ่านงานเทศกาลท่องเที่ยว แม่เมาะอย่างต่อเนื่องเป็นครั้งที่ 15 ซึ่งในแต่ละครั้งมีส่วนช่วยสร้างมูลค่าทางเศรษฐกิจและเงินหมุนเวียนภายในจังหวัดลำปางเกือบ 200 ล้านบาท</p>
      <figure>
        <img src="https://www.posttoday.com/media/content/2019/11/23/1199B5678A834566B3550110411E3348.jpg"/>
      </figure>
      <p>สำหรับเทศกาลท่องเที่ยวแม่เมาะ ครั้งที่ 15 จัดขึ้นภายใต้แนวคิด GREENOVATION in the PARK สะท้อนความมุ่งมั่นในการนำเทคโนโลยีและนวัตกรรมการผลิตไฟฟ้าที่ทันสมัยมาใช้ภายในกระบวนการผลิตไฟฟ้าและการฟื้นฟูสภาพเหมืองให้เป็นพื้นที่สีเขียวจนกลายเป็นแหล่งท่องเที่ยว ด้วยความใส่ใจและคำนึงถึงการดูแลรักษาสิ่งแวดล้อม สะท้อนความเป็น GREENOVATION ในการสร้างความสุขและยกระดับคุณภาพชีวิตของคนไทยอย่างยั่งยืน จึงทำให้ กฟผ.แม่เมาะ มีชื่อเสียงด้านความสวยงามของธรรมชาติและอากาศบริสุทธิ์</p>
      <p>นอจากนี้ในช่วงเดือนพฤศจิกายนถึงธันวาคมของทุกปียังมีทุ่งดอกบัวตองที่สวยงาม โดยปีนี้ได้จัดเตรียมความพิเศษสำหรับต้อนรับนักท่องเที่ยวไว้มากมาย อาทิ การแสดงบนเวที ด้วยระบบแสง สี เสียงสุดอลังการ พร้อมคอนเสิร์ตเต็มรูปแบบจากทัพศิลปิน ดารา และนักร้อง ชื่อดัง อาทิ ญาญ่า อุรัสยา ณเดช คูกิมิยะ เจมส์ จิรายุ แต้ว ณฐพร ใบเฟิร์น พิมพ์ชนก ดีเจพุฒ วง Bodyslam และอีกมากมาย พร้อมช้อปเพลินไปกับบูธจำหน่ายอาหารและสินค้าชุมชนกว่า 500 ร้านค้า และการแข่งขันวงดนตรี Folk Song Dancing Contest การแข่งขันสไลด์เดอร์บนเนินดินธรรมชาติ รถดอยท้าซิ่ง วิหคสายฟ้า โซนเครื่องเล่น Fun Park และการแสดงสุดพิเศษฟ้อนร่ำเปิงลำปาง และแอโรบิกแดนซ์ Line Dance จากชุมชนในพื้นที่ รวมถึงกิจกรรมอื่นๆ จัดเต็มตลอดการจัดงานทั้ง 3 วัน</p>
      <figure>
        <img src="https://www.posttoday.com/media/content/2019/11/23/687187BD212241B6B80543C2A7386E41.jpg"/>
      </figure>
      <p>งานเทศกาลท่องเที่ยวแม่เมาะ ครั้งที่ 15 จัดขึ้นระหว่างวันที่ 22 - 24 พฤศจิกายน 2562 ณ กฟผ.แม่เมาะ อ.แม่เมาะ จ.ลำปาง ทั้งนี้ สามารถติดตามรายละเอียดเพิ่มเติมได้ที่ http://www.egat.co.th และ https://www.facebook.com/maemohfestival/</p>
    </article>
  </body>
</html>