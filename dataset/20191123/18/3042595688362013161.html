<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/forbloffer-verden-med-forbudet/71853871"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T18:01:41+00:00"/>
    <meta property="og:title" content="Forbløffer verden med forbudet"/>
    <meta property="og:description" content="Vegard Ulvang har vunnet alt som langrennsløper. I går kom seieren som overrasker en hel skiverden."/>
  </head>
  <body>
    <article>
      <h1>Forbløffer verden med forbudet</h1>
      <h2>Vegard Ulvang har vunnet alt som langrennsløper. I går kom seieren som overrasker en hel skiverden.</h2>
      <address><time datetime="2019-11-23T18:01:41+00:00">23 Nov 2019, 18:01</time> by <a rel="author">Esten O. Sæther KOMMENTAR</a></address>
      <p><b>I DET</b> norske skimiljøet var Vegard Ulvang lenge en omdiskutert internasjonal langrennssjef. Han var sta, og forut for sin tid. Mens norske løpere og ledere stort sett gledet seg mest over egne triumfer, så Vegard hele sporten og styrte den deretter.</p>
      <p>Det betydde innskrenkninger av skistormakten Norge sine muligheter. Som sportens beste nasjon ble vi tvunget til å gi bort fordeler. Det ga færre norske løpere og hjelpere i verdenscupen og nye konkurranseformer som helst passet konkurrentene bedre.</p>
      <figure>
        <img src="https://dbstatic.no/71853976.jpg?imageId=71853976&amp;width=512&amp;height=308"/>
        <figcaption><b>STRATEG:</b> Langrennsjef i FIS Vegar Ulvang har vært strategen bak det viktige fluorforbudet. Det kom mye raskere enn selv han hadde håpet. FOTO: Terje Pedersen / NTB scanpix Vis mer</figcaption>
      </figure>
      <p>Målet var hele tida å gjøre dominerende Norge litt svakere, og sporten sterkere. Som nordmann blir du ikke øyeblikkelig populær på hjemmebane med en slik strategi, men litt etter litt har kritikken gått over til respekt.</p>
      <p>Gårsdagens sensasjonelle <a href="https://www.fis-ski.com/en/international-ski-federation/news-multimedia/news/decisions-of-the-fis-council-meeting-in-constance-ger-autumn-2019">fluorforbud</a> er enda en grunn for den respekten.</p>
      <p><b>FOR</b> dette forbudet er Vegard Ulvangs verk. Lenge har han sett hvilke helse, miljø -og kostnadsutfordringer som fluorsmøringen fører med seg. I årevis har han bedt det hjemlige miljøet om å reagere på ukulturen i sporten. Og det har de gjort.</p>
      <p>Den enstemmige beslutningen i FIS-styret om et totalforbud mot fluor i alle skidisipliner, viser endringsviljen i dette miljøet. Det gir også respekt. Det er ikke mer enn et år siden jeg selv skarpt <a href="https://www.dagbladet.no/sport/snublet-i-egne-planer/69718578">kritiserte</a> den norske skipresidenten Erik Røste fordi han var så opptatt av å komme inn i FIS-styret. Nå har han vist hvorfor.</p>
      <p>I løpet av noen måneder i posisjon har Røste blitt et viktig støttespiller for Ulvang i fluorsaken. Sammen har de to bygget en bred forståelse av at sporten ikke kan vente på endring.</p>
      <p>Det er meget bra jobbet.</p>
      <p><b>EGENTLIG </b>kommer forbudet i forkant. Ennå finnes det ingen sikker, øyeblikkelig test for å avsløre om noen smører med fluor.</p>
      <p>Da det norske forbudet ble innført i nasjonale konkurranser for yngre løpere fra 16 år og nedover, ble det fort klart at selve kontrollen haltet. To tester i fjor vinter endte med trøbbel for Skiforbundet. Det ble påvist en rekke brudd på fluorforbudet, men testene i seg selv var så usikre at debatten fort gikk over fra en etisk utfordring til en krangel om selve testmetoden.</p>
      <p><b>DE</b> usikre resultatene fra disse to testene skyldtes langt på vei at det norske forbudet var begrenset til yngre løpere. Det betydde at de unges ski ble preparert med utstyr som var blitt brukt til fluorsmøring av skiene til andre voksne løpere. Til dels var det børstene og ikke skiene som egentlig var forurenset med fluor.</p>
      <p>En slik blanding i smørebodene slipper man nå. Med et totalforbud vil enhver rest av fluor i seg selv være forbudt. Det gjør det sannsynligvis lettere å finne fram til nye kontrollmetoder, men enkelt blir det ikke.</p>
      <p><b>USIKKERHETEN</b> ligger allerede i gårdagens FIS-møte der den russiske representanten ikke var til stede. Det er ingen saklig grunn for at Russland skal se annerledes på selve forbudet, men det er stor usikkerhet rundt russisk sportskultur etter år med svindel.</p>
      <p>Med dagens smøringsteknologi utgjør fluor opp mot 1 minutts forskjell i tid på 10 km. Det er altså en klart større fordel å bruke fluor i forhold til det å dope seg. I en utholdenhetssport der svindel har preget resultatene i flere tiår, drar denne forbudte gevinsten med seg mistanker.</p>
      <p>I lengden er det i seg selv ødeleggende.</p>
      <p><b>DET</b> er grunnen til at det hviler et stort press på den <a href="https://www.fis-ski.com/en/international-ski-federation/news-multimedia/news/decisions-of-the-fis-council-meeting-in-constance-ger-autumn-2019">arbeidsgruppa </a>som FIS har satt ned for å koordinere utviklingen av effektive kontrolltiltak. Den blir ledet at den norske eks-utforstjernen <a href="https://en.wikipedia.org/wiki/Atle_Sk%C3%A5rdal">Atle Skårdal </a>og den franske internasjonale rennsjefen Pierre Mignerey. Målet er selvsagt å få satt opp en direkte, sikker kontroll av skiene til hver eneste løper før start. Og det må altså skje innen det første rennet om under ett år.</p>
      <p>Samtidig viser dette tidspresset hvor modig selve vedtaket er. Der de store internasjonale særforbundene med rette er blitt kritisert for mangelfull styring av en god etisk toppidrett, har FIS-styret valgt å utfordre seg selv.</p>
      <p><b>I BESTE</b> fall blir andre idretten utfordret av dette. Sannsynligvis følger den internasjonale skiskytingen etter. Her er det også <a href="http://skiskyting.no/no/forside_artikkelkarusell/Fluorbruk+i+norsk+skiskyting.b7C_wJHK3m.ips">innført</a> et norsk forbud for løpere under 16 år. Med gårsdagens FIS-vedtak presses også denne populære sporten til å reagere. For en skiskytingsport som for tida markedsfører seg selv som reformvennlig, er det naturlig å gyve løs på et så aktuelt helse -og miljøtiltak som et totalt fluorforbud,</p>
      <p>Det hadde vært maksimalt om alt som har å gjøre med ski, så fort som mulig skjer uten fluor.</p>
    </article>
  </body>
</html>