<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/23/poverneni-ukrayinski-vijskovi-korabli-rozgrabuvaly-marodery-v-rf-homchak/"/>
    <meta property="og:site_name" content="Рубрика"/>
    <meta property="article:published_time" content="2019-11-23T18:15:48+00:00"/>
    <meta property="og:title" content="Повернені українські військові кораблі розграбували мародери в РФ, - Хомчак"/>
    <meta property="og:description" content="Три українських військово-морських судна “Нікополь”, “Бердянськ” і “Яни Капу”, які Росія повернула Україні, розграбували мародери в РФ. Про це в інтерв’ю Укрінформ заявив начальник Генерального штабу – Головнокомандувач Збройних сил України генерал-лейтенант Руслан Хомчак. Так, відповідаючи на запитання щодо стану, в якому українська сторона отримала від росіян кораблі, Хомчак підтвердив, що всі повідомлення про їх […]"/>
  </head>
  <body>
    <article>
      <h1>Повернені українські військові кораблі розграбували мародери в РФ, - Хомчак</h1>
      <address><time datetime="2019-11-23T18:15:48+00:00">23 Nov 2019, 18:15</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/05/1504110808-17302625-860x580-c-1.jpg"/>
      </figure>
      <p>Фото УНІАН<br/><b><b>Три українських військово-морських судна “Нікополь”, “Бердянськ” і “Яни Капу”, які Росія повернула Україні, розграбували мародери в РФ.</b></b></p>
      <p>Про це в інтерв’ю <a href="https://www.ukrinform.ua/rubric-crimea/2824068-homcak-pidtverdiv-so-zahopleni-rf-korabli-vidremontuut-i-povernut-na-sluzbu.html">Укрінформ</a> заявив начальник Генерального штабу – Головнокомандувач Збройних сил України генерал-лейтенант Руслан Хомчак.</p>
      <p>Так, відповідаючи на запитання щодо стану, в якому українська сторона отримала від росіян кораблі, Хомчак підтвердив, що всі повідомлення про їх розграбування не підлягають сумніву.</p>
      <p>“Коли їх (кораблі, – ред.) забирали, був складений акт, все було описано. Те, що мені доповів командувач ВМС, – це навіть соромно коментувати”, – заявив Хомчак.</p>
      <p>Генерал зазначив, що як військова людина може зрозуміти, чому Росія зняла з кораблів засоби зв’язку і навігації.</p>
      <p>“Але коли мені говорять, що вони навіть в гальюні унітази познімали – цього я не розумію. Коли мені кажуть, що на “Яни Капу”, на буксирі, познімали оці трубопроводи мідні, як кольоровий метал, – я так розумію, що це не військові працювали, це мародери. По-іншому я не можу назвати тих істот, які так вчинили з військовим кораблем”, – сказав Хомчак.</p>
      <related>
        <h4>Читайте також</h4>
        <a href="https://rubryka.com/2019/11/21/zelenskyj-v-ochakovi-zustriv-ukrayinski-korabli-yaki-povernuly-rosiyany/"/>
      </related>
      <p>Він підтвердив, що українська сторона, має намір швидко відремонтувати ці кораблі, і вони продовжать службу в ВМС України.</p>
    </article>
  </body>
</html>