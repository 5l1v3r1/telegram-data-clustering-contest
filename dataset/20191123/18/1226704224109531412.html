<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/akcny-plan-stupavy-rata-nadstavbou-z/431893-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T18:50:00+00:00"/>
    <meta property="og:title" content="Akčný plán Stupavy ráta s nadstavbou ZŠ i budovaním cyklotrasy"/>
    <meta property="og:description" content="V rámci akčného plánu Programu hospodárskeho a sociálneho rozvoja (PHSR) mesta Stupava na roky 2020 - 2022, by sa už budúci rok mali začať prípravy na niektoré z investičných zámerov."/>
  </head>
  <body>
    <article>
      <h1>Akčný plán Stupavy ráta s nadstavbou ZŠ i budovaním cyklotrasy</h1>
      <h2>V rámci akčného plánu Programu hospodárskeho a sociálneho rozvoja (PHSR) mesta Stupava na roky 2020 - 2022, by sa už budúci rok mali začať prípravy na niektoré z investičných zámerov.</h2>
      <address><time datetime="2019-11-23T18:50:00+00:00">23 Nov 2019, 18:50</time> by <a rel="author">TASR</a></address>
      <p>Stupava 23. novembra (TASR) – Nadstavba panelovej budovy základnej školy, rozšírenie kapacít škôlky o ďalších osem tried, ale aj rekonštrukcia čistiarne odpadových vôd, budovanie cyklotrasy medzi Stupavou a Lozornom či oprava a modernizácia Obecného domu v mestskej časti Mást. To sú niektoré z investičných zámerov, ktoré by sa v Stupave pri Bratislave mali začať minimálne pripravovať v roku 2020. Vyplýva to z akčného plánu Programu hospodárskeho a sociálneho rozvoja (PHSR) mesta Stupava na roky 2020 - 2022, ktorý tento týždeň (21. 11.) schválili poslanci mestského zastupiteľstva.</p>
      <p><i>"Akčný plán predstavuje zoznam tých projektových zámerov, ktoré boli identifikované ako prioritné, a pri ktorých mesto Stupava plánuje začiatok realizácie v intervale najbližších troch rokov,</i>" pripomenulo vedenie mesta pri predkladaní investičného plánu. Program ráta aj prostriedkami smerujúcimi do modernizácie verejného osvetlenia a dobudovania kamerového systému, environmentálnych opatrení, ale aj rozširovania a skvalitňovania dopravnej infraštruktúry v meste.</p>
      <p>Jedným z investičných plánov v tejto súvislosti je vybudovanie cestnej komunikácie Štúrova ako alternatívnej únikovej cesty v prípade odstavenia hlavného ťahu, cesty I/2, prechádzajúcej cez Stupavu. Poslanci Stupavy sa bližšie venovali aj dopravnému riešeniu súvisiacemu s investičným zámerom obchodného reťazca vybudovať supermarket v blízkosti križovatky hlavného cestného ťahu s ulicou Záhumenská. Na základe dopravno-kapacitného posúdenia, ktoré si samospráva nechala vypracovať, je zrejmé, že nevyhnutným riešením je realizovať sústavu troch koordinovaných svetlených križovatiek v miestach spojenia hlavného cestného koridoru so Záhumenskou, Železničnou a Školskou ulicou. V dlhodobejšom časovom horizonte autori štúdie pri vplyve na vnútromestský tranzit poukazujú na nevyhnutnosť vybudovania diaľničného privádzača a mimoúrovňovej križovatky diaľnice D2 Stupava-sever.</p>
      <related>
        <h4>Prečítajte si aj:</h4>
        <a href="https://www.teraz.sk/ekonomika/energia-eib-o-dva-roky-ukonci-financo/430382-clanok.html"/>
        <a href="https://www.teraz.sk/slovensko/do-ulic-vyjdu-dobrovolnici-zbierky-h/429965-clanok.html"/>
        <a href="https://www.teraz.sk/regiony/projekty-z-participativneho-rozpoctu-b/429668-clanok.html"/>
      </related>
    </article>
  </body>
</html>