<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/un-barbat-de-65-de-ani-a-murit-intr-un-incendiu-produs-intr-o-casa-din-judetul-giurgiu-20097997"/>
    <meta property="og:site_name" content="Cancan.ro"/>
    <meta property="article:published_time" content="2019-11-23T18:26:37+00:00"/>
    <meta property="og:title" content="Un bărbat de 65 de ani a murit într-un incendiu produs într-o casă din județul Giurgiu"/>
    <meta property="og:description" content="Un bărbat în vârstă de aproximativ 65 de ani a fost găsit mort de pompieri, sâmbătă seara, într-o casă afectată de un incendiu din localitatea Crevedia"/>
  </head>
  <body>
    <article>
      <h1>Un bărbat de 65 de ani a murit într-un incendiu produs într-o casă din județul Giurgiu</h1>
      <address><time datetime="2019-11-23T18:26:37+00:00">23 Nov 2019, 18:26</time> by <a rel="author">Loredana T.</a></address>
      <p>Un bărbat în vârstă de aproximativ 65 de ani a fost găsit mort de pompieri, sâmbătă seara, într-o casă afectată de un incendiu din localitatea Crevedia Mare, județul Giurgiu. Potrivit ISU Giurgiu, pompierii au intervenit sâmbătă seara pentru stingerea unui incendiu izbucnit la o casă din localitatea Crevedia Mare.</p>
      <p>Echipajele sosite la fața locului au constatat că flăcările au cuprins acoperișul, dar și interiorul casei bătrânești de circa 100 de metri pătrați.</p>
      <p>„<i><b>Din păcate, în interiorul locuinței a fost găsită carbonizată o persoană de sex masculin în vârstă de aproximativ 65 de ani”</b></i>, au transmis reprezentanții ISU Giurgiu.</p>
      <p>Potrivit acestora, intervenția este în desfășurare, iar după stingerea flăcărilor va fi stabilită și cauza care a dus la izbucnirea incendiului.</p>
    </article>
  </body>
</html>