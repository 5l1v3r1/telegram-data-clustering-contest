<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3363165/ljubav-je-obelezila-zivot-veljka-i-milosave-bili-su-rodjeni-jedno-za-drugo-toliko-su-se-voleli-da-su-umrli-istog-dana"/>
    <meta property="og:site_name" content="kurir.rs"/>
    <meta property="article:published_time" content="2019-11-23T18:15:00+00:00"/>
    <meta property="og:title" content="LJUBAV JE OBELEŽILA ŽIVOT VELJKA I MILOSAVE: Bili su rođeni jedno za drugo, toliko su se voleli da su umrli istog dana"/>
    <meta property="og:description" content="Na šabačkom groblju, od petka, počivaju supružnici Veljko (85) i Milosava Radmanović (76), koji su umrli u jednom danu. Upokojili su se u četvrtak, baka u 3.30, a deda u 10.30, u svom stanu u gradu na Savi, kod Saborne crkve Svetih apostola Petra i Pavla.Život ..."/>
  </head>
  <body>
    <article>
      <h6 class="kicker">to je sreća</h6>
      <h1>LJUBAV JE OBELEŽILA ŽIVOT VELJKA I MILOSAVE: Bili su rođeni jedno za drugo, toliko su se voleli da su umrli istog dana</h1>
      <address>
        <time datetime="2019-11-23T18:15:00+00:00">23 Nov 2019, 18:15</time>
      </address>
      <p>Na šabačkom groblju, od petka, počivaju supružnici Veljko (85) i Milosava Radmanović (76), koji su umrli u jednom danu. Upokojili su se u četvrtak, baka u 3.30, a deda u 10.30, u svom stanu u gradu na Savi, kod Saborne crkve Svetih apostola Petra i Pavla.</p>
      <p>Život ovog bračnog para, kako kažu njihova kćerka Vesna i unuk Nikola Mitrović, obeležila je velika ljubav. Ona "koja se godinama samo rasplamsavala, a nikad nije jenjavala ni za jotu". Deda je u Šabac došao iz Plaškog iz Like, baka je Mačvanka iz Badovinaca.</p>
      <figure>
        <img src="https://www.kurir.rs/data/images/2016/04/11/23/884637_penzioneri_ff.jpg?ver=1574529135"/>
        <figcaption>Ilustracija<cite>foto: Shutterstock</cite></figcaption>
      </figure>
      <p>- Za šest decenija nikada se nisu posvađali, baš nikada - tvrde njihovi najbliži, ali i vremešne komšije iz centra grada, koje ih poznaju od mladosti. - Nigde i nikada nisu išli jedno bez drugoga. Uvek su, nekako, na neobjašnjiv način, bili sličnog raspoloženja. Kad je jednom dobro i drugom je, kad ne valja oboje su tužni. Tako je bilo do kraja života, jer, ako jedno ode kod lekara, i drugo ide. Vodili su idiličan porodični život, fini, otmeni i zanimljivi ljudi, koje je voleo i komšiluk i grad.</p>
      <p>Unuk Nikola kaže da je deda umro sedam sati posle bake, a da nije saznao da je ona izdahnula. Da je, kojim slučajem, čuo da je umrla, "istog trenutka bi i njegovo srce stalo". I jedno i drugo, kao da su osećali da im se kraj bliži. Zajedno im je služeno opelo, zajedno su ispraćeni na večni počinak, u grobnicu koja će svedočiti o velikoj ljubavi dvoje ljudi, kojima različitost mentaliteta iz krajeva koju su "uneli" u brak, ne samo što nije smetala, već im je ljubav i razumevanje učinilo lepšom, snažnijom i boljom.</p>
      <p>- Mnogo su nas voleli, u svakoj reči bilo je ljubavi "za bogove" i za nas, uvek su nas razumeli i nije ni čudo što ih je obožavala moja unuka Nađa, njihovo milo praunuče - kaže kćerka Vesna. - Tri decenije su bili penzioneri. Na život se nikad nisu žalili. Uvek su uspravno hodali ulicama Šapca, grada koji su voleli svim srcem, noseći ljubav i za Liku i za Mačvu. Penzionerske dane divno su provodili, tako da im nikada nije bilo dosadno. Očigledno, kao da su bili rođeni jedno za drugo.</p>
      <figure>
        <img src="https://www.kurir.rs/data/images/2018/02/12/22/1404781_setnja-stockphotoseniorcouplewalkinginpark55453255_ff.jpg?ver=1574529108"/>
        <figcaption>Ilustracija<cite>foto: Shutterstock</cite></figcaption>
      </figure>
      <p>
        <b>Svedok ljubavi</b>
      </p>
      <p>Opelo bračnom paru Radmanović služio je prota Mirko Vilotić. U prigodnoj, oproštajnoj besedi od Milosave i Veljka rekao je:</p>
      <p>- Ovakvi slučajevi predstavljanja Bogu su malobrojni. I sam sam bio svedok njihove međusobne ljubavi, poštovanja i divnog odnosa prema svim ljudima i ljubavi prema svojoj Crkvi.</p>
      <p>(Kurir.rs/Večernje novosti,A.Delić)</p>
      <related>
        <h4>NE PROPUSTITE</h4>
        <a href="https://www.kurir.rs/zabava/pop-kultura/3362969/uliks-fehmiu-i-snezana-bogdanovic-su-se-zaljubili-pre-25-godina-vole-se-vise-nego-ikada-a-evo-kako-su-se-upoznali"/>
        <a href="https://www.kurir.rs/zabava/pop-kultura/3361229/voja-25-godina-voli-istu-zenu-prvi-put-progovorio-o-supruzi-milici-a-evo-cime-ga-je-ocarala-23-godine-mladja-koleginica"/>
        <a href="https://www.kurir.rs/zabava/zena/3349393/parovi-koji-su-zajedno-vise-od-30-godina-otkrivaju-kljuc-savrsenog-odnosa-nabavite-2-pokrivaca-ne-ignorisite-probleme-i-budite-spremni-na-ovo"/>
      </related>
    </article>
  </body>
</html>