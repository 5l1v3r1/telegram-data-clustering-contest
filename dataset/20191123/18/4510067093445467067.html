<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/polo-dubla-victorie-pentru-csm-oradea-la-brasov-in-fata-coronei-152989.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-23T18:18:00+00:00"/>
    <meta property="og:title" content="Polo: Dublă victorie pentru CSM Oradea, la Braşov, în faţa Coronei"/>
    <meta property="og:description" content="Formaţia orădeană de polo CSM s-a impus în ambele două jocuri pe care le-a disputat, vineri şi sâmbătă, la Braşov, în faţa formaţiei locale CSM Corona, în cadrul etapei a 4-a din prima grupă a Superligii Naţionale. Vineri, bihorenii au câştigat cu 11-4, iar sâmbătă s-au impus cu 15-8."/>
  </head>
  <body>
    <article>
      <h1>Polo: Dublă victorie pentru CSM Oradea, la Braşov, în faţa Coronei</h1>
      <address><time datetime="2019-11-23T18:18:00+00:00">23 Nov 2019, 18:18</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/polo-csm-oradea-arhiva-23112019.jpg"/>
        <figcaption>foto: Roby Boros (arhivă)</figcaption>
      </figure>
      <p>Poloiştii de la CSM Oradea şi-au adjudecat ambele jocuri de la Braşov, programate în acest weekend în cadrul etapei a IV-a din prima grupă valorică a Superligii Naţionale.</p>
      <p>Deşi au evoluat în deplasare, vicecampionii ultimelor trei ediţii de campionat s-au impus de fiecare dată în faţa celor de la CSM Corona. Vineri, elevii antrenorului Dorin Costrăş au câştigat cu 11-4, iar sâmbătă, în jocul al doilea, cu 15-8.</p>
      <p>Aşa cum arată şi scorul, prima partidă a fost controlată de orădeni, chiar dacă gazdele au înscris primele. Orădenii au revenit apoi şi au înscris de patru consecutiv, scorul la pauza mare fiind de 5-2 pentru CSM. În sfertul III fiecare echipă şi-a trecut în cont câte un gol, pentru ca ultimele opt minute să fie câştigate de bihoreni cu 3-1.</p>
      <p>În partida de vineri, Vlad Georgescu a înscris de trei ori pentru CSM. Vlad Dragomirescu a marcat de două ori, iar Yusuke Inaba, Nichita Ilisie, Roland Szabo, Ferenc Czenk şi Erik Ionescu, câte un gol.</p>
      <p>Sâmbătă, în meciul al doilea, CSM Oradea a reuşit o nouă victorie la o diferenţă de şapte goluri, dar de această dată cu scorul de 15-8.</p>
      <p>Şi această partidă a fost controlată de elevii antrenorilor Dorin Costrăş şi Ciprian Câmpianu. Mai mult, CSM-ul a marcat primele şase goluri ale partidei şi "nu a redus motoarele până spre finalul confruntării", după cum notează site-ul oficial al clubului vicecampion. Cel mai mult bihorenii au condus cu zece goluri, scor 13-3, scor consemnat în ultima pauză. Cum ultima secvenţă a fost adjudecată de gazde, cu 5-2, după ce orădenii au redus tempoul, rezultatul întâlnirii a consfinţit victoria CSM-ului, cu 15-8.</p>
      <p>De această dată, japonezul Yusuke Inaba a fost cel mai eficace de la oaspeţi, cu patru goluri marcate. Vlad Georgescu a înscris şi el de trei ori, Vlad Dragomirescu a punctat de două ori, iar Nichita Ilisie, Roland Szabo, Horaţiu Ilisie, Bogdan Remeş, Ferenc Czenk şi Erik Ionescu au înscris câte un gol.</p>
      <p>În urma acestor jocuri, CSM Oradea are patru victorii şi două înfrângeri în prima grupă valorică şi ocupă locul II în clasament, după Steaua, în pofida faptului că are şi două meciuri mai puţin disputate (dubla cu Dinamo).</p>
      <p>În cealaltă dublă confruntare a etapei din acest weekend, Steaua Bucureşti a învins Dinamo cu scorurile de 18-4 şi 16-10.</p>
    </article>
  </body>
</html>