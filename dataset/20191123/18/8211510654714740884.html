<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-e/mercedes-vortice-di-penalita-vandoorne-sorride-de-vries-no-468967.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T18:45:45+00:00"/>
    <meta property="og:title" content="Mercedes, vortice di penalità: Vandoorne sorride, De Vries no"/>
    <meta property="og:description" content="Il belga rimonta da 11esimo a quarto, ma beneficia della sanzione inflitta a Gunther per salire sul podio bissando il risultato di ieri. Esito opposto per il campione della F2, retrocesso da 16esimo"/>
  </head>
  <body>
    <article>
      <h1>Mercedes, vortice di penalità: Vandoorne sorride, De Vries no</h1>
      <h2>Il belga rimonta da 11esimo a quarto, ma beneficia della sanzione inflitta a Gunther per salire sul podio bissando il risultato di ieri. Esito opposto per il campione della F2, retrocesso da 16esimo</h2>
      <address><time datetime="2019-11-23T18:45:45+00:00">23 Nov 2019, 18:45</time> by <a rel="author">Matteo Senatore</a></address>
      <p>La Formula E non si smentisce mai, con le emozioni che non si esauriscono nemmeno al calare della bandiera a scacchi ed una classifica rivoluzionata dalle penalità. Così a Diriyah, al termine di gara-2, può capitare che chi ha terminato il pomeriggio al quarto posto si trovi a poter festeggiare il podio e chi invece ha chiuso settimo precipiti in 16esima posizione. È quanto succede in casa <b>Mercedes</b>, con <b>Stoffel Vandoorne</b> che centra il secondo podio in due giorni, salendo in terza piazza grazie ai 24 secondi di penalità finiti sul groppone di Maximilian Gunther, secondo al traguardo. <b>Nyck De Vries</b> invece la medesima sanzione la subisce, per aver superato Oliver Turvey in regime di Safety Car, con l’aggiunta per di più di ulteriori cinque secondi per un’infrazione tecnica.</p>
      <figure>
        <iframe data-src="https://twitter.com/FIAFormulaE/status/1198277855764979715?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L’olandese però non si è buttato giù di morale, nonostante il sabato difficile, anche a causa di un suo <b>errore in qualifica</b>: “<i>Abbiamo trascorso molto tempo a prepararci per questo fine settimana e per l’inizio di questo nuovo capitolo</i> – ha spiegato il <i>rookie</i> di casa Mercedes –<i> il team ha fatto un ottimo lavoro. Sfortunatamente sono stato un po’ troppo ottimista nelle qualifiche e <b>ho spinto troppo</b>. Ho fatto un errore nel secondo settore che ha influito sul resto del mio giro. Oggi, penalità a parte, sono contento della gara e del nostro fine settimana d’esordio”</i>.</p>
      <figure>
        <img src="https://www.formulapassion.it/wp-content/uploads/2019/11/D660228-S6-Riad-Samstag-LAT-Images.jpg"/>
      </figure>
      <p>Chi lasciando l’Arabia Saudita può davvero esultare è Stoffel Vandoorne, che torna a casa con due terzi posti che vogliono dire <b>secondo posto in campionato</b>: <i>“Sono risalito dall’undicesimo posto in griglia per finire terzo</i> – ha commentato l’ex pilota McLaren – <i>questa è stata una gara ricca di azione che si è conclusa con un buon risultato. All’inizio sono stato paziente e poi ho mostrato un buon ritmo. Sono anche riuscito a risparmiare un po’ di energia e sfruttare l’<b>Attack Mode</b> dopo che avevo creato gap con quelli dietro e così non ho perso troppe posizioni”</i>.</p>
      <figure>
        <img src="https://www.formulapassion.it/wp-content/uploads/2019/11/D660225-S6-Riad-Samstag-LAT-Images.jpg"/>
      </figure>
      <p>La cifra di questa seconda gara è stata la <b>confusione</b>, testimoniata anche dalla pioggia di sanzioni, ma il belga è riuscito a non commettere errori: <i>“Ci sono state molte occasioni in cui le bandiere gialle sono state esposte durante la gara, oltre a molte fasi di Safety Car e situazioni complicate. Come nel caso delle ripartenze, ad esempio, che ho dovuto affrontare nel modo corretto. Tuttavia, dato che questo è stato solo il primo fine settimana di gara per il team, possiamo essere <b>soddisfatti dei punti ottenuti</b>“</i> ha concluso Vandoorne.</p>
      <footer>RIPRODUZIONE RISERVATA</footer>
    </article>
  </body>
</html>