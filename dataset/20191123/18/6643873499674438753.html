<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/jdnz5e/historiske-elise-thorsnes-om-cuprekorden-skal-bli-vanskelig-aa-slaa"/>
    <meta property="og:site_name" content="Bergens Tidende"/>
    <meta property="article:published_time" content="2019-11-23T18:24:31+00:00"/>
    <meta property="og:title" content="LSK-profilen satte utrolig cuprekord: – Skal bli vanskelig å slå"/>
    <meta property="og:description" content="Lørdag kveld ble Elise Thorsnes (31) den første til å vinne cupgull med fire forskjellige klubber da hun hjalp sitt LSK Kvinner til å løfte kongepokalen. Allerede mandag setter hun seg på flyet til Australia."/>
  </head>
  <body>
    <article>
      <h1>LSK-profilen satte utrolig cuprekord: – Skal bli vanskelig å slå</h1>
      <h2>Lørdag kveld ble Elise Thorsnes (31) den første til å vinne cupgull med fire forskjellige klubber da hun hjalp sitt LSK Kvinner til å løfte kongepokalen. Allerede mandag setter hun seg på flyet til Australia.</h2>
      <address><time datetime="2019-11-23T18:24:31+00:00">23 Nov 2019, 18:24</time> by <a rel="author">Sondre Moen Myhre</a></address>
      <p>
        <b>LSK KVINNER - VÅLERENGA 5–1</b>
      </p>
      <p>
        <b>TELENOR ARENA:</b>
      </p>
      <p>– Mest glede. Så kan jeg kjenne på den vemodigheten litt senere, sier Thorsnes om hvilke følelser hun sitter med etter å ha spilt sin siste kamp i LSK-drakten.</p>
      <p>Lørdag kveld scoret hun det første av LSKs totalt fem mål da de slo Vålerenga 5–1 i cupfinalen.</p>
      <p>– Selvsagt er det utrolig viktig å få en så god start på kampen. Jeg har sagt det før at jeg elsker å spille på denne banen og cupfinale. Jeg tror jeg har scoret i fem cupfinaler. Det gjorde godt, og jeg tror det ga motivasjon til resten av laget, sier hun.</p>
      <p>
        <a href="https://www.bt.no/sport/i/50vngW/maktdemonstrasjon-fra-lsk-kvinner-lekte-seg-til-cupgull">Les også<br/>Maktdemonstrasjon fra LSK Kvinner – lekte seg til cupgull</a>
      </p>
      <h3>Fem cupgull med fire klubber</h3>
      <p>Da hun mottok sin femte pokal som bevis på at hun er cupmester var det for sin fjerde klubb. Fra før av har Thorsnes cupgull med Røa i 2009 og 2010, Stabæk i 2013 og Avaldsnes i 2017.</p>
      <p>Thorsnes er den eneste som har klart den bragden, noe hun var fullstendig klar over før kampen startet.</p>
      <p>– Mest fordi andre har gjort meg bevisst på det. Selvsagt er det dritkult å bli historisk, det skal jeg ikke legge skjul på. Det har vært en motivasjon, men det å vinne gull og kamper er det som driver meg, sier Thorsnes og legger til:</p>
      <p>– Jeg tror det skal bli vanskelig å slå.</p>
      <p>
        <a href="https://www.bt.no/sport/i/QoWodA/vaalerenga-kvinnene-har-hatt-tidenes-sesong-slik-kom-de-seg-til-toppen">Les også<br/>Vålerenga-kvinnene har hatt tidenes sesong. Slik kom de seg til toppen av norsk fotball.</a>
      </p>
      <figure>
        <img src="https://images.sacdn.no/v2/images/a4e77f30-5b7d-4ff3-9cfa-ce6d81fdf7a6?fit=crop&amp;h=1267&amp;w=1900&amp;s=c7d96d83911dc89af9bbd5924a06379d62cea4be"/>
        <figcaption>Thorsnes tror rekorden med cupgull for fire forskjellige klubber skal bli vanskelig å slå.<cite>VEGARD WIVESTAD GRØTT / BILDBYRÅN NORWAY</cite></figcaption>
      </figure>
      <h3>Reiser til Australia på mandag</h3>
      <p>For LSK Kvinner var cupfinaleseieren den siste i det som er blitt en lang sesong i 2019. Den endte nok en gang med «The Double» med både seriemesterskap og cupgull.</p>
      <p>For Thorsnes er derimot sesongen langt fra over. Allerede mandag setter hun seg på flyet i retning Canberra i Australia der hun slutter seg til sin nye klubb Canberra United.</p>
      <p>– Første kamp er på lørdag. Så det blir bare å komme seg dit, prøve å snu døgnet og spille kamp, sier hun.</p>
      <p>Men først skal de to gullene i årets sesong avsluttes med det LSK Kvinnene lover blir en stor fest.</p>
      <p>– Den blir ikke rolig selv om jeg har en lang tur foran meg. Jeg er kanskje enda bedre på fest enn jeg er på fotballbanen. Så det blir veldig kjekt, sier Thorsnes.</p>
      <h3>Lagvenninne forstår valget</h3>
      <p>LSK-leiren bruker store ord når de skal beskrive fotballspilleren Elise Thorsnes. Trener Hege Riise mener hun har en helt spesiell evne til å hente frem det beste når kampene virkelig betyr noe.</p>
      <p>– Elise er blitt en ringrev. Når det er de store kampene så leverer hun som hun gjør i dag. Da merker du på henne at det er noe ekstra som skjer. Av banen er hun en reflektert og veldig fin person. Hun har massevis av erfaring som vi har dratt nytte av, sier Riise.</p>
      <figure>
        <img src="https://images.sacdn.no/v2/images/8932a49d-fd25-440f-bff8-a61c5efea1c4?fit=crop&amp;h=1267&amp;w=1900&amp;s=d1003f6e3ca6f6f7905f290ba1fd8fd603522aa5"/>
        <figcaption>LSK-trener Hege Riise ga Thorsnes en god klem etter at cupgullet var i boks.<cite>VEGARD WIVESTAD GRØTT / BILDBYRÅN NORWAY</cite></figcaption>
      </figure>
      <p>Lagvenninne Therese Sessy Åsland beskriver det som «utrolig leit» at lagets toppscorer nå forlater klubben.</p>
      <p>– Men jeg skjønner henne veldig godt også at hun ønsker å prøve ut et nytt eventyr. Jeg tror ingen hadde sagt nei til det når hun er i den alderen hun er heller, sier hun.</p>
      <p>
        <b>
          <i>– Hun har nå fem cupgull med fire forskjellige lag. Hva sier det om fotballspilleren Elise Thorsnes?</i>
        </b>
      </p>
      <p>– CV-en hennes er lenger enn mitt hår. Så bare det sier det meste, svarer Åsland, drar seg i det lange håret og ler.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/50v6M6/vill-budkamp-om-bolig-med-krypt-solgt-for-235-millioner-over-takst"/>
        <a href="https://www.bt.no/nyheter/lokalt/i/kJPR56/ap-profil-vil-gjoere-olav-kyrres-gate-til-gaagate"/>
        <a href="https://www.bt.no/innenriks/i/9vWE9w/ulovlig-aa-dra-til-utlandet-mente-nav-men-de-spurte-ikke-direkte-om-d"/>
        <a href="https://www.bt.no/btmeninger/kommentar/i/qLx2Po/martyren-paa-ytre-hoegre"/>
        <a href="https://www.bt.no/nyheter/lokalt/i/BR4l5v/se-hele-lysfesten"/>
      </related>
      <ol>
        <li>
          <a href="https://www.bt.no/tag/LSK_kvinner">LSK kvinner</a>
        </li>
      </ol>
    </article>
  </body>
</html>