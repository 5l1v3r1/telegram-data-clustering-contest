<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/femminicidio_eures-6580809/news/2019-11-23/"/>
    <meta property="og:site_name" content="Agi"/>
    <meta property="article:published_time" content="2019-11-23T18:42:00+00:00"/>
    <meta property="og:title" content="Quante donne sono state uccise dall'inizio dell'anno"/>
    <meta property="og:description" content="I dati del rapporto Eures 2019 su &quot;Femminicidio e violenza di genere&quot;. A crescere sono soprattutto i delitti compiuti in ambito familiare"/>
  </head>
  <body>
    <article>
      <h1>Quante donne sono state uccise dall'inizio dell'anno</h1>
      <h2>I dati del rapporto Eures 2019 su "Femminicidio e violenza di genere". A crescere sono soprattutto i delitti compiuti in ambito familiare</h2>
      <address><time datetime="2019-11-23T18:42:00+00:00">23 Nov 2019, 18:42</time> by <a rel="author" href="https://www.agi.it/authors/stefano-barricelli/" target="_blank">Stefano Barricelli</a></address>
      <p>L'ultimo caso oggi, a Giardinello, nel Palermitano, dove una trentenne rumena incinta è stata uccisa a coltellate dall'amante dopo che lo aveva minacciato di rivelare la relazione alla moglie. Nei primi dieci mesi di quest'anno sono stati <b>95</b> in Italia gli <b>omicidi con vittime femminili</b>, quasi uno ogni tre giorni: 80 commessi in ambito familiare/affettivo e 60 all'interno di una relazione di coppia. Nel 2018, le donne uccise erano state 142, una in più dell'anno precedente: in termini relativi l'anno scorso le vittime femminili hanno raggiunto il valore più alto mai censito in Italia, attestandosi sul 40,3%, a fronte del 35,6% dell'anno precedente.</p>
      <p>Dal 2000 a oggi le donne uccise in Italia sono 3.230, di cui 2.355 in ambito familiare e 1.564 per mano del proprio coniuge/partner o ex partner. Sono alcuni dei dati del Rapporto Eures 2019 su "<b>Femminicidio</b> e <b>violenza di genere</b>", secondo cui a crescere nel 2018 sono soprattutto i femminicidi commessi in ambito familiare/affettivo (+6,3%, da 112 a 119) - dove si consuma l'85,1% degli eventi con vittime femminili - ma anche le vittime femminili della criminalità comune (17 nel 2018 rispetto alle 15 dell'anno precedente); diminuiscono invece gli omicidi maturati negli ambiti "di prossimità" (da 13 nel 2017 a 6 nel 2018 le donne uccise da conoscenti, in ambito lavorativo o di vicinato).</p>
      <h3>Chi sono le vittime</h3>
      <p>Anche nel 2018 la percentuale più alta dei femminicidi familiari è commessa all'interno della coppia, con 78 vittime pari al 65,6% del totale (+16,4% rispetto alle 67 del 2017): in 59 casi (pari al 75,6%) si è trattato di coppie "unite" (46 tra coniugi o conviventi) mentre 19 vittime (il 24,4% di quelle familiari) sono state uccise da un ex partner. Stabile o in flessione la presenza di altre figure: le madri uccise scendono da 18 a 14 e le sorelle da 5 a 3, mentre le figlie uccise passano da 12 a 13.</p>
      <p>Ancora in aumento, nel 2018, anche il numero delle <b>donne anziane</b> vittime di femminicidio (48 le over 64, pari al 33,8% delle vittime totali, di cui 41 in ambito familiare), "confermando la fragilità di tale componente della popolazione - sottolineano gli autori del Rapporto - sempre più numerosa, spesso isolata e maggiormente esposta ai fattori sociali e materiali di rischio (disagio, malattia, disabilità)".</p>
      <p>Si attesta al 24,4% la percentuale delle donne straniere tra le vittime di femminicidio: 35 in valori assoluti di cui 29 in ambito familiare. Nel 28% dei casi "noti" sono stati riscontrati precedenti maltrattamenti a danno delle vittime (violenze fisiche, stalking, minacce), spesso noti a terze persone, "confermando come il femminicidio rappresenti l'ultimo anello di una <b>escalation di vessazioni</b> e violenze che la presenza di una efficace rete di supporto (amicale, sociale, istituzionale), potrebbe invece riuscire ad arginare". </p>
      <related>
        <a href="https://www.agi.it/cronaca/violenza_donne_bonetti_femminicidi-6603415/news/2019-11-23/"/>
      </related>
      <h3>Nel Nord la maggior parte dei femminicidi</h3>
      <p>Il Nord conferma anche nel 2018 la più alta presenza di donne uccise (66, pari al 45% del totale italiano, di cui 56 in famiglia), mentre il 35,2% dei femminicidi si registra al Sud (50 casi, di cui 42 in famiglia) e il 18,3% nelle regioni del Centro (26 casi, di cui 21 in famiglia). A livello regionale, è la Lombardia a registrare anche l'anno scorso il più alto numero di donne uccise (20), seguita dalla Campania (19), dal Piemonte e dal Lazio (rispettivamente 13 e 12). </p>
      <p>Tra le <b>province</b> si segnala il dato di Caserta, con 9 vittime femminili, affiancata da Roma (9), cui segue la provincia di Monza Brianza (7 vittime nel 2018 contro le 2 del 2017); 4 le vittime a Milano, a fronte delle 10 del 2016 e delle 7 del 2017. Il principale movente dei femminicidi familiari si conferma quello della gelosia e del possesso (impropriamente definito "passionale"), riscontrato nel 32,8% dei casi; seguono, con ampi scarti, le liti e i dissapori (16%) e il disagio della vittima (15,1%), cui occorre affiancare il 13,4% dei delitti "spiegati" dal disagio mentale dell'autore.</p>
      <p>Sono le <b>armi da fuoco</b> il principale strumento di morte nei femminicidi commessi in Italia nel 2018 (32,4%), con 46 vittime a fronte delle 22 del 2017 e delle 33 nel 2016. In flessione il ricorso ad armi da taglio (33 vittime, pari al 23,2%, rispetto a 52 nel 2017), cui è da attribuire un numero di casi analogo a quello rilevato per gli omicidi commessi per strangolamento, soffocamento, percosse o precipitazione. L'utilizzo delle armi da fuoco prevale nel 2018 anche in ambito familiare (con 41 vittime, pari al 34,5%), con un aumento pari al 116% (erano 19 nel 2017).</p>
    </article>
  </body>
</html>