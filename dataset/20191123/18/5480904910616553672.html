<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nemecky-bellmer-si-chce-pronajmout-vyrobni-haly-papcelu-litovel/1824475?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T18:32:00+00:00"/>
    <meta property="og:title" content="Německý Bellmer si chce pronajmout výrobní haly Papcelu Litovel"/>
    <meta property="og:description" content="Litovel (Olomoucko) - Významný světový výrobce technologií pro papírenský průmysl Bellmer si chce pronajmout většinu výrobních hal společnosti Papcel Litovel, která je od poloviny září v úpadku. Skupina Bellmer sídlí v Německu a vedení Papcelu tento týden požádalo soud o schválení nájemní a licenční smlouvy s její českou pobočkou. ČTK dnes informaci získala z insolvenčního rejstříku. Pokud soud pronájem části podniku schválí, podaří se podle Papcelu udržet v Litovli výrobu papírenských technologií i zhruba 80 pracovních míst."/>
  </head>
  <body>
    <article>
      <h1>Německý Bellmer si chce pronajmout výrobní haly Papcelu Litovel</h1>
      <address><time datetime="2019-11-23T18:32:00+00:00">23 Nov 2019, 18:32</time> by <a rel="author" href="http://www.ctk.cz/" target="_blank">ČTK</a></address>
      <p>Litovel (Olomoucko) - Významný světový výrobce technologií pro papírenský průmysl Bellmer si chce pronajmout většinu výrobních hal společnosti Papcel Litovel, která je od poloviny září v úpadku. Skupina Bellmer sídlí v Německu a vedení Papcelu tento týden požádalo soud o schválení nájemní a licenční smlouvy s její českou pobočkou. ČTK dnes informaci získala z insolvenčního rejstříku. Pokud soud pronájem části podniku schválí, podaří se podle Papcelu udržet v Litovli výrobu papírenských technologií i zhruba 80 pracovních míst.</p>
      <p>S pronájmem části výrobního závodu Papcelu Litovel podle jeho vedení souhlasí insolvenční správce i prozatímní věřitelský výbor Papcelu. Jednání se skupinou Bellmer předseda představenstva Papcelu David Dostál v žádosti soudu zdůvodnil tím, že litovelská firma už nemá peníze na další provoz podniku a placení zaměstnanců. Zastavení výroby papírenských strojů by podle Dostála mělo nepříznivý dopad na stav majetkové podstaty i zaměstnance. Bellmer by navíc mohl dokončit rozpracované projekty Papcelu a výhledově má zájem jednat o odkupu vybraných aktiv litovelské firmy.</p>
      <p>S pronájmem výrobních hal Papcelu souhlasí společnost 1. správcovská a konkurzní, která byla jmenována insolvenčním správcem Papcelu. Pavel Novák z 1. správcovské a konkurzní odhadl, že pronájem výrobního závodu Papcelu by mohl finanční situaci podniku zlepšit o několik desítek milionů korun.</p>
      <p>Nabídka společnosti Bellmer je podle Nováka nyní ojedinělá. "V současné době insolvenční správkyně neeviduje žádného jiného zájemce, který by měl zájem o pronájem takové části podniku, respektive pronájem majetku a převzetí podstatné části zaměstnanců dlužníka jako Bellmer Czech," podotkl.</p>
      <p>Papcel na sebe v srpnu podal insolvenční návrh. Firma má 443 věřitelů a dluhy 418 milionů korun. Soud v polovině září rozhodl, že podnik je v úpadku. Dostál v insolvenčním návrhu napsal, že firma je v úpadku pro platební neschopnost. Několikaleté spory s jedním ze zahraničních zákazníků Papcelu podle Dostála narušily důvěru bank, které litovelský podnik financovaly.</p>
      <p>Papcelu v roce 2018 klesly tržby o polovinu na 799 milionů z 1,626 miliardy v roce 2017. Výrobce papírenských strojů loni snížil ztrátu z předloňských 174 milionů korun na 94 milionů. Na sklonku léta Papcel zahájil propouštění. Počet zaměstnanců se do 1. listopadu měl snížit o osm desítek ze dvou stovek na 120 pracovníků.</p>
      <p>Významnou část loňského roku byl Papcel podle Dostála paralyzován akcionářskými spory, které narušily důvěru financujících bank. Investiční společnost BHM Group letos nakonec prodala svůj padesátiprocentní podíl v Papcelu firmě VEGA-HSH, kterou vlastní Dostál. VEGA-HSH se tak opět stala stoprocentním majitelem Papcelu.</p>
    </article>
  </body>
</html>