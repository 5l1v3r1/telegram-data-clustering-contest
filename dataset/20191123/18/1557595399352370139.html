<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/politiki/dimoskopisi-metron-analysis-gia-to-vima-mprosta-16-3-monades-i-nd-stin-prothesi-psifoy-deyteri-dimofilesteri-politikos-archigos-i-gennimata/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-23T18:58:02+00:00"/>
    <meta property="og:title" content="Δημοσκόπηση Metron Analysis για το «Βήμα»: Μπροστά 16,3 μονάδες η ΝΔ στην πρόθεση ψήφου"/>
    <meta property="og:description" content="Στις 16,3 μονάδες στην πρόθεση ψήφου εμφανίσει η Metron Analysis για το «Βήμα της Κυριακής» τη διαφορά μεταξύ ΝΔ και ΣΥΡΙΖΑ. "/>
  </head>
  <body>
    <article>
      <h1>Δημοσκόπηση Metron Analysis για το «Βήμα»: Μπροστά 16,3 μονάδες η ΝΔ στην πρόθεση ψήφου</h1>
      <address>
        <time datetime="2019-11-23T18:58:02+00:00">23 Nov 2019, 18:58</time>
      </address>
      <p>Στη δημοσκόπηση της εταιρείας πέρα από την πρόθεση ψήφου, οι ερωτηθέντες κλήθηκαν να απαντήσουν και για το μεταναστευτικό, που φάνηκε να τους προβληματίζει περισσότερο από ότι η οικονομία και η ανεργία.</p>
      <p>Σύμφωνα με τα στοιχεία, το μεταναστευτικό προβληματίζει τους πολίτες, αφήνοντας στη δεύτερη και τρίτη θέση της λίστας την οικονομία και την ανεργία, με ποσοστά 28% και 14% αντιστοίχως.</p>
      <p>Το 41% της κοινής γνώμης πιστεύει ότι οι οικονομικές συνθήκες θα βελτιωθούν τους επόμενους μήνες και το 53% ότι η χώρα κινείται προς τη σωστή κατεύθυνση.</p>
      <h4>Ο Μητσοτάκης δημοφιλέστερος πολιτικός αρχηγός, δεύτερη η Γεννηματά</h4>
      <p>Ο <b>Κυριάκος Μητσοτάκης</b> εμφανίζεται ως ο δημοφιλέστερος πολιτικός αρχηγός με ποσοστό θετικής αποδοχής 64%, ενώ ο <b>Αλέξης Τσίπρας</b> βρίσκεται στην τρίτη θέση με 38% και η <b>Φώφη Γεννηματά</b> στη δεύτερη, με 39%.</p>
      <p>Το 64% των πολιτών θεωρεί επιτυχημένο τον τρόπο με τον οποίο ασκεί τα καθήκοντά του ο πρωθυπουργός, ενώ ο κ. Τσίπρας συγκεντρώνει 25% θετικών γνωμών ως αρχηγός της αξιωματικής αντιπολίτευσης.</p>
      <p><b>Καταλληλότερος πρωθυπουργός</b> είναι ο Κυριάκος Μητσοτάκης με ποσοστό 45%, έναντι του 16% που επέλεξε τον κ. Τσίπρα.</p>
      <h4>Πρόθεση ψήφου</h4>
      <p>Η διαφορά της ΝΔ από τον ΣΥΡΙΖΑ στην πρόθεση ψήφου βρίσκεται στις 16,3 μονάδες, με ποσοστά 37,6% (ελαφρώς μειωμένο από το 38,5% του Οκτωβρίου) έναντι 21,3% αντιστοίχως.</p>
      <p>Σταθερό είναι το ποσοστό του Κινήματος Αλλαγής, με 6,2%. Στο ποσοστό του παραμένει και το ΚΚΕ με 4,8% καθώς και το ΜέΡΑ25 με 3,8%. Μικρή άνοδο καταγράφει η Ελληνική Λύση που από 3% ανέβηκε σε έναν μήνα στο 4,2% ενώ και ο Κυριάκος Βελόπουλος αύξησε το ποσοστό δημοφιλίας του από 22% σε 25%, τάση που αποδίδεται στη μετακίνηση δυσαρεστημένων ψηφοφόρων της ΝΔ.</p>
      <h4>Προσφυγικό/μεταναστευτικό</h4>
      <p>Σύμφωνα με τα στοιχεία της έρευνας, οι πολίτες αναγνωρίζουν ως σημαντικότερο πρόβλημα της χώρας το μεταναστευτικό, το 49% των ψηφοφόρων της ΝΔ, το 19% του ΣΥΡΙΖΑ, το 36% του ΚΙΝΑΛ, το 17% του ΚΚΕ, το 34% του ΜέΡΑ25. Η ανησυχία των πολιτών είναι εντονότερη σε ορισμένες περιφέρειες της χώρας, ειδικά στα νησιά του Αιγαίου το ποσοστό αγγίζει το 45%.</p>
      <figure>
        <img src="https://thecaller.gr/wp-content/uploads/2019/11/vima_23_11.jpg"/>
      </figure>
    </article>
  </body>
</html>