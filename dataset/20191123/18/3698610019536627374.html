<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-malayziyi-zatrimali-sudno-z-ukrayincyami-na-bortu-330693_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T18:36:00+00:00"/>
    <meta property="og:title" content="У Малайзії затримали судно з українцями на борту"/>
    <meta property="og:description" content="Судно New Orion затримали за порушення норм морського судноплавства."/>
  </head>
  <body>
    <article>
      <h1>У Малайзії затримали судно з українцями на борту</h1>
      <h2>Судно "New Orion" затримали за порушення норм морського судноплавства.</h2>
      <address>
        <time datetime="2019-11-23T18:36:00+00:00">23 Nov 2019, 18:36</time>
      </address>
      <p>В територіальних водах Малайзії <b><a href="https://zn.ua/WORLD/v-rossii-zaderzhali-sudno-s-14-ukrainskimi-moryakami-na-bortu-324826_.html">затримано судно</a></b> "New Orion", членами екіпажу якого є 22 українця. Інформацію про це підтвердив заступник директора департаменту - начальник управління консульської забезпечення МЗС України Василь Кирилич.</p>
      <p>Судно "New Orion" знаходилося біля східного узбережжя штату Джохор, коли його затримало управління морської поліції Малайзії 21 листопада.</p>
      <p>"За інформацією морської поліції Малайзії, затриманим є судно, а не екіпаж, на борту якого - українці. Підставою для затримання, як повідомила морська поліція, було порушення норм морського судноплавства - опускання якоря без отримання на те згоди", - повідомив Кирилич.</p>
      <p>Він також уточнив, що всі 22 українця не є затриманими, проте вони знаходяться на судні. Консул вже встановив контакт з членами екіпажу і обговорив подальші дії.</p>
      <p>Раніше повідомлялося про те, що в Одеській області <b><a href="https://dt.ua/UKRAINE/stalo-vidomo-burhlive-minule-zatonulogo-v-odesi-sudna-pid-moldavskim-praporom-330661_.html">зазнав аварії танкер</a> </b>з трьома українцями на борту. Через аварію танкера концентрація гранично допустимих норм нафтопродуктів у морі підвищилася в 90 разів.</p>
      <footer>За матеріалами: <a href="https://dt.ua/go/aHR0cDovL3d3dy51bmlhbi5uZXQv">УНІАН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>