<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779097/%D8%A8%D8%A7-%D8%A2%D8%B0%D8%B1%DB%8C-%D8%B5%D8%AD%D8%A8%D8%AA-%D9%81%D9%86%DB%8C-%D9%86%D8%AF%D8%A7%D8%B1%D9%85-%D8%AD%D8%B3%D8%A7%D8%B3%DB%8C%D8%AA-%D9%85%D8%AF%DB%8C%D8%B1%DB%8C%D8%AA%DB%8C-%D8%AF%D8%B1-%D8%A8%D8%A7%D8%B2%DB%8C-%D9%81%D8%B1%D8%AF%D8%A7-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T18:47:01+00:00"/>
    <meta property="og:title" content="سرمربی تیم فوتبال فولاد خوزستان: با آذری صحبت فنی ندارم/ حساسیت مدیریتی در بازی فردا وجود ندارد"/>
    <meta property="og:description" content="اصفهان- سرمربی تیم فوتبال فولاد خوزستان پیرامون بازی فردا گفت: هر دو تیم ذوب‌آهن و فولاد خوزستان به دنبال پیروزی هستند و هیچ حساسیت بیرونی و حساسیت مدیریتی در بازی فردا تاثیر نخواهد داشت."/>
  </head>
  <body>
    <article>
      <h1>سرمربی تیم فوتبال فولاد خوزستان: با آذری صحبت فنی ندارم/ حساسیت مدیریتی در بازی فردا وجود ندارد</h1>
      <address>
        <time datetime="2019-11-23T18:47:01+00:00">23 Nov 2019, 18:47</time>
      </address>
      <p>به گزارش <a href="https://www.mehrnews.com/">خبرنگار مهر</a>، جواد نکونام شامگاه شنبه در نشست خبری پیش از دیدار دو تیم ذوب‌آهن و فولاد خوزستان درباره این دیدار اظهار داشت: وقفه‌ای که برای لیگ برتر به وجود آمد، شرایط را برای همه تیم‌ها از فرم طبیعی خارج کرده است و ما سعی کردیم با برگزاری بازی دوستانه برای بازی فردا مهیا شویم. ذوب‌آهن باشگاه بزرگ و تیم پرمهره‌ای است و امیدوارم بازی خوبی را در برابر این تیم به نمایش بگذاریم.</p>
      <p>وی با اشاره به شناخت خود از تیم ذوب‌آهن افزود: ما شناخت کاملی از ذوب‌آهن داریم و فیلم بازی‌های آن‌ها را آنالیز کرده‌ایم و در جریان بازیکنان پرمهره و خطرناکی این تیم که هر لحظه می‌توانند شرایط را برای ما دشوار کنند هستیم و برنامه مشخصی برای بازی فردا داریم همانطور که هر بازی را بر اساس تمریناتمان انجام می‌دهیم. ما کار خودمان را در زمین انجام می‌دهیم و بر اساس تیم حریف تغییر تاکتیک نمی‌دهیم.</p>
      <p>سرمربی فولاد خوزستان پیرامون حضور و عملکرد سعید آذری به‌عنوان مدیرعامل باشگاه فولاد خوزستان بیان داشت: آذری به‌عنوان مدیر باشگاه زحمت خود را می‌کشد و در مدیریت باشگاه ذوب‌آهن و فوتبال اصفهان نیز زحمات زیادی کشیده است اما درباره نکات فنی با او صحبتی ندارم.</p>
      <p>وی در واکنش به پرسشی مبنی بر اینکه ممکن است در بازی فردا بین مدیرعاملان ۲ باشگاه حساسیت به وجود آید، تصریح کرد: مدیران در فوتبال ایجاد حساسیت نمی‌کنند و برای هر دو تیم ۳ امتیاز باز اهمیت دارد و حساسیت‌های خارج از بازی تاثیری بر بازی ما نخواهد داشت. همه بازی‌ها برای ما مهم است و من اجازه نمی‌دهم بازیکنانم روی یک بازی حساس شوند.</p>
      <p>نکونام درباره وقفه‌های لیگ برتر افزود: با یکی دو بازی شرایط ما تفاوت چندانی نخواهد کرد و تلاش ما این است که هر هفته خود را در شرایط بازی نگه داریم. وقفه‌های بین لیگ، شرایط همه تیم‌ها را دشوار می‌سازد و ما دوست داریم که لیگ ادامه داشته باشد.</p>
      <p>سرمربی فولاد خوزستان همچنین در پاسخ به پرسشی پیرامون روند تیم ملی و عملکرد سرمربی تیم ملی خاطرنشان کرد: ویلموتس مربی بزرگی است و کارنامه مشخصی دارد. اسم شخصی را نمی‌آورم ولی ما کسانی که به ما کمک می‌کنند را از دست می‌دهیم و قدر داشته‌هایمان را نمی‌دانیم و متاسفانه این به ضرر تیم ملی و بازیکنان آن تمام می‌شود. تیم ملی ۲ باخت داشت که برای همه ما سخت بود به ویژه باخت تیم ملی در برابر عراق که از دقیقه ۴۴ ده نفره بازی کردیم.</p>
    </article>
  </body>
</html>