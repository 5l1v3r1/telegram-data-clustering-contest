<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623015/%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D9%BE%D8%A7%D8%B3%D8%AF%D8%A7%D8%B1%D8%A7%D9%86-%D8%B3%D8%AE%D9%86%D8%B1%D8%A7%D9%86-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D8%B1%D9%88%D8%B2-%D8%AF%D9%88%D8%B4%D9%86%D8%A8%D9%87-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T18:13:00+00:00"/>
    <meta property="og:title" content="فرمانده سپاه پاسداران سخنران راهپیمایی روز دوشنبه تهران"/>
    <meta property="og:description" content="رئیس شورای هماهنگی تبلیغات اسلامی استان تهران گفت: راهپیمایی محکومیت اغتشاشات در شهر تهران روز دوشنبه ۴ آذرماه ۹۸ از ساعت ۱۴:۳۰ عصر در میدان انقلاب و خیابان‌های اطراف آغاز خواهد شد."/>
  </head>
  <body>
    <article>
      <h1>فرمانده سپاه پاسداران سخنران راهپیمایی روز دوشنبه تهران</h1>
      <address>
        <time datetime="2019-11-23T18:13:00+00:00">23 Nov 2019, 18:13</time>
      </address>
      <p>
        <i>رئیس شورای هماهنگی تبلیغات اسلامی استان تهران گفت: راهپیمایی محکومیت اغتشاشات در شهر تهران روز دوشنبه ۴ آذرماه ۹۸ از ساعت ۱۴:۳۰ عصر در میدان انقلاب و خیابان‌های اطراف آغاز خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام سید محسن محمودی رئیس شورای هماهنگی تبلیغات اسلامی استان تهران عصر شنبه در جمع خبرنگاران از راهپیمایی مردم با بصیرت و انقلابی شهر تهران در محکومیت اشرار و آشوبگران خبر داد و اظهار داشت: در پی حرکات شوم آشوبگران و اغتشاش‌گران در تخریب اموال عمومی و توهین به مقدسات مردم شریف و انقلابی شهر تهران راهپیمایی خواهند کرد.</p>
      <p>وی با اشاره شرایط حساس کشور ادامه داد: فتنه‌ای در کشور رخ داد و دشمنان خارجی و منافقین با موج سواری با جنایات مشمئز کننده اغتشاش‌گران همنوایی کردند و دیدیم این خسارات به نظام و مردم چه ضربه‌ای وارد کرد.</p>
      <p>رییس شورای هماهنگی تبلیغات اسلامی استان تهران تصریح کرد: اتفاقات تلخ روزهای گذشته مانند جسارت به حریم مساجد و آتش زدن قرآن و مثله کردن مدافعان امنیت واقعا دردناک بود و به همین جهت در شهر تهران راهپیمایی محکومیت اغتشاشات اخیر، حمایت از مقام معظم رهبری و پیگیری مطالبات به حق مردم برگزار می‌شود.</p>
      <p>محمودی یادآور شد: راهپیمایی محکومیت اغتشاشات در شهر تهران روز دوشنبه ۴ آذرماه ۹۸ از ساعت ۱۴:۳۰ عصر آغاز و مردم در میدان انقلاب و خیابان‌های اطراف تجمع کرده و تظاهرات خواهند کرد.</p>
      <p>وی در پایان خاطر نشان کرد: سردار سلامی فرمانده کل سپاه پاسداران سخنران ویژه این مراسم و حاج سعید حدادیان ذاکر اهل بیت(ع) در این مراسم مدیحه سرایی خواهد کرد.</p>
    </article>
  </body>
</html>