<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/23/abd-baskan-yard-mc-s-pence-ten-surpriz-irak-ziyareti"/>
    <meta property="og:site_name" content="euronews"/>
    <meta property="article:published_time" content="2019-11-23T18:54:12+00:00"/>
    <meta property="og:title" content="ABD Başkan Yardımcısı Pence'ten sürpriz Irak ziyareti"/>
    <meta property="og:description" content="Amerika Brileşik Devletleri (ABD) Başkan Yardımcısı Mike Pence, yaklaşık 2 aydır hükümet karşıtı gösterilere sahne olan Irak'ı ziyaret etti. Erbil'e de uğrayan Pence'in bu gezisi, Beyaz Saray'ın Kürt güçlere sırtını döndüğü iddiasının aksine desteğin sürdüğünü gösterme çabası olarak değerlendirildi."/>
  </head>
  <body>
    <article>
      <h1>ABD Başkan Yardımcısı Pence'ten sürpriz Irak ziyareti</h1>
      <address><time datetime="2019-11-23T18:54:12+00:00">23 Nov 2019, 18:54</time> by <a rel="author">Tuba Altunkaya</a></address>
      <p>Amerika Birleşik Devletleri (ABD) Başkan Yardımcısı Mike Pence, yaklaşık 2 aydır hükümet karşıtı gösterilere sahne olan Irak'ı ziyaret etti. Irak Kürt Bölgesel Yönetimi'nin (IKBY) başkenti Erbil'e de uğrayan Pence'in bu gezisi, Beyaz Saray'ın Kürt güçlere sırtını döndüğü iddiasının aksine desteğin sürdüğünü gösterme çabası olarak değerlendirildi.</p>
      <p>Pence, Enbar'ın batısındaki Aynu'l Esad Üssü'nde bulunan ABD'li askerlerle Şükran Günü yemeğinde bir araya geldikten sonra Erbil'e geçti. Başkan yardımcısının Irak'ta ziyaret ettiği adresler güvenlik endişesinden dolayı öncesinden duyurulmadı.</p>
      <figure>
        <img src="https://static.euronews.com/articles/stories/04/31/81/20/606x404_cmsv2_2d643073-2c89-50ed-820d-0163c146913d-4318120.jpg"/>
        <figcaption>Pence çifti Irak'taki Amerikan askerlerine Şükran Günü yemeği dağıtırkenREUTERS/Jonathan Ernst</figcaption>
      </figure>
      <p>Aynu'l Esad Üssü'ndeyken Irak Başbakanı Adil Abdulmehdi ile telefonla görüşen Pence, Erbil Uluslararası Havalimanı'nda ise IKBY Başkanı Neçirvan Barzani ve Başbakan Mesrur Barzani'nin konuğu oldu.</p>
      <p>Pence ile Abdulmehdi, iki ülke arasındaki ilişkilerin ve dayanışmanın güçlendirilmesinin yanı sıra Irak'taki hükümet karşıtı gösterilerde dile getirilen reform taleplerine karşılık verilmesi için yapılan icraatlar ve reformları ele aldı. Başkan Yardımcısı, konuya ilişkin, "Irak'ta son haftalardır devam eden ayaklanmaları konuştuk. Şiddet olaylarından veya baskıdan kaçınılacağı yönünde başbakan bana güvence verdi." dedi.</p>
      <ul>
        <li>
          <a href="https://tr.euronews.com/2019/10/21/suriyeli-kurtler-irak-a-giden-abd-konvoyunu-tasladi-bize-ihanet-ettiniz-lanetleneceksiniz">Suriyeli Kürtler Irak'a giden ABD konvoyunu taşladı: Bize ihanet ettiniz, lanetleneceksiniz</a>
        </li>
        <li>
          <a href="https://tr.euronews.com/2019/10/19/ateskesin-sure-sart-n-turkiye-belirledi-taslak-metinler-gorusme-oncesi-haz-rland">Erdoğan-Pence görüşmesinin perde arkasında neler oldu?</a>
        </li>
        <li>
          <a href="https://tr.euronews.com/2019/10/25/trump-turkler-kurtlere-ates-etmeyecegini-biliyor-yapt-r-mlar-tekrar-etmek-zorunda-degilim">Trump: Türkler Kürtlere ateş etmeyeceğini biliyor, yaptırımları tekrar etmek zorunda değilim</a>
        </li>
      </ul>
      <h3>Pence: Trump'ın Kürtlere olan desteğinin değiştiği yönünde endişe yok</h3>
      <p>Irak'ta ekim ayında başlayan hükümet karşıtı eylemlerde yüzlerce kişi can vermişti. Pence, söz konusu ölümlerde sorumluluğu olan ve yolsuzluğa karışan Iraklı siyasiler için ABD'nin yaptırım uygulamaya hazır olduğunu aktardı.</p>
      <p>Pence'in IKBY'ye yaptığı ziyarette ise ABD'nin bölgedeki Kürt güçlerin arkasında olduğu mesajı verildi.</p>
      <p>Başkan Yardımcısı, Kürtlerin Washington'a tepkisinin yatışıp yatışmadığı sorusuna, "Trump'ın hem Irak hem Suriye'de müttefikimiz olan ve bizimle aynı safta savaşan Kürt güçlere desteğinin değiştiği yönünde, IKBY yönetimi arasında bir kafa karışıklığı olduğunu sanmıyorum" yanıtını verdi.</p>
      <p>Saddam Hüseyin rejimini devirmek için Mart 2003'te Irak'ı işgal eden ABD'nin bu ülkede bilinen 9 askeri üssü var. ABD'nin Irak'ta halihazırda yaklaşık 5 bin askeri bulunuyor.</p>
      <p>Ek kaynaklar<b> • AA / Reuters</b></p>
    </article>
  </body>
</html>