<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426390/exetash-twn-symbasewn-gia-ta-led-zhta-o-perifereiarxhs-notioy-aigaioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T18:15:01+00:00"/>
    <meta property="og:title" content="Εξέταση των συμβάσεων για τα led ζητά ο περιφερειάρχης Νοτίου Αιγαίου"/>
    <meta property="og:description" content="Να εξεταστούν και οι δύο συμβάσεις που αφορούν τα έργα τοποθέτησης φωτιστικών led στο νησί της Ρόδου από ανεξάρτητη αρχή, ζήτησε χτες ο περιφερειάρχης Γιώργος Χατζημάρκος."/>
  </head>
  <body>
    <article>
      <h1>Εξέταση των συμβάσεων για τα led ζητά ο περιφερειάρχης Νοτίου Αιγαίου</h1>
      <address>
        <time datetime="2019-11-23T18:15:01+00:00">23 Nov 2019, 18:15</time>
      </address>
      <p>
        <b>Να εξεταστούν και οι δύο συμβάσεις που αφορούν τα έργα τοποθέτησης φωτιστικών led στο νησί της Ρόδου από ανεξάρτητη αρχή, ζήτησε χτες ο περιφερειάρχης Γιώργος Χατζημάρκος.</b>
      </p>
      <p>Ο περιφερειάρχης με αφορμή την επεισοδιακή συνεδρίαση της οικονομικής επιτροπής την προηγούμενη μέρα και τα όσα σημειώθηκαν ανάμεσα στον ίδιο και σε μέλη της παράταξης «Συμμαχία νοτίου Αιγαίου περιφέρεια τεσσάρων εποχών» έκανε λόγο για πρόκληση εκ μέρους του ώστε να αποδειχθεί σε ποια από τις δύο περιπτώσεις υπήρξε προστασία του δημοσίου συμφέροντος.</p>
      <p>Μιλώντας για το θέμα υπογράμμισε ότι όλο το προηγούμενο διάστημα σημειώθηκε ένας πόλεμος συκοφάντησης των μελών της οικονομικής επιτροπής γύρω από το διαγωνισμό για το φωτισμό του επαρχιακού δικτύου στο νησί της Ρόδου προϋπολογισμού 4 εκ ευρώ για τον οποίο όπως είπε η περιφερειακή αρχή επέλεξε συγκεκριμένους κανόνες για να τον κάνει.</p>
      <p>Με το ίδιο αντικείμενο και τον ίδιο στόχο προχώρησε η διαδικασία και για ένα άλλο έργο στο δήμο Ρόδου αξίας 26 εκ ευρώ για 30.000 φωτιστικά. «Αν κάναμε εμείς αυτό το έργο με τους κανόνες που έγινε το έργο της περιφέρειας και αν το δίκτυο ήταν δικό μας και προκηρύσσαμε το ίδιο έργο θα κόστιζε 8,7 εκ ευρώ. αντί 26 εκ ευρώ. υπάρχει μία πρόκληση από εμένα: και οι δύο συμβάσεις να πάνε σε μία ανεξάρτητη αρχή και να κριθούν ως προς την προστασία του δημοσίου συμφέροντος.</p>
      <p>Να δούμε ποια από τις δύο ζημίωσε το δημόσιο και με τι ποσό. Η πρόσκλησή μου είναι πρόκληση ανοιχτή δεν θα περιμένω πολύ , θα το κάνω πράξη μόνος μου θα ζητήσω επίσημα τη σύμβαση από τη δημοτική αρχή για το έργο» κατέληξε ο περιφερειάρχης.</p>
    </article>
  </body>
</html>