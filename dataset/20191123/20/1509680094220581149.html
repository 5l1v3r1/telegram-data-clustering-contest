<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/nilesh-rane-slams-sanjay-raut-after-fadanvis-becomes-cm-for-second-time-scsg-91-2021298/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T20:37:38+00:00"/>
    <meta property="og:title" content="“लीलावती हॉस्पिटल मधून संज्याला फोन…”; निलेश राणेंचा संजय राऊतांना टोला"/>
    <meta property="og:description" content="राज्यात भाजपाने सरकार स्थापन केल्यानंतर राणेंनी ट्विटरवरुन संजय राऊतांवर साधला निशाणा"/>
  </head>
  <body>
    <article>
      <h1>“लीलावती हॉस्पिटल मधून संज्याला फोन…”; निलेश राणेंचा संजय राऊतांना टोला</h1>
      <h2>राज्यात भाजपाने सरकार स्थापन केल्यानंतर राणेंनी ट्विटरवरुन संजय राऊतांवर साधला निशाणा</h2>
      <address><time datetime="2019-11-23T20:37:38+00:00">23 Nov 2019, 20:37</time> by <a rel="author">लोकसत्ता ऑनलाइन</a></address>
      <p>राज्याच्या राजकारणाला कलाटणी देणारी घटना आज घडली आहे. देवेंद्र फडणवीस यांनी मुख्यमंत्रिपदाची तर राष्ट्रवादी काँग्रेसचे नेते अजित पवार यांनी उपमुख्यमंत्रिपदाची शपथ घेतली. यावरुनच शिवसेनेचे खासदार संजय राऊत यांनी “भाजपाने सत्तेचा आणि पैशांचा वापर केला,” अशी टीका केली आहे. दिवसभारत घडलेल्या घडामोडींवर राऊत यांनी पत्रकार परिषदेबरोबरच ट्विटवरुनही आक्षेप नोंदवला. असं असतानाच भाजपाचे नेते निलेश राणे यांनी ट्विटवरुन राऊत यांच्यावर निशाणा साधला आहे.</p>
      <p>शुक्रवारी रात्रीपर्यंत शिवसेना, काँग्रेस आणि राष्ट्रवादी काँग्रेसचे सरकार राज्यामध्ये स्थापन होईल असे चित्र दिसत असतानाच अचानक शनिवारी सकाळी राज्यात भाजपाने सत्ता स्थापनेचा दावा केला आणि मुख्यमंत्रीपदाची शपथ घेतली. यावरुनच राऊत यांनी टीका करताना, “एका रात्रीत चित्र पालटले. महाराष्ट्रातील जनता हे विसरणार नाही” असं म्हटलं आहे. त्यानंतर माध्यमांना प्रतिक्रिया देताना संजय राऊत म्हणाले की, ”शुक्रवारी रात्री ९ वाजेपर्यंत अजित पवार आमच्यासोबत चर्चा करत होते. मात्र, ते नजरेला नजर भीडवून बोलत नव्हते. जो व्यक्ती पाप करणार असतो, तोच नजरेला नजर भीडवू शकत नाही. त्यानंतर ते अचानक गायब झाले.” मागील अनेक दिवसांपासून राज्यामध्ये शिवसेना, काँग्रेस आणि राष्ट्रवादीचे सरकार यावे म्हणून राऊत वेगवेगळ्या नेत्यांच्या संपर्कात होते. निकाल लागल्यापासून दररोज पत्रकार परिषद घेऊन ते पक्षाची भूमिका मांडताना दिसले. दरम्यानच्या काळात ११ नोव्हेंबर रोजी त्यांना लीलावती रुग्णालयात दाखल करण्यात आलं होतं. त्यांच्यावर अँन्जिओप्लास्टी करण्यात आली. १३ नोव्हेंबर रोजी त्यांना डिस्चार्ज देण्यात आला होता. त्यानंतर पुन्हा त्यांनी सत्तास्थापनेसंदर्भात बैठका आणि पक्षाची भूमिका मांडण्याबरोबर हिवाळी अधिवेशनासाठी दिल्लीही गाठली. मात्र आज राज्यातील अनपेक्षित राजकीय भूकंपानंतर निलेश राणेंनी त्यांच्यावर ट्वीटवरुन निशाणा साधला आहे. या ट्विटमध्ये त्यांनी राऊत यांचा एकेरी उल्लेख केला आहे. “लीलावती हॉस्पिटल मधून संज्याला फोन… “तु येतो की आम्हीच ॲम्बुलन्स पाठवू,” असं ट्विट राणेंनी केलं आहे.</p>
      <figure>
        <iframe data-src="https://twitter.com/meNeeleshNRane/status/1198189043021836288?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>मागील काही दिवसांपासून निलेश राणे हे ट्विटवरुन राऊतांवर टीका करताना दिसत आहेत. राज्यसभेतील आसनव्यवस्था बदलल्याप्रकरणी शिवसेना खासदार संजय राऊत यांनी नाराजी व्यक्त केल्यानंतर निलेश यांनी “तिसऱ्या रांगेतून पाचव्या रांगेत बसवला म्हणून परत रडायला लागला. २०१९ चा “रड्या ऑफ द ईयर अवार्ड” संज्यालाच दिला पाहिजे. मी कुठे बसतो त्यापेक्षा त्या पदाचा उपयोग देशाला कसा होईल हा विचार पाहिजे पण याचं राजकारण म्हणजे मी, मला आणि मीच,” असं ट्विट केलं होतं.</p>
    </article>
  </body>
</html>