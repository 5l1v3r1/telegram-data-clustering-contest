<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301071/%D8%A8%D8%B3%D8%AA%D9%87-%D9%87%D8%A7%DB%8C-%D8%B1%D9%88%D9%86%D9%82-%D8%AA%D9%88%D9%84%DB%8C%D8%AF-%D8%A7%D8%B2-%D8%A8%D8%B1%D8%B4-%D8%A7%D8%B3%D8%AA%D8%A7%D9%86%DB%8C-%D8%A8%D8%B1%D8%AE%D9%88%D8%B1%D8%AF%D8%A7%D8%B1-%D8%A8%D8%A7%D8%B4%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T20:53:39+00:00"/>
    <meta property="og:title" content="بسته‌های رونق تولید از برش استانی برخوردار باشند"/>
    <meta property="og:description" content="ایسنا/لرستان یک عضو هیئت‌علمی دانشگاه آزاد لرستان گفت: بسته‌های رونق تولید از برش استانی برخوردار باشند."/>
  </head>
  <body>
    <article>
      <h6 class="kicker">یک اقتصاددان:</h6>
      <h1>بسته‌های رونق تولید از برش استانی برخوردار باشند</h1>
      <address><time datetime="2019-11-23T20:53:39+00:00">23 Nov 2019, 20:53</time> by <a rel="author">ساناز رباطی</a></address>
      <p>ایسنا/لرستان یک عضو هیئت‌علمی دانشگاه آزاد لرستان گفت: بسته‌های رونق تولید از برش استانی برخوردار باشند.</p>
      <p>دکتر علی میر در گفت‌وگو با ایسنا، اظهار کرد: سیاست‌های کلی برای رونق تولید در کشور ایران بر ۷ محور توسعه‌ی تولید و تعمیق ساخت داخل، ‌توسعه‌ی صادرات غیرنفتی، توسعه‌ی معادن و صنایع معدنی، توسعه‌ی فناوری و شرکت‌های دانش ‌بنیان با تغییر رویکرد از مونتاژکاری به نوآوری، مدیریت بازار و ساماندهی لجستیک تجاری، بهبود فضای ‌کسب‌وکار مرتبط با بخش صنعت، معدن و تجارت و تأمین منابع مالی و توسعه‌ی سرمایه‌گذاری ‌مطرح شده‌اند.</p>
      <p>وی ادامه داد: هر کدام از این محورها منجر به تهیه و تنظیم وظایف خاصی برای دستگاه‌های اجرایی ‌شده و در این میان داشتن عزم جدی برای رونق تولید همواره موردتوجه و تأکید محققان حوزه‌ی ‌اقتصاد و تولید برای تحقق اهداف رونق تولید بوده است.</p>
      <p>میر افزود: به عنوان نمونه در مجلس شورای اسلامی ‌بر تشکیل کمیسیون ویژه‌ی رونق تولید، رفع قوانین ضد تولید، اصلاح قوانین، تصویب قوانین مناسب، ‌کاهش وابستگی به نفت، کاهش هزینه‌های جاری دولت، حذف سود مرکب، اصلاح نظام بانکی، ‌نظارت بر اجرای قوانین و حساب‌کشی از دستگاه‌ها تأکید شد.</p>
      <p>این دکتری مدیریت بازرگانی اضافه کرد: با در نظر گرفتن این محورها و سیاست‌های کلی نظام با محوریت رونق تولید پیشنهاد می‌شود، کارگروه اجرایی رونق تولید با همکاری و هماهنگی نهادهای ذی‌ربط، ضمن پرچم‌داری رونق تولید به ‌عنوان بازویی در اختیار تولید استان با بهره‌گیری از نهادهای علمی و پژوهشی و سازمان‌های مربوطه ‌با یک دستور کار قوی کمک زیادی به برطرف کردن مشکلات سر راه تولید می‌کند و با برخورداری از ‌حمایت ستادهای تشکیل شده همچون ستاد تسهیل سرمایه‌گذاری و ... شناسایی طرح‌های مناسب، ‌جذب سرمایه، نظارت بر عملکرد و کنترل پیشرفت اقدامات می‌تواند تمام تلاش‌های حمایت از رونق ‌تولید را بهبود بخشد. ‌</p>
      <p> ‌وی یادآور شد: دریافت و ابلاغ سیاست‌های دستگاه‌های اجرایی ملی مافوق در خصوص رونق تولید کافی نیست. ‌در این زمینه بهتر است تمام سیاست‌های ابلاغی در کارگروه‌های استانی با محوریت رونق تولید مورد ‌تحلیل کارشناسی قرار گرفته و ضمن بومی‌سازی با جلب مشارکت دستگاه‌های اجرایی استانی در ‌قالب برنامه‌های کوتاه مدت ماهانه و فصلی تدوین، ابلاغ و کنترل شوند. ‌</p>
      <p>‌میر گفت: بسته‌های رونق تولید و اشتغال که با تبیین شرح وظایف دستگاه‌های اجرایی ابلاغ شده است با ‌حمایت جدی مسئولین ذی‌ربط و تحت نظارت کارگروه اجرایی رونق تولید از برش استانی برخوردار شده ‌و به دستگاه‌های اجرایی مربوطه ابلاغ شود.</p>
      <p>انتهای پیام</p>
    </article>
  </body>
</html>