<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260394/volivia-oi-diadilotes-stamatoyn-toys-apokleismoys-dromon-ksekinoyn-apopse-oi-synomilies"/>
    <meta property="og:site_name" content="LiFO"/>
    <meta property="article:published_time" content="2019-11-23T20:25:00+00:00"/>
    <meta property="og:title" content="Βολιβία: Οι διαδηλωτές σταματούν τους αποκλεισμούς δρόμων - Ξεκινούν απόψε οι συνομιλίες"/>
    <meta property="og:description" content="Οι διαδηλωτές στη Βολιβία σταματούν τους αποκλεισμούς δρόμων ενόψει συνομιλιών με την Άνιες"/>
  </head>
  <body>
    <article>
      <h1>Βολιβία: Οι διαδηλωτές σταματούν τους αποκλεισμούς δρόμων - Ξεκινούν απόψε οι συνομιλίες</h1>
      <h2>Οι διαδηλωτές στη Βολιβία σταματούν τους αποκλεισμούς δρόμων ενόψει συνομιλιών με την Άνιες</h2>
      <address><time datetime="2019-11-23T20:25:00+00:00">23 Nov 2019, 20:25</time> by <a rel="author">NEWSROOM</a></address>
      <p>
        <b>Οι αντικυβερνητικοί <a href="https://www.lifo.gr/tags/%CE%94%CE%B9%CE%B1%CE%B4%CE%B7%CE%BB%CF%89%CF%84%CE%AD%CF%82">διαδηλωτές</a> στη <a href="https://www.lifo.gr/tags/%CE%92%CE%BF%CE%BB%CE%B9%CE%B2%CE%AF%CE%B1">Βολιβία</a> ήραν τους αποκλεισμούς των δρόμων ενόψει των συνομιλιών που θα ξεκινήσουν σήμερα το βράδυ με τη μεταβατική πρόεδρο <a href="https://www.lifo.gr/tags/%CE%A4%CE%B6%CE%B1%CE%BD%CE%AF%CE%BD%CE%B5+%CE%86%CE%BD%CE%B9%CE%B5%CF%82">Τζανίνε Άνιες</a>, με σκοπό τον τερματισμό των ταραχών.</b>
      </p>
      <p>Η άρση του αποκλεισμού των δρόμων πραγματοποιείται την ώρα που το Κογκρέσο ετοιμάζεται να ψηφίσει ένα νομοσχέδιο για να προκηρυχθούν νέες προεδρικές εκλογές. Περισσότεροι από 30 άνθρωποι έχουν σκοτωθεί σε συγκρούσεις τις τελευταίες εβδομάδες, κυρίως μετά την παραίτηση του προέδρου Έβο Μοράλες ο οποίος εγκατέλειψε την εξουσία υπό την πίεση των δυνάμεων ασφαλείας και εν μέσω καταγγελιών για νοθεία στις εκλογές.</p>
      <p>Ο Μοράλες έφυγε στο Μεξικό, όπου του χορηγήθηκε πολιτικό άσυλο, και δηλώνει ότι ανατράπηκε πραξικοπηματικά. Ωστόσο, βουλευτές του Κινήματος προς τον Σοσιαλισμό (MAS), του κόμματός του, κατέληξαν σε συμφωνία με άλλα κόμματα ώστε να υπερψηφιστεί το νομοσχέδιο που είναι αναγκαίο ώστε να διοριστεί μια νέα εκλογική επιτροπή και να προκηρυχθούν ξανά εκλογές. Με το νομοσχέδιο θα ακυρωθεί το αποτέλεσμα των εκλογών της 20ής Οκτωβρίου.</p>
      <p>Στην πόλη Ελ Άλτο αποκαταστάθηκε νωρίς το πρωί σήμερα η κυκλοφορία προς ένα εργοστάσιο φυσικού αερίου, ενώ σύμφωνα με τοπικά μέσα ενημέρωσης έχει αρθεί ο αποκλεισμός δρόμων και σε άλλες περιοχές της χώρας. Κάτοικοι του Ελ Άλτο περίμεναν υπομονετικά στην ουρά, υπό βροχή, για να ξαναγεμίσουν τις φιάλες αερίου έξω από το εργοστάσιο Senkata όπου την Τρίτη σκοτώθηκαν οκτώ άνθρωποι σε συγκρούσεις μεταξύ των διαδηλωτών και των δυνάμεων ασφαλείας.</p>
      <p>«Μαγειρεύαμε με ξύλα στη μεσαυλή», είπε η 44χρονη Μίριαμ Γκονσάλες που περίμενε στην ουρά επί τρεις ώρες μαζί με άλλα μέλη της οικογένειάς της. Ορισμένοι κάτοικοι ωστόσο προειδοποίησαν ότι ο αποκλεισμός του Senkata μπορεί να ξαναρχίσει, αν δεν πάνε καλά οι συνομιλίες με τη μεταβατική κυβέρνηση. Τοπικά μέσα ενημέρωσης ανέφεραν ότι σημειώθηκαν ορισμένες συγκρούσεις με τις δυνάμεις ασφαλείας στην περιοχή Κοτσαμπάμπα, το προπύργιο του Μοράλες.</p>
      <p>Η Άνιες πρόκειται να συναντηθεί αργά απόψε με ηγετικά στελέχη των διαδηλωτών από το Ελ Άλτο και άλλες περιοχές της Βολιβίας. Δεν είναι γνωστό τι θα ζητήσουν οι δεύτεροι από τη μεταβατική πρόεδρο της χώρας. Τις τελευταίες ημέρες στις κινητοποιήσεις τους ζητούσαν δικαιοσύνη για όσους σκοτώθηκαν στις ταραχές αλλά και την ανάκληση ενός νόμου με τον οποίο δόθηκαν στον στρατό ευρείες εξουσίες να χρησιμοποιεί βία για να αποκαταστήσει την τάξη. Άλλοι πιέζουν ώστε να επιστρέψει ο Μοράλες στη Βολιβία και να αναλάβει ξανά την προεδρία.</p>
      <p>Τα παιδιά του πρώην προέδρου έφυγαν νωρίς το πρωί από τη χώρα, αφού δόθηκαν οδηγίες από την Άνιες για να τους παρασχεθεί ασφαλής έξοδος, ανέφερε ο μεταβατικός υπουργός Εσωτερικών Αρτούρο Μουρίγιο μέσω του Twitter. Στην ανάρτησή του συμπεριέλαβα και μια φωτογραφία με τις κάρτες επιβίβασής τους σε αεροπλάνο που δείχνουν ότι κατευθύνονται στο Μπουένος Άιρες.</p>
      <p>
        <i>Με πληροφορίες από ΑΠΕ-ΜΠΕ/Reuters</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/260318/volivia-i-metavatiki-kyvernisi-katigorei-ton-morales-gia-stasi-kai-tromokratia"/>
      </related>
    </article>
  </body>
</html>