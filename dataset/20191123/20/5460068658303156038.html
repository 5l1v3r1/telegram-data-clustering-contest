<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/Meritxell-Bautista_0_2349965016.html?utm_medium=social&amp;utm_source=twitter&amp;utm_campaign=ara"/>
    <meta property="og:site_name" content="Ara.cat"/>
    <meta property="article:published_time" content="2019-11-23T20:14:44+00:00"/>
    <meta property="og:title" content="El perfil: Meritxell Bautista"/>
    <meta property="og:description" content="Cofundadora i CMO de Fibracat"/>
  </head>
  <body>
    <article>
      <h1>El perfil: Meritxell Bautista</h1>
      <h2>Cofundadora i CMO de Fibracat</h2>
      <address><time datetime="2019-11-23T20:14:44+00:00">23 Nov 2019, 20:14</time> by <a rel="author">AMELIA PIJUAN</a></address>
      <h3>Formació</h3>
      <h3>1995-1996</h3>
      <h4>COU A LA SALLE COMTAL</h4>
      <h3>1996-2002</h3>
      <h4>DRET A LA UNIVERSITAT DE BARCELONA</h4>
      <p>
        <i>“Vaig prendre la decisió d’estudiar dret pel que havia vist a casa meva. Et fan escollir molt aviat. Suposo que hi ha gent que ho té molt clar, però no era el meu cas”</i>
      </p>
      <figure>
        <img src="https://emprenem.ara.cat/2019/11/23/imatges/Foto-Meritxell-Bautista_2349375324_67609530_532x400.jpg"/>
        <figcaption>Bautista amb la seva família, un dels seus pilars fonamentals. “El que he descobert en aquest temps són els punts principals en els quals la meva vida s’ha de sustentar: família, empresa i desenvolupament personal” ​</figcaption>
      </figure>
      <p>
        <i>“Quan vaig acabar COU tenia molta inquietud per treballar i vaig entrar a Whirlpool, combinant estudis i feina. Soc una dona molt independent, volia treballar per fer la meva vida i no haver de demanar diners als pares per sortir”</i>
      </p>
      <h4>1998-2001</h4>
      <h4>TURISME I DIRECCIÓ HOTELERA A LA UNIVERSITAT AUTÒNOMA DE BARCELONA</h4>
      <h3>Experiència laboral</h3>
      <h3>2001-2004</h3>
      <h4>COMERCIAL A WHIRLPOOL EMEA</h4>
      <p>
        <i>“Soc una persona tímida, i quan vaig començar a treballar encara ho era més. Però per força els pengen! Em vaig veure obligada a interactuar molt amb la gent i vaig descobrir que el món comercial era la meva vocació”</i>
      </p>
      <h3>2004-2006</h3>
      <h4>DIRECTORA DE MÀRQUETING I PRODUCT MANAGER A NEWPOL (GRUP ANTONIO MERLONI)</h4>
      <p>
        <i>“El director de Whirlpool va marxar de director general a l’empresa d’electrodomèstics Newpol i em va convidar a anar amb ell com a ‘product manager’ i directora de màrqueting. Deia que trobava a faltar la sensibilitat de venda en la gent de màrqueting”</i>
      </p>
      <figure>
        <img src="https://emprenem.ara.cat/2019/11/23/imatges/Hi-que-Que-Einstein-Fibracat_2349375325_67609608_532x400.jpg"/>
        <figcaption>“En el món de la direcció calen més dones. Hi són, però les hem de veure. És important que s’ensenyi què fan, els resultats que obtenen, per crear referents. Que quan la meva filla agafi un llibre no només es trobi a Einstein”, defensa la directiva de Fibracat ​</figcaption>
      </figure>
      <p>
        <i>“Van ser dos anys intensos en què vaig aprendre molt, però m’ofegava al despatx. Quan desapareixes del món comercial és complicat tornar-hi. Per sort ho havia fet bé a les dues bandes, tenia 25 anys i molt camí per córrer”</i>
      </p>
      <h3>2006-2014</h3>
      <h4>KEY ACCOUNT MANAGER A LG ELECTRONICS</h4>
      <p>
        <i>“He tingut dues grans universitats. Una és Whirlpool, que em va ensenyar la vocació i on hi vaig aprendre el que és l’esforç des de zero. L’altra, LG, que no és una universitat sinó set màsters a tota velocitat. El meu primer cap allà em va dir: «Meritxell, això és un AVE, i si no saps agafar velocitat et passarà per sobre»”.</i>
      </p>
      <p>
        <i>“En aquella època centrava tota l’energia en la feina perquè era l’única cosa que em donava satisfacció. Llavors amb 30 anys vaig començar a treure’m de sobre coses que considerava que no em feien cap bé i a trobar-me a mi mateixa com a dona”</i>
      </p>
      <h3>2014-ACTUALITAT</h3>
      <h4>COFUNDADORA I CMO A FIBRACAT</h4>
      <p>
        <i>“Treballant a LG conec el Josep Olivet, primer com a parella i després com a empresari. M’explica el projecte de l’operador de telecomunicacions Fibracat i em demana que l’ajudi. Quan veig que comença a anar de debò i que competeix amb Movistar, Orange i Vodafone, li dic que puc buscar-li algú perquè li doni suport en la part comercial i de direcció general. I em diu: «Et vull a tu»”</i>
      </p>
      <p>
        <i>“L’única condició que li vaig posar al Josep Olivet per marxar de LG va ser que em deixés fer de Fibracat la il·lusió que teníem jo i ell de crear una marca, un operador que fos potent a Catalunya, amb totes les conseqüències que això tenia per a una empresa que va començar amb cinc treballadors”</i>
      </p>
      <h3>+ Detalls</h3>
      <h3>Lliçons de vida</h3>
      <p>“És important sentir-se satisfet amb un mateix. Quan em vaig trobar a mi mateixa va resultar vital per a la resta de coses”</p>
      <p>“Treballar, com feia jo, en empreses multinacionals tan grans et genera una posició d’èxit i un ego considerables. I quan passes de moure milions d’euros en negociacions a una empresa familiar és important gestionar aquest ego”</p>
      <p>“Les empreses han de tenir ànima, sobretot quan arriba el moment que la dimensió de l’empresa et pot fer perdre el control d’algunes coses”</p>
    </article>
  </body>
</html>