<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348083.html"/>
    <meta property="og:site_name" content="ליון ניצחה 1:2 את ניס, אנז'ה עלתה למקום השני"/>
    <meta property="article:published_time" content="2019-11-23T20:39:00+00:00"/>
    <meta property="og:title" content="ליון ניצחה 1:2 את ניס, אנז'ה עלתה למקום השני"/>
    <meta property="og:description" content="החבורה של רודי גארסיה נהנתה משערים של ג'ף ריינה אדליידה ודמבלה, הפתעת העונה בצרפת גברה 0:1 על נים. פרדראג ראיקוביץ' וריימס נפרדו ב-1:1 ממץ"/>
  </head>
  <body>
    <article>
      <h1>ליון ניצחה 1:2 את ניס, אנז'ה עלתה למקום השני</h1>
      <h2>החבורה של רודי גארסיה נהנתה משערים של ג'ף ריינה אדליידה ודמבלה, הפתעת העונה בצרפת גברה 0:1 על נים. פרדראג ראיקוביץ' וריימס נפרדו ב-1:1 ממץ </h2>
      <address><time datetime="2019-11-23T20:39:00+00:00">23 Nov 2019, 20:39</time> by <a rel="author">מאת מערכת ONE</a></address>
      <figure>
        <img src="https://images.one.co.il/images/d/dmain/ms/gg1443351.jpg"/>
        <figcaption>שחקני ליון חוגגים עם מוסא דמבלה (רויטרס)</figcaption>
      </figure>
      <p>חוץ מפאריס סן ז'רמן שנמצאת בליגה משלה ונושמת אוויר פסגות, הליגה הצרפתית היא צמודה מאוד, וליון הוכיחה זאת היום (שבת) כשאירחה את ניס וגברה עליה 1:2 בבית. הקבוצה שפתחה רע את העונה השיגה ניצחון שלישי בארבעה מחזורים ונראה שהיא בדרך להישארות בצמרת הגבוהה, זאת למרות ששיחקה בעשרה שחקנים מהדקה ה-34.</p>
      <p>ג'ף ריינה-אדליידה כבש את השער הראשון עבור המארחת בכדור שטוח לפינה מחוץ לרחבה כבר אחרי 11 דקות, כאשר מוסא דמבלה שהוכשל ברחבה וקיבל כדור עונשין מ-11 מטרים ניגש בעצמו לבעוט את הפנדל וכבש בדקה ה-28 בדרך להכפלת היתרון. בכך, הוא הפך לראשון שכובש עשרה שערים או יותר בליון בשתי העונות הראשונות שלו מאז בפטימבי גומיס וליסנדרו לופס בין 2009 ל-2011. לחלוץ יש עשרה העונה ו-15 בעונה שעברה.</p>
      <figure>
        <img src="https://images.one.co.il/images/one/450_250/gg1443353.jpg"/>
        <figcaption>שחקני ליון חוגגים עם מוסא דמבלה (רויטרס)</figcaption>
      </figure>
      <p>לא הכול היה ורוד אצל ליון במשחק הזה. פרננדו מארקל הרים את רגלו בצורה מסוכנת וחסרת אחריות לעברו של שחקן יריב וראה כרטיס אדום ישיר ומוצדק בדקה ה-34, שמעט הקשה על המארחת. קספר דולברג הצליח לצמק עבור החבורה של פטריק ויירה מקרוב בדקה ה-78, אבל אז גם היא נותרה בעשרה שחקנים אחרי שפטריק ברנר קיבל צהוב שני, ובזה זה הסתיים עבור האורחים והם נותרו לצערם בחלק התחתון של הטבלה.</p>
      <figure>
        <img src="https://images.one.co.il/images/one/450_250/gg1443354.jpg"/>
        <figcaption>ג'ף ריינה-אדליידה חוגג (רויטרס)</figcaption>
      </figure>
      <h3>שטרסבורג הביסה, 1:1 לראיקוביץ’ וריימס</h3>
      <p>במשחקים נוספים שהתקיימו במחזור, שטרסבורג הביסה 0:4 את אמיין, אקס מכבי תל אביב וקבוצתו נפרדו ב-1:1 ממץ ואנז’ה ניצחה 0:1 את נים. </p>
      <h3>אמיין – שטרסבורג 4:0</h3>
      <p>האורחת הגיעה למשחק כשהיא ממוקמת מתחת ליריבתה, אך הציגה כדורגל שוטף, הביסה אותה וחלפה על פניה בדרך לבריחה קלה מהתחתית. אנתוני קאצ'י (43), לודוביק אורקה (56), לבו מוטיבה (72) ונונו דה קוסטה (76) חגגו, המקומיים מסובכים וצמודים לקו האדום של הטבלה, אורלן ש'גו ספג כרטיס אדום לפני הסיום (83).</p>
      <h3>מץ – ריימס 1:1</h3>
      <p>קבוצתו של אקס מכבי תל אביב, פרדראג ראקוביץ’, שפתח בין הקורות כהרגלו, קיוותה להשיג ניצחון שהיה מצמיד אותה לצמרת הגבוהה ובמאבק על המקום השני, אך לא השכילה לעשות זאת במגרשה של הקבוצה מתחתית הטבלה. ריימס עלתה ליתרון בדקה השביעית משער של אקסל דיסאסי, אך אדאמה טראורה הכניע את ראיקוביץ’ בבעיטה מקרוב אחרי ערבובייה בהגנה וסידר חלוקת נקודות, שעושה חסד עבור המקומיים. מתיו קפארי הורחק אצל ריימס בדקה ה-90.</p>
      <h3>אנז’ה – נים 0:1</h3>
      <p>הפתעת העונה עד כה בצרפת. אנז’ה רשמה ניצחון שביעי ותפסה את המקום השני לפחות באופן זמני, עד שמארסיי תשחק בהמשך המחזור ותוכל לחזור לשם. תומא מנגאני היה זה שכבש (67) והמשיך ביכולת הנהדרת של קבוצתו, בעוד המארחת החלשה עדיין שקועה עמוק במקום האחרון ובקצב צבירת הנקודות שלה, ייתכן ותסיים את העונה עם ירידה לליגת המשנה.</p>
      <h3>תוצאות נוספות:</h3>
      <p>
        <b>ברסט – נאנט 1:1 (כבש לברסט: גייטאן שרבונייה, 68. כבש לנאנט: קאליפה קוליבאלי, 31).</b>
      </p>
      <p>
        <b>דיז’ון – ראן 1:2 (כבשו לדיז’ון: פרדריק סמריטאנו, 70, מוניר שוייאר, 83. כבש לראן: ראפיניה, 58).</b>
      </p>
    </article>
  </body>
</html>