<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831987-Advokat-Haljimi-o-teroru-nad-Srbima-u-albanskom-zatvoru-Radim-kao-pravnik-43-godine-i-ovo-jos-nisam-doziveo"/>
    <meta property="og:site_name" content="Вечерње новости"/>
    <meta property="article:published_time" content="2019-11-23T20:28:00+00:00"/>
    <meta property="og:title" content="Advokat Haljimi o teroru nad Srbima u albanskom zatvoru: Radim kao pravnik 43 godine i ovo još nisam doživeo"/>
    <meta property="og:description" content="Srbi bez optužnice za ubistvo Olivera Ivanovića i posle godinu dana"/>
  </head>
  <body>
    <article>
      <h1>Advokat Haljimi o teroru nad Srbima u albanskom zatvoru: Radim kao pravnik 43 godine i ovo još nisam doživeo</h1>
      <address><time datetime="2019-11-23T20:28:00+00:00">23 Nov 2019, 20:28</time> by <a rel="author">V. N.</a></address>
      <p>
        <b>Srbi bez optužnice za ubistvo Olivera Ivanovića i posle godinu dana</b>
      </p>
      <p>NAVRŠILO se tačno godinu dana od upada specijalnih jedinica Kosovske policije na sever KiM, kada je nekoliko Srba uhapšeno zbog sumnje da su umešani u ubistvo Olivera Ivanovića, a kosovsko Specijalno tužilaštvo još nije podiglo optužnicu za ovaj slučaj.</p>
      <p>Advokat Mahmut Haljimi, za Kosovo onlajn ističe da, prema zakonu, optužnica mora da se podigne u roku od godinu dana, ili da se ukine pritvor osumnjičenima. On podseća da nije učinjeno, za sada, ni jedno ni drugo, i da pritvoreni bez ikakvog prava ostaju u zatvorskim ćelijama.</p>
      <related>
        <a href="https://www.novosti.rs/vesti/naslovna/politika/aktuelno.289.html:831781-Kozarev-opet-zaustavljen-na-Jarinju-Maltretiranje-nas-nece-spreciti-da-budemo-sa-svojim-narodom"/>
      </related>
      <p>Haljimi je branilac jednog od osumnjičenih, Marka Rošića, za kojeg navodi da se nalazi u kritičnom stanju, da je zdravstveno loše i da se plaši za njega.</p>
      <p>- Od svega me najviše zabrinjava zašto tužilaštvo nema odgovor kada je zakon jasan. Tačno 43 godine radim kao pravnik, dakle kao sudija i advokat, ovako nešto nisam doživeo - naglašava Haljimi.</p>
      <p>Upitan da li očekuje da će optužnica za "slučaj Ivanović" biti podignuta danas, Haljimi odgovara da ne zna:</p>
      <p>- Ne verujem, jer se igraju političke igre, a ispaštaju građani. Politika neka igra igru, ali sudovi ne smeju da podrže tu igru. Ako se uđe u to, onda kakvoj smo pravdi doprineli - pita Haljimi.</p>
      <p>Specijalni tužilac nadležan za slučaj ubistva Olivera Ivanovića Sulj Hodža početkom meseca je rekao da će za 15 do 20 dana biti podignute optužnice protiv osumnjičenih, Marka Rošića i Nedeljka Spasojevića, kao i da se radi na tome da se podigne "zajednička optužnica" protiv svih osumnjičenih.</p>
      <p>
        <i>Marko Rošić</i>
      </p>
      <figure>
        <img src="http://www.novosti.rs/upload/images/2019b//11/23n/05%20(1).jpg"/>
      </figure>
      <p>Rošić i Spasojević, koji je pripadnik Kosovske policije, uhapšeni su kada su pre godinu dana kosovski specijalci upali u Severnu Mitrovicu. Tada je uhapšen još jedan policajac, Dragiša Marković, da bi kasnije bio pušten iz pritvora.</p>
      <p>Među osobama koje je kosovsko tužilaštvo ispitivalo u vezi sa ubistvom Ivanovića nalaze se i sekretarica pokojnog Ivanovića Silvana Arsović i još jedan pripadnik Kosovske policije - Rade Basara.</p>
      <p>
        <b>IZBEGAO HAPŠENjE</b>
      </p>
      <p>POTPREDSEDNIK Srpske liste Milan Radoičić takođe je jedan od osumnjičenih za umešanost u ubistvo Ivanovića. Radoičić je pre tačno godinu dana, kada su kosovski specijalci upali u Severnu Mitrovicu i u njegov stan, izbegao hapšenje.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:831962-Rat-sa-Albancima-je-preskup-za-Srbiju-Americki-strucnjak-o-scenariju-za-Kosovo"/>
        <a href="http://www.novosti.rs/vesti/naslovna/politika/aktuelno.289.html:831989-Ovoliko-kosta-nezavisnost-Kosova-Objavljen-iznos-uplacen-Amerikancima-za-lobiranje"/>
        <a href="http://www.novosti.rs/vesti/naslovna/politika/aktuelno.289.html:831228-Albanski-teroristi-organizuju-protestni-mars-u-Presevu-Traze-da-se-jug-Srbije-pripoji-Kosovu"/>
        <a href="http://www.novosti.rs/vesti/kultura.71.html:831692-Zivot-Srba-na-KiM-Strip-o-sudbini-naseg-naroda-postao-hit-u-Francuskoj"/>
        <a href="http://www.novosti.rs/vesti/naslovna/drustvo/aktuelno.290.html:830791-Najteze-godine-za-Srpsku-crkvu-u-vreme-ratova-Kosmet---i-dalje-ziva-rana-na-telu-naroda"/>
      </related>
    </article>
  </body>
</html>