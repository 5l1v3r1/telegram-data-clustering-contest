<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/speshno-zasedanie-na-oblastnata-uprava-v-plovdiv-zaradi-obezvodnyavaneto-na-vcha"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T20:16:03+00:00"/>
    <meta property="og:title" content="Спешно заседание на областната управа в Пловдив заради обезводняването на Въча"/>
    <meta property="og:description" content="Областният управител на Пловдив Дани Каназирева свиква спешно заседание във връзка с обезводняването на река Въча в участъка след ВЕЦ „Въча I“ и същес..."/>
  </head>
  <body>
    <article>
      <h1>Спешно заседание на областната управа в Пловдив заради обезводняването на Въча</h1>
      <address><time datetime="2019-11-23T20:16:03+00:00">23 Nov 2019, 20:16</time> by <a rel="author">Агенция "Фокус"</a></address>
      <p>
        <b>Областният управител на Пловдив Дани Каназирева свиква спешно заседание във връзка с обезводняването на река Въча в участъка след ВЕЦ „Въча I“ и съществуващата опасност от унищожаване на водната екосистема.</b>
      </p>
      <p>Заседанието цели да координира дейността на отговорните институции по установяване на причините за обезводняване на участъка, предприемане на конкретни мерки и действия за обезпечаване на необходимия воден отток и недопускане на екологични щети.</p>
      <p>На него са поканени представители на Министерство на околната среда и водите, Националната електрическа компания (НЕК), ВЕЦ - Пловдив, Напоителни системи, клон „Марица“, Басейнова дирекция „Източнобеломорски район“ - Пловдив, Сдружение - риболовен клуб „Балканка“, Риболовно сдружение с нестопанска цел „Олимпик 2002“ – Пловдив и Атанас Калчев – кмет на Община Кричим.</p>
      <p>Заседанието е насрочено за 10 ч на 25 ноември 2019 г. (понеделник) и ще се проведе в Заседателна зала на Областна администрация - Пловдив. След приключване на срещата ще бъдат оповестени набелязаните мерки.</p>
    </article>
  </body>
</html>