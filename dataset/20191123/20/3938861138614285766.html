<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_golodomor-i-teperishnya-agresiya-rosiyi-lanki-odnogo-lancyuga-ssa-zvernulisya-do-ukrayini/939579"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T20:53:00+00:00"/>
    <meta property="og:title" content="Голодомор і теперішня агресія Росії - ланки одного ланцюга. США звернулися до України"/>
    <meta property="og:description" content="Дії радянського режиму проти українців під час Голодомору-геноциду пов'язані з сучасною агресією РФ. Про це йдеться у відеозверненні речниці Державного департаменту США Морган Ортагус, яке поширило американське посольство у Києві, повідомляє &quot;Європейська правда&quot; &quot;Цього листопада ми ..."/>
  </head>
  <body>
    <article>
      <h1>Голодомор і теперішня агресія Росії - ланки одного ланцюга. США звернулися до України</h1>
      <address><time datetime="2019-11-23T20:53:00+00:00">23 Nov 2019, 20:53</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939579_w_300.jpg?v=0"/>
        <figcaption>Москва намагається знищити прагнення українського народу.</figcaption>
      </figure>
      <p>Дії радянського режиму проти українців під час Голодомору-геноциду пов'язані з сучасною агресією РФ.</p>
      <p>Про це йдеться у відеозверненні речниці Державного департаменту США <b>Морган Ортагус</b>, яке поширило американське посольство у Києві, повідомляє <a href="https://www.eurointegration.com.ua/news/2019/11/23/7103412/">"Європейська правда"</a></p>
      <p>"Цього листопада ми вшановуємо та згадуємо мільйони українців, які загинули 86 років тому під час Голодомору, жахливого голоду, створеного варварською політикою сталінського режиму", - заявила Ортагус.</p>
      <p>Шляхом навмисного захоплення української землі і врожаю та примусової колективізації Радянський союз спричинив масовий голод, загибель і надзвичайні людські страждання, зауважила представник США.</p>
      <p>"Хоч ця жахлива трагедія була однією з найжорстокіших подій ХХ століття, Радянському союзу не вдалося зламати дух українського народу", - сказала американський посадовець.</p>
      <p>Згадуючи про кампанію СРСР проти українців, вона підкреслила, що Москва і нині не полишає спроб руйнувати прагнення українського народу.</p>
      <p>"Тепер Україна знову зазнала нападу. Окупація Криму Росією та її поточна агресія на Донбасі призвели до близько 13 тисяч загиблих. Навіть зараз Москва намагається маніпулювати і нищити прагнення народу України. Але у своїй підступній кампанії Росія недооцінює стійкість українців їх прагнення кращого майбутнього. Ця кампанія приречена на провал", - заявила Ортагус.</p>
      <p>Вона підкреслила, що США підтверджують свою підтримку Україні.</p>
      <p>"У день, коли весь світ згадує невинних жертв Голодомору, США вчергове засвідчують свою підтримку демократичній та успішній Україні, захищеній у межах міжнародно визнаних кордонів, вільній у визначенні власної долі", - додала речниця.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_volodimir-zelenskij-vshanuvav-pamyat-zhertv-golodomoru/939524"/>
      </related>
      <blockquote>Від штучного голоду в Україні в 1932-1933 роках померли понад 7 млн людей.<br/>У пік смертності - у червні 1933 року в Україні помирали щодоби 34 170 людей. Кожні 5 секунд — 2 людини. Справжню кількість жертв неможливо підрахувати. Адже радянська влада знищувала усі документи, які стосувалися геноциду проти українців.</blockquote>
    </article>
  </body>
</html>