<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914920"/>
    <meta property="og:site_name" content="Dnevnik"/>
    <meta property="article:published_time" content="2019-11-23T20:32:00+00:00"/>
    <meta property="og:title" content="Zmagovalec 30. Liffa ruska drama Prekla, opažena tudi Lara po Kutinovem scenariju"/>
    <meta property="og:description" content="Na 30. ljubljanskem mednarodnem filmskem festivalu (Liffe) je glavno nagrado, vodomca, prejel ruski film Prekla. Intimna drama o prijateljstvu med mladima ženskama v povojnem Leningradu režiserja Kantemirja Balagova po oceni žirije učinkovito nagovarja sodobno občinstvo. V tem sklopu je bil opažen tudi nemški film Lara po scenariju Blaža Kutina."/>
  </head>
  <body>
    <article>
      <h1>Zmagovalec 30. Liffa ruska drama Prekla, opažena tudi Lara po Kutinovem scenariju</h1>
      <address><time datetime="2019-11-23T20:32:00+00:00">23 Nov 2019, 20:32</time> by <a rel="author">STA</a></address>
      <p>
        <b>Na 30. ljubljanskem mednarodnem filmskem festivalu (Liffe) je glavno nagrado, vodomca, prejel ruski film Prekla. Intimna drama o prijateljstvu med mladima ženskama v povojnem Leningradu režiserja Kantemirja Balagova po oceni žirije učinkovito nagovarja sodobno občinstvo. V tem sklopu je bil opažen tudi nemški film Lara po scenariju Blaža Kutina.</b>
      </p>
      <p>Zmagovalni film prikazuje Leningrad v ruševinah, po enem najhujših obleganj v svetovni zgodovini, kjer sredi nastalega razdejanja, v katerem se ljudje borijo za preživetje, mladi medicinski sestri iščeta smisel in upanje, ko skušata zaživeti na novo.</p>
      <p>»Film občinstvu živo približa zgodovinsko obdobje, leningrajsko zimo 1945/46, ob hkratnem popolnem obvladovanju sodobnega filmskega jezika. Tako filmska tematika, liki, prefinjena psihologija kot tudi pripovedne in vizualne strategije učinkovito nagovarjajo sodobno občinstvo,« je v obrazložitvi zapisala mednarodna žirija, ki so jo sestavljali Alexander Horwath, Labina Mitevska in Sonja Prosenc.</p>
      <p>V sklopu nagrade vodomec, ki jo podeljujejo v sekciji Perspektive, je žirija opazila še dva filma. Posebno omembo sta si prislužila avstrijsko-luksemburški film Angelo Markusa Schleinzerja in nemški film Lara režiserja Jana Oleja Gersterja po scenariju Blaža Kutina, psihološki portret mame pianista, ki je tik pred svojim velikim koncertom.</p>
      <h3>Gledalci so za najboljšega izbrali japonski film Vsak dan je dober dan</h3>
      <p>»Scenarist Blaž Kutin skozi precizen scenarij konstruira in analizira antipatično junakinjo, ji ostane zvest, hkrati pa gledalca na koncu pripelje do točke, na kateri je sposoben junakinjo videti z drugačnimi očmi,« je odločila žirija.</p>
      <p>»Ljubljana ima v življenju Lare posebno mesto. Tu je namreč nastala in kar nekaj let živela, preden je postala Berlinčanka. Pravzaprav bo za vedno ostala malce tudi Ljubljančanka, kajti v sebi nosi ščepce mene in ljudi, ki jih poznam. Da je kot nemški film opažena tudi med slovenskim občinstvom, me tako še posebej veseli, obenem pa to jemljem kot vnovično priznanje, da ta naš film presega nacionalne meje,« je ob tem za STA povedal Kutin.</p>
      <p>Gledalci so za najboljšega izbrali japonski film Vsak dan je dober dan Tatsushija Ohmorija. Film je topla zgodba japonske študentke ob spoznanju, da je pitje čaja brezčasen ritual, ki ženskam daje okus svobode in brezmadežno svetišče miru. Prejel je nagrado zmaj, za katero se je potegovalo 23 filmov.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914949/kultura/film/liffe-danes-s-se-zadnjimi-projekcijami-"/>
        <a href="https://www.dnevnik.si/1042914498/kultura/film/liffe-ne-le-najboljse-marvec-sam-trenutek-resnice"/>
        <a href="https://www.dnevnik.si/1042914288/kultura/film/liffe-ukradeno-materinstvo-in-morske-deklice"/>
      </related>
    </article>
  </body>
</html>