<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/tryudo-zayaviv-shcho-golodomor-buv-genocidom-poklikanim-zlamati-volyu-ukrajinciv-641976.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T20:46:40+00:00"/>
    <meta property="og:title" content="Трюдо заявив, що Голодомор був геноцидом, покликаним зламати волю українців"/>
    <meta property="og:description" content="Трюдо закликав усіх канадців вшанувати жертв Голодомору в Україні"/>
  </head>
  <body>
    <article>
      <h1>Трюдо заявив, що Голодомор був геноцидом, покликаним зламати волю українців</h1>
      <address>
        <time datetime="2019-11-23T20:46:40+00:00">23 Nov 2019, 20:46</time>
      </address>
      <h4>Трюдо закликав усіх канадців вшанувати жертв Голодомору в Україні</h4>
      <p>Прем'єр-міністр Канади Джастін Трюдо виступив із заявою, закликавши канадців вшанувати жертв Голодомору 1932-1933 років в Україні.</p>
      <p>Про це йдеться в його заяві.</p>
      <p>«Сьогодні ми згадуємо мільйони невинних людей в Україні, які постраждали і загинули під час Голодомору. З 1932 по 1933 тоталітарний радянський режим почав кампанію заморення голодом по всій Україні. Мільйони людей загинули, а багато інших були заарештовані, депортовані або страчені в результаті геноциду, покликаного зломити їх волю», - зазначив він.</p>
      <p>При цьому Трюдо підкреслив, що, не дивлячись на ці жахи, народ України вижив, захищаючи свою мову, свою культуру і свою самобутність.</p>
      <p>Він закликав усіх канадців вшанувати жертв Голодомору в Україні.</p>
      <p>«Сьогодні і щодня Канада твердо підтримує народ і уряд України», - зазначив прем'єр Канади.</p>
      <p>Нагадаємо, вранці 23 листопада <a href="https://glavcom.ua/country/society/prezident-z-druzhinoju-vshanuvali-pam-jat-zhertv-golodomoru-1932-1933-rokiv-641890.html">президент з дружиною вшанували пам’ять жертв Голодомору 1932-1933 років.</a></p>
      <p>Президентське подружжя поклало пам’ятні колоски скорботи до знаку жертвам Голодомору, що на Михайлівській площі у Києві. Володимир та Олена Зеленські також вшанували пам’ять загиблих хвилиною мовчання.</p>
      <p>Як повідомлялося, <a href="https://glavcom.ua/country/society/u-nacionalnomu-muzeji-golodomoru-genocidu-vshanovuyut-zagiblih-ukrajinciv-641930.html">у Національному музеї Голодомору – геноциду вшановують загиблих українців.</a></p>
      <p>Сьогодні, 23 листопада, у храмах провели поминальні панахиди за загиблими внаслідок голодоморів в Україні.</p>
      <p>До 30 листопада триватиме виставка-реквієм «Не згасне в серці пам’яті свіча» у Міській спеціалізованій молодіжній бібліотеці «Молода гвардія».</p>
      <p>До 29 листопада у Державному архіві Києва відбуватиметься виставка архівних документів «До Дня пам’яті жертв Голодомору 1932-1933 років в Україні».</p>
      <p>До слова, за останніми соціологічними дослідженнями, <a href="https://glavcom.ua/news/73-ukrajinciv-zapalyat-cogo-riku-svichku-pamyati-sociologi-640943.html">в Україні 82% громадян вважають, що Голодомор 1932-33 рр. був геноцидом</a> українського народу. </p>
      <p>День пам’яті жертв Голодоморів відзначається щорічно в четверту суботу листопада на підставі президентських указів 1998 та 2007 років. У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років – геноцид українського народу, здійснюваний тоталітарним комуністичним режимом СРСР.</p>
      <related>
        <a href="https://glavcom.ua/economics/finances/u-zelenskogo-zapevnyayut-shcho-proveli-konstruktivni-peremovini-z-mvf-641974.html"/>
        <a href="https://glavcom.ua/country/society/den-pam-jati-zhertv-golodomoriv-farion-zaklikala-ukrajintsiv-ne-lishe-paliti-svichki-641964.html"/>
        <a href="https://glavcom.ua/photo/mi-ne-zmozhemo-ce-zabuti-yak-prezident-uryadovci-ta-religiyni-lideri-vshanovuvali-zhertv-golodomoriv-fotoreportazh-641957.html"/>
      </related>
    </article>
  </body>
</html>