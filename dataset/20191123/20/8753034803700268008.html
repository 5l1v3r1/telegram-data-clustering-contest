<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/0nz45A/stortingspolitikere-mener-det-er-utenkelig-aa-legge-ned-flytoget"/>
    <meta property="og:site_name" content="Aftenbladet"/>
    <meta property="article:published_time" content="2019-11-23T20:40:39+00:00"/>
    <meta property="og:title" content="Stortingspolitikere mener det er utenkelig å legge ned Flytoget"/>
    <meta property="og:description" content="Jernbanedirektoratets forslag om å integrere flytogtilbudet i den øvrige togtrafikken kalles «idiotisk» og «utenkelig» av stortingspolitikere."/>
  </head>
  <body>
    <article>
      <h1>Stortingspolitikere mener det er utenkelig å legge ned Flytoget</h1>
      <h2>Jernbanedirektoratets forslag om å integrere flytogtilbudet i den øvrige togtrafikken kalles «idiotisk» og «utenkelig» av stortingspolitikere.</h2>
      <address><time datetime="2019-11-23T20:40:39+00:00">23 Nov 2019, 20:40</time> by <a rel="author">NTB</a></address>
      <p>Dersom direktoratet gjør alvor av integreringsplanene, vil Flytoget bli avviklet, sa Flytog-direktør Philipp Engedal fredag til <a href="https://www.dn.no/samferdsel/norsk-kundebarometer/philipp-engedal/flytoget/flytoget-varsler-nedleggelse-hvis-nytt-togtilbud-vedtas/2-1-695350?_l&amp;_l">Dagens Næringsliv</a>.</p>
      <p>– For meg virker det helt utenkelig å rokke ved en slik suksess som Flytoget, sier Helge Orten (H), leder for transportkomiteen på Stortinget, til <a href="https://www.dn.no/samferdsel/flytoget/oslo-lufthavn/helge-orten/politikere-om-a-legge-ned-flytoget-virker-helt-utenkelig/2-1-711773">avisen</a>.</p>
      <p>Forslaget er aldri blitt diskutert i transportkomiteen, ifølge Orten, som sier at det er helt nytt for ham.</p>
      <p>I en utredning fra Jernbanedirektoratet om fremtidig organisering av tog og kapasiteten på skinnene i og rundt Oslo for å utnytte kapasiteten best mulig, foreslås det å integrere flytogtilbudet i den øvrige togtrafikken fram mot 2028.</p>
      <p>Ifølge DN betyr det i klartekst at det bare skal finnes ett togtilbud mellom hovedflyplassen og Oslo.</p>
      <p>Venstre-politiker Jon Gunnes er nestleder i transportkomiteen. Han er i likhet med Orten sterkt kritisk.</p>
      <p>– Jeg har aldri hørt om at Jernbanedirektoratet funderer på slike ting. Det høres helt idiotisk ut, sier han.</p>
      <p>Et så populært tilbud som Flytoget må vernes, mener han.</p>
      <p>– Får vi et dårligere togtilbud for flypassasjerene, frykter jeg at flere vil kjøre bil til Gardermoen i stedet, sier Gunnes.</p>
    </article>
  </body>
</html>