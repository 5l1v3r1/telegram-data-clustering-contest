<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/genotsid_v_ukrayini_yak_18_richniy_lvivyanin_vbiv_radyanskogo_diplomata_n1238511"/>
    <meta property="og:site_name" content="24 Канал"/>
    <meta property="article:published_time" content="2019-11-23T20:35:00+00:00"/>
    <meta property="og:title" content="Геноцид в Україні: для чого 18-річний львів'янин вбив радянського дипломата"/>
    <meta property="og:description" content="І поки українці вмирали від голоду – світ мовчав. Чи то тому, що свої злочини радянська влада ретельно приховувала, чи то тому, що це було світу вигідно. Адже українське зерно в часи Голодомору совєти сотнями тонн вивозили закордон. І тільки одиниці будь-якою ціною намагалися донести правду. Про них дізнавалися кореспонденти 24 каналу."/>
  </head>
  <body>
    <article>
      <h1>Геноцид в Україні: для чого 18-річний львів'янин вбив радянського дипломата</h1>
      <address><time datetime="2019-11-23T20:35:00+00:00">23 Nov 2019, 20:35</time> by <a rel="author" href="https://24tv.ua/marina_molka_tag5785/" target="_blank">Марина Молька</a></address>
      <p>
        <b>І поки українці вмирали від голоду – світ мовчав. Чи то тому, що свої злочини радянська влада ретельно приховувала, чи то тому, що це було світу вигідно. Адже українське зерно в часи Голодомору совєти сотнями тонн вивозили закордон. І тільки одиниці будь-якою ціною намагалися донести правду. Про них дізнавалися кореспонденти 24 каналу.</b>
      </p>
      <p>Він позбавив життя одного, аби врятувати мільйони. 18-річний студент львів'янин Микола Лемик вбив радянського дипломата. Сталося це у будівлі, де за Польщі знаходилося радянське консульство. Усе, аби привернути увагу до страшного голоду в Україні. На цей крок тоді зголосилося багато ОУНівців, але обрали його, бо був неповнолітнім: за польськими законами це рятувало Миколу від смерті.</p>
      <blockquote>Читайте також: <a href="https://24tv.ua/posolstvo_ssha_vshanuvalo_pamyat_zhertv_golodomoru_video_n1238348">Світ вшановує пам'ять жертв Голодомору: фото, відео</a></blockquote>
      <p>"Була команда йому: не робити супротив поліції, а здатися, щоб був процес голосним. Між іншим, його захищала низка адвокатів з різних політичних сил. Навіть ті, які були опонентами до ОУН", – розповів історик Ігор Гаврилів.</p>
      <p>Лемика засудили до довічного ув’язнення, проте у 1939 році йому вдалося втекти, але не від смерті. У 1941 році керівника східної похідної групи ОУН розстріляли співробітники німецької спецслужби. На батьківщині Лемика – Галичині його вшановують, як національного героя, складають про нього пісні.</p>
      <figure>
        <img src="https://24tv.ua/resources/photos/news/620_DIR/201911/1238511_10214834.jpg?201911200838"/>
        <figcaption>Вшанування Лемика на Галичині</figcaption>
      </figure>
      <p>Лемик був не єдиним, хто намагався повідомити світу, що українців мордують голодом. Митрополит Андрей Шептицький написав пастирське послання "Україна в передсмертних судорогах", інформуючи Ватикан.</p>
      <p>А британський кореспондент Гарет Джонс, ризикуючи життям проникнув в українські села. І розповів світу в своїх статтях про голодну смерть селян. Аби подібного не трапилося, Сталін наказав депортувати усіх іноземних журналістів.</p>
      <figure>
        <img src="https://24tv.ua/resources/photos/news/620_DIR/201911/1238511_10214842.jpg?201911200940"/>
        <figcaption>Гарет Джонс</figcaption>
      </figure>
      <p>Совєти робили все, аби приховати геноцид. Коли інформація "пробивалася" через кордони, влаштовували показуху. "Прислали два вагони гусей на станцію Здолбунів. І казали: "Слухайте! Та у нас рай у колгоспі! У нас все є! Що ви говорите?". А людей вмирали мільйони", – повідомив історик Ігор Гаврилів.</p>
      <p>Історик Василь Марочко все життя вивчає тему голодомору. Розповів, що те, що українці пухли від голоду знали усі. Про це говорили на засіданні Ліги націй восени 33-го, але світ мовчав. Він волів купувати дешеве зерно у Союз і робити вигляд, що не знають про голод.</p>
      <aside>Норвежський прем’єр Мовінкель говорив: "Давайте допомагати!". Але делегація Великобританії і Франції відмовилась. Знав Гітлер! Не випадково він дав тисячу марок для організації "брюгер ін нот" - допомога етнічним німцям, колоністам в Україні,<cite>– заявив керівник Центру досліджень геноциду українського народу Василь Марочко.</cite></aside>
      <p>Те, що голод 1933 року штучний на увесь світ заявив американець Джеймс Мейс. Науковець оголосив це на Міжнародній конференції в Тель-Авіві у 82-му. Мейса запросили в Комісію Конгресу, яка досліджувала це питання і вже 1988 року Конгрес видав тритомний звіт. Серед висновків: голод спрямований на знищення українців.</p>
      <aside>Він наводить в своєму рапорті конгресу листи селян до Рузвельта, які потрапляли до його рук, де було написано, що ми вмираємо,<cite>– пояснила письменниця, дослідниця голодомору Наталія Дзюбенко-Мейс.</cite></aside>
      <p>"Нащадок знищеного племені черокі, Мейс, сприймав трагедію українців, як власну", – розповіла його дружина Наталія. Познайомилися, бо обоє вивчали тему голодомору. Він приїхав до Києва на початку 90-х і продовжив збирати свідчення аж до самої смерті у 2004 році.</p>
      <p>"Люди спеціально приїжджали до нього в Київ. Бабусі його обступали, мене проганяли, казали: "Ми це скажемо тільки професору Мейсу", – пригадала письменниця та дослідниця голодомору Наталія Дзюбенко-Мейс.</p>
      <blockquote>Читайте також: <a href="https://24tv.ua/zelenskiy_ta_inshi_politiki_vshanuvali_pamyat_zhertv_golodomoru_foto_n1238357">Українці не пробачать: Зеленський та інші політики вшанували пам'ять жертв Голодомору – фото</a></blockquote>
      <p>У спадок американець залишив українцям дослідження, а ще навчив запалювати свічку у вікні. За різними підрахунками від голоду померло від 4,5 до 7 мільйонів українців. Український парламент визнав голодомор геноцидом лише у 2006 році. Такого ж висновку дійшли і ще в 15 країнах світу.</p>
      <p>
        <b>Дивіться відео з головними фактами про Голодомор в Україні:</b>
      </p>
      <figure>
        <iframe src="https://www.youtube.com/embed/hH4HtN4Ri00" width="560" height="315" data-service="Youtube" scrolling="no"/>
      </figure>
      <p><b>Що відомо про <a href="https://24tv.ua/golodomor_tag3453/">Голодомор</a> в Україні?</b>Акт геноциду українського народу, організований керівництвом ВКП(б) та урядом СРСР у 1932-1933 роках шляхом створення штучного масового голоду. Це призвело до смерті від голоду 3 мільйонів 941 тисячі людей.<br/><br/>Голодомор був викликаний свідомими та цілеспрямованими заходами вищого керівництва СРСР та УСРР на чолі з Йосипом Сталіним. Був розрахований на придушення українського національно-визвольного руху і фізичного знищення частини українських селян.</p>
      <p><a href="https://24tv.ua/pomer_narodniy_artist_ukrayini_david_babayev_shho_pro_nogo_vidomo_n1238765">Помер народний артист України Давид Бабаєв: що про нього відомо</a> сьогодні 6099</p>
      <anchor name="comAnch"/>
    </article>
  </body>
</html>