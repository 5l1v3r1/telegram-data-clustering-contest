<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/trudne-warunki-jazdy-na-sliskich-drogach-policja-apeluje-o-ostroznosc,135483.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-23T20:32:00+00:00"/>
    <meta property="og:title" content="Trudne warunki jazdy na śliskich drogach, policja apeluje o ostrożność"/>
    <meta property="og:description" content="Podlaska policja ostrzega kierowców przed pogarszającymi się w sobotę warunkami jazdy i apeluje o ostrożność. Miejscami na drogach jest ślisko, w części regionu pada śnieg z deszczem, deszcz i marznąca mżawka powodująca gołoledź."/>
  </head>
  <body>
    <article>
      <h1>Trudne warunki jazdy na śliskich drogach, policja apeluje o ostrożność</h1>
      <address><time datetime="2019-11-23T20:32:00+00:00">23 Nov 2019, 20:32</time> by <a rel="author">PAP/AKC  </a></address>
      <h4>Podlaska policja ostrzega kierowców przed pogarszającymi się w sobotę warunkami jazdy i apeluje o ostrożność. Miejscami na drogach jest ślisko, w części regionu pada śnieg z deszczem, deszcz i marznąca mżawka powodująca gołoledź.</h4>
      <hr/>
      <p>W sobotę po południu doszło w regionie do trzech wypadków. W miejscowości Turna Mała zablokowana została droga krajowa nr 19 między Siemiatyczami i Łochowem. Doszło tam do zdarzenia kilku samochodów, na razie nie wiadomo, jak długo mogą potrwać utrudnienia.</p>
      <p>Jak podała policja, ze wstępnych ustaleń wynika, iż kierująca fordem kobieta straciła panowanie nad pojazdem i doprowadziła do zderzenia z jadącymi z naprzeciwka oplem i toyotą. Poszkodowane zostały dwie osoby, w tym dziecko, które trafiły do szpitala na badania.</p>
      <p>
        <a href="https://www.portalsamorzadowy.pl/wydarzenia-lokalne/lawina-sniezna-porwala-turyste-ze-szlaku-na-rysy,135482.html">Czytaj też: Lawina śnieżna porwała turystę ze szlaku na Rysy</a>
      </p>
      <p>Policja zwraca uwagę na trudne warunki jazdy ma mostach w Podlaskiem. Po południu odnotowała dwa takie wypadki. Pierwszy z nich miał miejsce w miejscowości Ruś, na drodze krajowej nr 64. Doszło tam do zderzenia aż ośmiu samochodów, na razie brak danych co do ewentualnych osób poszkodowanych.</p>
      <p>Również na drodze wojewódzkiej nr 678 między Bokinami a Baciutami, na oblodzonym moście, zderzyło się pięć samochodów. Tu również na razie brak szczegółów co do ewentualnych poszkodowanych; w obu tych miejscach drogi są czasowo nieprzejezdne.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>