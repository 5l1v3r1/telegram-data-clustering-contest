<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/anklages-for-uaerlige-loftebrudd/71840467"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T20:13:11+00:00"/>
    <meta property="og:title" content="Anklages for uærlige løftebrudd"/>
    <meta property="og:description" content="Høyre og Frp er lei av det de mener er uredelig opposisjonspolitikk fra Arbeiderpartiet. - Sjuskete, sier Hadia Tajik om kritikken."/>
  </head>
  <body>
    <article>
      <h1>Anklages for uærlige løftebrudd</h1>
      <h2>Høyre og Frp er lei av det de mener er uredelig opposisjonspolitikk fra Arbeiderpartiet. - Sjuskete, sier Hadia Tajik om kritikken.</h2>
      <address><time datetime="2019-11-23T20:13:11+00:00">23 Nov 2019, 20:13</time> by <a rel="author">Steinar Solås Suvatne</a></address>
      <p>- Om det ikke er populisme, så er det i alle fall uærlig overfor velgerne.</p>
      <p>Høyres finanspolitiske talsperson Henrik Asheim rister på hodet. Ansvarlighetspartiet Arbeiderpartiet er ikke til å kjenne igjen i partiets alternative budsjett, ifølge Asheim.</p>
      <p>
        <b>- De er alltid raskt ute og kritiserer når regjeringen gjør endringer, men når de skal vise sine egne prioriteringer, så følger de ikke opp, sier Asheim og legger til:</b>
      </p>
      <p>- Ap klarer altså ikke lage et budsjett uten å bruke pengene man sparer inn fra ABE-reformen, færre dager med postomdeling og stipendomleggingen fra i fjor. Dette viser at kritikken fra Ap er lite troverdig og man kan ikke stole på at de faktisk gjør det de sier.</p>
      <h3>Løftebrudd</h3>
      <p>Han peker på følgende deler av Arbeiderpartiets alternative statsbudsjett:</p>
      <ul>
        <li>Da regjeringens budsjett for 2020 ble lagt fram påpekte Hadia Tajik (Ap) at arbeidsledige ikke får feriepenger. Men dette ble ikke fulgte opp i Ap's alternative statsbudsjett.</li>
        <li>Ap har tidligere refset innføringen av skatt på sluttvederlag og la det inn i <a href="https://eur01.safelinks.protection.outlook.com/?url=https%3A%2F%2Fwww.dagsavisen.no%2Fnyheter%2Finnenriks%2Fsier-nei-til-skattlegging-av-sliternes-sluttpakke-ap-freder-sluttvederlaget-1.1055425&amp;data=02%7C01%7Cmats.ronning%40db.no%7C771262cc2faa43e600f008d76c292bfb%7C71d2b4ee735e4f73b8ea8254022c0e4d%7C1%7C0%7C637096796400600527&amp;sdata=gAJ%2F2uDKDvv%2Bl%2FuCyD0lUW8ynvKAzCYlA7LL0QrlcM0%3D&amp;reserved=0">deres alternative budsjett i 2017</a>. Så skjedde det ingenting i alternativt budsjett for neste år.</li>
        <li>Ap skriver i sitt alternative budsjett at de går mot ABE-reformen og har tidligere kritisert reformen. Asheim mener partiet likevel benytter seg av pengene reformen sparer for å få sitt budsjett til å gå opp.</li>
        <li>Ap krevde tidligere i år <a href="https://www.aftenposten.no/norge/i/RRK42x/ap-vil-ha-post-fem-dager-i-uken">at posten fortsatt skal leveres</a> fem dager i uka, men endrer ikke dette i alternativt budsjett.</li>
        <li><a href="https://eur01.safelinks.protection.outlook.com/?url=https%3A%2F%2Fwww.arbeiderpartiet.no%2Fpolitikken%2Fpelsdyr%2F&amp;data=02%7C01%7Cmats.ronning%40db.no%7C771262cc2faa43e600f008d76c292bfb%7C71d2b4ee735e4f73b8ea8254022c0e4d%7C1%7C0%7C637096796400610483&amp;sdata=zyr0bKNBYO4eSjY3RxZmNy1%2FHL%2Bj5RYQSW%2FDJ2v9qwY%3D&amp;reserved=0">Ap har kritisert erstatningsopplegget som regjeringen har lagt opp til</a>, men endrer heller ikke på dette.</li>
        <li><a href="https://eur01.safelinks.protection.outlook.com/?url=https%3A%2F%2Fkhrono.no%2Farbeiderpartiet-sandberg-stipendkutt%2Fslutt-med-kutt-til-studentene%2F252046&amp;data=02%7C01%7Cmats.ronning%40db.no%7C771262cc2faa43e600f008d76c292bfb%7C71d2b4ee735e4f73b8ea8254022c0e4d%7C1%7C0%7C637096796400610483&amp;sdata=skLXhve%2BQJ2POunh%2FfjpgQOK%2FZUNo7SGR0O5ZoIs6jw%3D&amp;reserved=0">Da stipendordningen ble endret i 2019 var Ap ute og kritiserte omleggingen</a>. Men i alternativt budsjett beholdes ordningen slik den er i dag.</li>
      </ul>
      <p>- Alle kan love ting, det er ikke vanskelig. Det å faktisk følge opp løftene sine, det er den krevende biten, konkluderer Asheim.</p>
      <figure>
        <img src="https://dbstatic.no/71654568.jpg?imageId=71654568&amp;width=1024&amp;height=615"/>
        <figcaption><b>LØFTER OG OPPFØLGING:</b> Henrik Asheim (H) mener Ap stadig kommer med løfter som partiet ikke prioriterer i alternativt statsbudsjett. Foto: Bjørn Langsem / Dagbladet Vis mer</figcaption>
      </figure>
      <h3>Velgerflukt</h3>
      <p>Roy Steffensen (Frp) forteller Dagbladet at Arbeiderpartiet driver med overbudspolitikk.</p>
      <p>- Etter velgerflukt til SV, Rødt, MDG og Sp så har Ap åpenbart kastet ansvarligheten over bord og lover hva som helst for å få oppslag. Men så lenge Støre ikke har partiet med seg er løftene lite verdt, og det bør velgerne merke seg, sier han.</p>
      <p>
        <b>Steffensen, som sitter i utdanningskomiteen på Stortinget, peker på to skoleløfter Ap ikke holdt:</b>
      </p>
      <ul>
        <li>Løftet om 12 måneders studiestøtte til studenter med barn, med en prislapp på 160 millioner kroner. Ikke prioritert i alternativt budsjett.</li>
        <li>Gratis skolemat, som var Ap og Støres viktigste valgkampsak med en anslått prislapp på tre milliarder. Bare ti prosent av denne summen er lagt inn i alternativt budsjett.</li>
      </ul>
      <h3>- Sjuskete</h3>
      <p>Ap-nestleder Hadia Tajik leder arbeidet med partiets alternative statsbudsjett. Hun sier Ap konsekvent har gitt mer penger til velferd enn partiene på høyresida har gjort.</p>
      <p>- Det er sjuskete av Asheim å forsøke å framstille det som noe annet, understreker hun.</p>
      <p>
        <b>Hun forklarer «løftebruddene» med gjentatte nederlag i Stortinget. Partiet hennes må rette blikket mot nye saker, ikke stå i kampene de allerede har tapt mot flertallet på Løvebakken, argumenterer Tajik.</b>
      </p>
      <p>- Alle eksemplene Asheim gir er saker Arbeiderpartiet har fremmet, både én og to ganger tidligere, og blitt nedstemt på av høyrepartiene. Da blir det useriøst å spørre etterpå hvorfor vi ikke fremmer det for tredje, femte eller sjuende gang, sier Tajik.</p>
      <h3>- Kan endre mye over natta</h3>
      <p>Hun sier det «ikke er mulig for noe ansvarlig parti» å fikse alt Høyre har ødelagt gjennom sju statsbudsjett i bare ett alternativt budsjett.</p>
      <p>- Nettopp fordi vi er et ansvarlig parti viser vi hva som er realistisk å rydde opp i fra ett år til et annet, samtidig som vi vil lede landet trygt og stødig. Mye kan vi endre over natta fra regjeringskontorene: Maksprisen i barnehagene er mulig å redusere med 2200 kroner, fagforeningsfradraget kan dobles, arbeidsfolk kan få mindre i skatt mens rikfolk må betale mer til fellesskapet. Det går også an å gi en milliard mer til industriutvikling, men jeg registrerer at Høyre heller vil komme med usaklig kritikk, fortsetter Tajik.</p>
    </article>
  </body>
</html>