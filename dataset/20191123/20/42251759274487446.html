<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Premier-League/a315446-Celsi-pao-posle-6-trijumfa-Preokret-Sitija-u-derbiju.html"/>
    <meta property="og:site_name" content="Sport Klub"/>
    <meta property="article:published_time" content="2019-11-23T20:22:00+00:00"/>
    <meta property="og:title" content="Čelsi pao posle 6 trijumfa: Preokret Sitija u derbiju"/>
    <meta property="og:description" content="Fudbaleri Mančester Sitija pobedili su Čelsi na svom terenu u derbiju 13. kola Premijer lige posle preokreta sa 2:1 i time se vratili na pobednički kolosek posle poraza od Liverpula pre dve nedelje."/>
  </head>
  <body>
    <article>
      <h1>Čelsi pao posle 6 trijumfa: Preokret Sitija u derbiju</h1>
      <h2>Fudbaleri Mančester Sitija pobedili su Čelsi na svom terenu u derbiju 13. kola Premijer lige posle preokreta sa 2:1 i time se vratili na pobednički kolosek posle poraza od Liverpula pre dve nedelje.</h2>
      <address><time datetime="2019-11-23T20:22:00+00:00">23 Nov 2019, 20:22</time> by <a rel="author">Bojan Marinković</a></address>
      <figure>
        <img src="https://sportklub.rs/Picture/170337/jpeg/Rijad-Marez-Rahim-Sterling"/>
        <figcaption>Rijad Marez, Rahim Sterling<cite>Laurence Griffiths, Getty Images</cite></figcaption>
      </figure>
      <p>Sa druge strane, Plavi su prekinuli niz od šest uzastopnih trijumfa u domaćem takmičenju i za njih je to prvi poraz posle dva meseca.</p>
      <p>Da će takav ishod biti nije se moglo zaključiti posle 21. minuta igre, kad je londonski tim poveo golom Engoloa Kantea.</p>
      <related>
        <a href="http://sportklub.rs/Fudbal/Premier-League/a315417-Redsi-u-finisu-do-slavlja-Lester-verni-pratilac.html"/>
        <a href="http://sportklub.rs/Fudbal/Premier-League/a315397-Vratio-se-Posebni-Totenhem-srusio-Cekicare.html"/>
      </related>
      <p>Francuski vezista je sjajno utrčao u prostor iza linije domaćih i posle asistencije Matea Kovačića, uz malo sreće, savladao Edersona.</p>
      <p>Radost Čelsija, ipak, nije dugo trajala pošto su domaći u narednih petnaestak minuta kreirali preokret.<br/><br/>Najpre je u 29. udara Kevin de Brujnea sa ivice šesnaesterca zakačio igrača Čelsija i prevario Kepu, da bi u 37. Rijad Marez, posle sjajnog slaloma po desnoj strani, pogodio dalji ugao.</p>
      <p>Bio je to period dominacije Građana, koji su već u 40. mogli i do trećeg pogotka, ali je Kun Aguero pogodio prečku.</p>
      <figure>
        <iframe data-src="https://twitter.com/premierleague/status/1198321431525941249?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>U nastavku je Siti kontrolisao dešavanja na terenu, ne dozvolivši rivalu da ozbiljnije zapreti Edersonu i, ne računajući pokušaj Kantea, gosti nisu stvorili konkretnu priliku.</p>
      <p>Siti je, u međuvremenu, mogao i do ubedljivijeg trijumfa, ali su u završnici neprecizni bili Fernandinjo i Marez.</p>
      <p>Ekipa Pepa Gvardiole sad je treća na tabeli sa 28 bodova, jednim manje od Lestera, a devet od Liverpula. Čelsi je četvrti sa 26 poena.</p>
      <p>Pogledajte <b><a href="http://sportklub.rs/Fudbal/Premier-League/Tabela">tabelu</a></b> Premijer lige.</p>
    </article>
  </body>
</html>