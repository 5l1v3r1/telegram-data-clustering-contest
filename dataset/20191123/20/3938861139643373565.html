<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_homchak-pro-rozgrabuvannya-ukrayinskih-korabliv-navit-soromno-komentuvati/939581"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T20:55:00+00:00"/>
    <meta property="og:title" content="Хомчак про розграбування українських кораблів: навіть соромно коментувати"/>
    <meta property="og:description" content="Начальник Генштабу, головнокомандувач ЗСУ Руслан Хомчак заявив, що стан повернутих Росією українських кораблів не підлягає військовій логіці. За словами Хомчака, судна були просто розграбовані мародерами. Про це він сказав в інтерв'ю &quot;Укрінформу&quot; у Брюсселі під час участі в засіданні ..."/>
  </head>
  <body>
    <article>
      <h1>Хомчак про розграбування українських кораблів: навіть соромно коментувати</h1>
      <address><time datetime="2019-11-23T20:55:00+00:00">23 Nov 2019, 20:55</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939581_w_300.jpg?v=0"/>
        <figcaption>Хомчак прокоментував розграбування українських кораблів Росією. Фото: Ukrinform</figcaption>
      </figure>
      <p>Начальник Генштабу, головнокомандувач ЗСУ <b>Руслан Хомчак</b> заявив, що стан повернутих Росією українських кораблів не підлягає військовій логіці.</p>
      <p>За словами Хомчака, судна були просто розграбовані мародерами. Про це він сказав в інтерв'ю "<a href="https://www.ukrinform.ua/">Укрінформу</a>" у Брюсселі під час участі в засіданні Військового комітету ЄС.</p>
      <p>"Коли їх (кораблі - ред.) забирали, був складений акт, усе було описано. Те, що мені доповів командувач ВМС, – це навіть соромно коментувати. Як військова людина можу зрозуміти, чому Росія зняла з кораблів засоби зв'язку і навігації. Але коли мені говорять, що вони навіть в гальюні унітази познімали – цього я не розумію", – зазначив Хомчак.</p>
      <p>"Коли мені кажуть, що на "Яни Капу", на буксирі, познімали оці трубопроводи мідні, як кольоровий метал, – я так розумію, що це не військові працювали, це мародери. По-іншому я не можу назвати тих істот, які так вчинили з військовим кораблем", – додав генерал.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/world-life/_velikij-trofej-velikoyi-vijni-zhurnalist-potroliv-rosiyu-za-kradizhku-unitaziv/939512"/>
      </related>
      <blockquote>25 листопада 2018 року в Керченській протоці російські військові обстріляли і захопили українські катери "Бердянськ" і "Нікополь" і буксир "Яни Капу" з екіпажами, які прямували з Одеси до Маріуполя. Троє українських моряків отримали поранення.<br/>24-м полоненим українцям пред'явили так зване звинувачення за ч.3 ст.322 КК Росії (незаконний перетин кордону).<br/>7 вересня 2019 року моряків обміняли і повернули в Україну.<br/>18 листопада Росія передала захоплені кораблі Україні.</blockquote>
    </article>
  </body>
</html>