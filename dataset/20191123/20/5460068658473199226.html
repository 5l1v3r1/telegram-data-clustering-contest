<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/Cinemes-luxe-lluitar-contra-Netflix_0_2349965022.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T20:12:55+00:00"/>
    <meta property="og:title" content="Cinemes de luxe per lluitar contra Netflix"/>
    <meta property="og:description" content="Yelmo transforma els seus cinemes i incorpora nous serveis exclusius per atraure clients a la gran pantalla"/>
  </head>
  <body>
    <article>
      <h1>Cinemes de luxe per lluitar contra Netflix</h1>
      <h2>Yelmo transforma els seus cinemes i incorpora nous serveis exclusius per atraure clients a la gran pantalla</h2>
      <address><time datetime="2019-11-23T20:12:55+00:00">23 Nov 2019, 20:12</time> by <a rel="author">IRENE RIART</a></address>
      <p>Piscines de boles, tobogans i servei de restauració. Aquestes són algunes de les novetats que incorporen les últimes sales de cinema de la companyia Yelmo. L’empresa madrilenya ha iniciat en l’últim any un pla de transformació dels seus cinemes, amb l’objectiu de donar una nova dimensió al fet de veure una pel·lícula a la gran pantalla.</p>
      <p>La principal aposta de Yelmo són les noves sales <i>premium</i>. En aquest model de sales, els seients convencionals s’han substituït per butaques regulables amb una taula, on els clients poden menjar des d’hamburgueses fins a una taula de formatges mentre dura la projecció. Les noves butaques també permeten carregar el mòbil durant la pel·lícula. Segons Javier Saura, director de comunicació de Yelmo, això significa “reduir l’aforament de les sales a canvi de convertir la projecció en una experiència”.</p>
      <blockquote>Yelmo va ser comprada el 2015 per la mexicana Cinépolis, empresa que ha impulsat la renovació de les sales</blockquote>
      <p>En altres ciutats d’Espanya, Yelmo també ha inaugurat sales <i>luxury</i>, és a dir, una versió més avançada de les <i>premium</i>, on els clients disposen de servei de restauració des del mateix seient durant els minuts inicials dels tràilers gràcies a un botó connectat amb els cambrers. A Catalunya les sales <i>premium</i> només estan disponibles als cinemes de Sant Cugat, però la companyia no descarta ampliar la seva oferta al territori després d’obtenir-hi “uns bons resultats”.</p>
      <p>Una altra de les innovacions són les sales <i>junior</i>, destinades al públic infantil. Es tracta de sales amb pufs i plenes de color on, durant els 15 minuts previs a la pel·lícula, els nens poden jugar en un tobogan i una piscina de boles. A més, es fa una pausa a la meitat de la pel·lícula perquè els nens puguin desconnectar i seguir concentrats per acabar la sessió.</p>
      <p>Segons dades de la companyia, actualment ja hi ha fins a 12 sales <i>junior</i> a Espanya i durant el primer trimestre del 2020 arribarà la primera a Catalunya als cinemes de Castelldefels.</p>
      <p>Totes aquestes innovacions de Yelmo han estat importades a Espanya gràcies al seu propietari, la companyia mexicana Cinépolis. La multinacional va comprar-la el 2015, quan Yelmo era encara una entitat familiar. Des d’aleshores, l’impuls de Cinépolis ha fet que Yelmo es converteixi en líder a l’Estat en nombre de sales, amb 49 establiments.</p>
      <p>Segons explica Javier Saura, formar part de Cinépolis proporciona a la companyia espanyola “una visió global del sector”, per incorporar nous formats que triomfen a l’estranger i preveure millor l’audiència dels títols a la cartellera. Pel que fa als resultats del pla, Saura afirma que la resposta dels clients ha estat “molt satisfactòria”, tot i el rebuig inicial “dels puristes del cinema”. “Intentem donar al client el que no pot tenir a casa”, afirma Saura.</p>
      <p>Paral·lelament, Yelmo també treballa per transformar els nous cinemes en sales per celebrar esdeveniments. Tal com expliquen des de l’empresa, les instal·lacions “ja disposen de la tecnologia i servei de restauració propi” per poder fer-hi celebracions. “Volem donar versatilitat als nostres espais”, conclouen des de Yelmo.-</p>
    </article>
  </body>
</html>