<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Struha-KONS-Dekuji-TOP-09-za-dodrzeni-zasadoveho-postoje-vuci-hnuti-ANO-604461"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T20:30:00+00:00"/>
    <meta property="og:title" content="Struha (KONS): Děkuji TOP 09 za dodržení zásadového postoje vůči hnutí ANO"/>
    <meta property="og:description" content="Zdravice místopředsedy Konzervativní strany Michala Struhy na 6. celostátním Sněmu TOP 09"/>
  </head>
  <body>
    <article>
      <h1>Struha (KONS): Děkuji TOP 09 za dodržení zásadového postoje vůči hnutí ANO</h1>
      <address>
        <time datetime="2019-11-23T20:30:00+00:00">23 Nov 2019, 20:30</time>
      </address>
      <p>
        <b>Zdravice místopředsedy Konzervativní strany Michala Struhy na 6. celostátním Sněmu TOP 09</b>
      </p>
      <p>Vážený pane předsedo, vážené členky a členové předsednictva, vážené dámy a vážení pánové, milí hosté,</p>
      <p>je mi velkou ctí, že mohu přednést tuto, doufám, krátkou zdravici na sjezdu Vaší strany. 30 let od sametové revoluce je v naší společnosti cítit značný resentiment po době, kterou nazýváme „budováním reálného socialismu“. To se projevuje ve volebních výsledcích, kdy poprvé v historii této země je předsedou vlády bývalý spolupracovník STB a Vláda České republiky vládne s podporou KSČM. O to větší význam mají ty politické subjekty, které otevřeně kritizují kroky vládnoucí koalice, jež vedou k oslabování ústavního pořádku, a které brání jednotlivé instituce, jež jsou nezbytným předpokladem pro fungování demokracie a právního státu. Z výše uvedeného je tedy na místě poděkovat TOP 09 za dodržení zásadového postoje vůči hnutí ANO2011 po volbách do Poslanecké sněmovny v roce 2017.</p>
      <p>Konzervativní strana, stejně jako TOP 09, reflektuje neoimperiální snahy Kremlu i reálné nebezpečí, které nám v této souvislosti hrozí. Společně klademe důraz na zahraničně-politické a bezpečnostní ukotvení České republiky na Západě, pokud bych měl zdůraznit jedinou věc, pak by to bylo členství ČR v Severoatlantické alianci. Dále máme velmi blízké náhledy na většinu hlavních hospodářských otázek – ne, projídáním budoucnosti se hospodářská úroveň tohoto státu nezvýší a rozhodně „nebude líp“. Je třeba prosazovat rozpočtovou zodpovědnost ve formě hledání efektivních úspor ve státním rozpočtu a omezování zásahů státu do podnikání, ať již formou zavádění nových daní, či zvyšováním těch stávajících.</p>
      <p>Bylo by však kontraproduktivní zastírat rozdíly v našich postojích. Snad ode mě nebude nezdvořilé, když na tomto místě zmíním, že TOP 09, ačkoli o sobě hovoří jako o straně konzervativní, přihlíží, vystupuje váhavě, ale někdy a do jisté míry prostřednictvím některých svých zástupců dokonce podporuje návrhy, jejichž přijetí by znamenalo přímý útok na danou lidskou přirozenost, potažmo na instituce, které jsou konzervativcům z těch nejlepších důvodů drahé - mezi nimi předně na rodinu. Omezím se na dva příklady: konzervativci se jen stěží mohou nestavět proti ratifikaci Istanbulské úmluvy, stejně jako nemohou nepodpořit definici manželství coby svazku jedné ženy a jednoho muže.</p>
      <p>Toto shromáždění je suverénní a každý z delegátů jistě má své představy o tom, jakou politiku má TOP 09 praktikovat. Jakožto od representanta Konzervativní strany však ode mě lze jen stěží čekat jiné přání, než aby to byla politika poněkud konzervativnější než v uplynulém období. Čím více se toto mé přání vyplní, tím větší podporu od Konzervativní strany může TOP 09 v budoucnu očekávat.</p>
      <p>MICHAL STRUHA, MÍSTOPŘEDSEDA KONZERVATIVNÍ STRANY</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Stepanek-Zeleni-Doufam-ze-tuto-zemi-vratime-na-cestu-ustavnosti-604432"/>
        <a href="https://www.parlamentnilisty.cz/politika/politici-volicum/Jelinkova-KDU-CSL-Jako-skutecni-demokrate-muzeme-spolecne-porazit-plizive-zlo-604425"/>
        <a href="https://www.parlamentnilisty.cz/politika/politici-volicum/Farsky-STAN-Pojdme-spolupracovat-na-tematech-ktera-jsou-nam-vlastni-604424"/>
        <a href="https://www.parlamentnilisty.cz/politika/politici-volicum/Laudat-Vytvarejte-a-realizujte-pribehy-reforem-604413"/>
      </related>
    </article>
  </body>
</html>