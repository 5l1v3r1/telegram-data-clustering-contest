<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012822/%D8%B9%D8%B5%D8%B1-%D8%A7%DB%8C%D8%B1%D8%A7%D9%86-%DA%A9%D8%A7%D8%B1%D8%B4%D9%86%D8%A7%D8%B3%D8%A7%D9%86-%D8%AD%D8%B1%D9%81-%D8%B4%D9%85%D8%A7-%D8%B1%D8%A7-%D9%86%D9%85%DB%8C-%D9%81%D9%87%D9%85%D9%86%D8%AF-%D8%AA%D8%A7-%DA%86%D9%87-%D8%B1%D8%B3%D8%AF-%D8%A8%D9%87-%D9%85%D8%B1%D8%AF%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T20:42:43+00:00"/>
    <meta property="og:title" content="عصر ایران: کارشناسان حرف شما را نمی‌فهمند تا چه رسد به مردم!"/>
    <meta property="og:description" content="یک سایت حامی دولت، از رئیس‌جمهور خواست با مردم حرف بزند."/>
  </head>
  <body>
    <article>
      <h1>عصر ایران: کارشناسان حرف شما را نمی‌فهمند تا چه رسد به مردم!</h1>
      <address>
        <time datetime="2019-11-23T20:42:43+00:00">23 Nov 2019, 20:42</time>
      </address>
      <p>
        <i>یک سایت حامی دولت، از رئیس‌جمهور خواست با مردم حرف بزند.</i>
      </p>
      <p>به گزارش مشرق، روزنامه «کیهان» در ویژه‌های خود نوشت:</p>
      <p>عصر ایران خطاب به رئیس‌جمهور نوشت: قرار بود حسن روحانی وقتی عبای ریاست جمهوری را به دوش انداخت، در مورد عملکرد دولت در مقاطع مختلف با مردم صحبت کند. از عملکردها بگوید و مشکلات را با مردم در میان بگذارد.</p>
      <blockquote>بیشتر بخوانید:<br/><a href="https://www.mashreghnews.ir/news/1010359/%D8%B1%D9%88%D8%AD%D8%A7%D9%86%DB%8C-%D8%B1%D8%A7%D8%B3%D8%AA-%D9%85%DB%8C-%DA%AF%D9%88%DB%8C%D8%AF-%DB%8C%D8%A7-%D9%86%D9%88%D8%A8%D8%AE%D8%AA-%D9%88%D8%B6%D8%B9%DB%8C%D8%AA-%D9%86%D8%A7%D9%85%D8%B4%D8%AE%D8%B5-%D8%A8%D9%88%D8%AF%D8%AC%D9%87-%D8%B3%D8%A7%D9%84-%D8%A2%DB%8C%D9%86%D8%AF%D9%87-%DA%A9%D8%B4%D9%88%D8%B1"><i>روحانی</i> راست می‌گوید یا نوبخت؟</a></blockquote>
      <p>هرچه بیشتر از عمر دولت روحانی گذشت، رئیس‌جمهور کمتر حرف زد. کمتر سفر رفت. کمتر نشست خبری برگزار کرد. کم حرف زدن با مردم مشکل بزرگ اصلی حسن روحانی در تمام این سال‌ها بوده است.</p>
      <p>گویا رئیس دولت زیاد اهل در میان گذاشتن تصمیمات و مشکلات با مردم نیست. بعد از روی کارآمدن ترامپ به‌عنوان رئیس‌جمهور آمریکا، برجام هوا شد و مشکلات اقتصادی به روی سر ایران آوار اما رئیس‌جمهور روحانی یک‌بار هم به‌صورت شفاف با مردم در مورد مشکلات پیش‌رو حرف نزد.</p>
      <p>روحانی وعده‌هایی داده بود اما در اجرایی کردن بخشی از وعده‌ها ناموفق بود. ناموفق بودن و دلیل آن را هم به مردم نگفت. انگار نه خانی آمده است نه خانی رفته است.</p>
      <p>ماجرای بنزین که اوج این رفتار روحانی بود. رئیس‌جمهور به جای اینکه قبل از گرانی و سهمیه‌بندی بنزین با مردم در مورد مشکلات حرف بزند و بگوید در فروش نفت مشکل داریم، بعد از اینکه تصمیم خود را به‌همراه دو رئیس قوه دیگر عملیاتی کرد، تازه با مردم حرف زد، آن هم در دولت و در میان وزرا.</p>
      <p>روحانی باید یک ماه قبل از این تصمیم شهر به شهر می‌رفت و برای مردم حرف می‌زد و از مشکلات می‌گفت. ساده هم می‌گفت. گاهی رئیس‌جمهور و برخی از اعضای هیئت دولت به‌گونه‌ای حرف می‌زنند که کارشناس‌ها هم گاهی متوجه نمی‌شوند چه برسد به مردم.</p>
      <p>وقتی می‌گوییم با مردم حرف بزنید یعنی ساده حرف بزنید. ساده بگویید چرا مجبور هستید بنزین را گران کنید. مردم صداقت ببینند، قبول می‌کنند، همان‌طور که در تمام این سال‌ها قبول کردند.</p>
      <p>نمی‌شود پشت درهای بسته تصمیم گرفت، اجرایی کرد و بعد به مردم گفت که ما چنان کردیم و چنان. مردم باید در جریان تصمیم‌های دولت و مشکلات آن قرار بگیرند.</p>
    </article>
  </body>
</html>