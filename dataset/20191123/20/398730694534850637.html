<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/leksand-ny-jumbo-efter-storforlust/"/>
    <meta property="og:site_name" content="DN.SE"/>
    <meta property="article:published_time" content="2019-11-23T20:26:31+00:00"/>
    <meta property="og:title" content="Leksand ny jumbo efter storförlust"/>
    <meta property="og:description" content="Hemma mot tabelltvåan Luleå kom fjärde raka förlusten, 0–5, och nykomlingen är nu ny jumbo i serien."/>
  </head>
  <body>
    <article>
      <h1>Leksand ny jumbo efter storförlust</h1>
      <address><time datetime="2019-11-23T20:26:31+00:00">23 Nov 2019, 20:26</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Leksand fortsätter att slira i SHL-hockeyn. Hemma mot tabelltvåan Luleå kom fjärde raka förlusten, 0–5, och nykomlingen är nu ny jumbo i serien.</b>
      </p>
      <p>– Det är klart att det suger, sade Leksandsforwarden Patrik Zackrisson till C More i den andra periodpausen.</p>
      <p>Då låg de vitklädda under med 0–3.</p>
      <p>Ett effektivt Luleå gjorde 1–0 i mitten av den första perioden genom Robin Kovacs, innan Nils Lundkvist utökade till 2–0 drygt tre minuter in i andra.</p>
      <p><b>När sedan Niklas Olausson</b> satte 3–0 efter 17.14 i samma period gick luften ur leksingarna.</p>
      <p>– Andra perioden var väldigt, väldigt dålig, sade tränaren Roger Melin.</p>
      <p>Patrik Zackrisson delade tränarens bedömning.</p>
      <p>– Vi gjorde en jättebra första, men en dålig andra och gav dem alldeles för mycket energi. Sedan var det små misstag som vi blev hårt straffade för. Men vi ger bort pucken alldeles för enkelt, sade han.</p>
      <p>I tredje perioden kom ytterligare två baklängesmål för Leksand, som nu är tre poäng bakom nästjumbon Oskarshamn efter 20 spelade matcher.</p>
    </article>
  </body>
</html>