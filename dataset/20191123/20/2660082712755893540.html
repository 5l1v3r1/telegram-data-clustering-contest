<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://virgool.io/@a.s.dittany/madword-trlqbmpnfpqp"/>
    <meta property="og:site_name" content="ویرگول"/>
    <meta property="article:published_time" content="2019-11-23T20:27:20+00:00"/>
    <meta property="og:title" content="تنها بردمان خط‌های کاشی بود!"/>
    <meta property="og:description" content="روزهای گذشته، زمانی که اینترنت قطع بود کشور فضایی غم زده داشت هرکس در گوشه‌ای سر را تا بیخ در گریبان خود فرو برده بود و همه آنقدر آهسته قد…"/>
  </head>
  <body>
    <article>
      <h1>تنها بردمان خط‌های کاشی بود!</h1>
      <address><time datetime="2019-11-23T20:27:20+00:00">23 Nov 2019, 20:27</time> by <a rel="author" href="https://virgool.io/@a.s.dittany" target="_blank">a.s.dittany</a></address>
      <p>روزهای گذشته، زمانی که اینترنت قطع بود کشور فضایی غم زده داشت. هرکس در گوشه‌ای سر را تا بیخ در گریبان خود فرو برده بود و همه آنقدر آهسته قدم برمیداشتند که نوعی سکوت ارواح گونه سطح خیابان را برداشته بود. در روزهای اخیر عزیزانمان در ویرگول از سطح جامعه تا میتوانستند بد گفتند دیگر نیازی نیست من آن ملاحظات را تکرار کنم.</p>
      <blockquote>نکته ای که میخواهم اکنون به آن اشاره کنم اتفاقاتی بود که در درون خانواده‌ام افتاد. حال بازگو میکنم شاید شما هم در این درد با من مشترک بودید.</blockquote>
      <p>جواب سوالی را که اکنون میخواهم مطرح کنم همه میدانیم. آیا تمام عصبانیتی که در سطح خیابان ها سرکوب شد از بین رفته است؟! همه میدانیم که خیر. اما جامعه‌شناسان نظریه‌ای برای این مواقع دارند که بسیار مشابه قانون پایستگی انرژیست.</p>
      <blockquote>قانون پایستگی انرژی: انرژی از بین نمی‌رود بلکه از حالتی به حالت دیگر تبدیل میشود.</blockquote>
      <p>جامعه‌شناسان معتقدند اگر خشم در جامعه سرکوب شود آن خشم در خانواده ها ظهور پیدا میکند. راستش را بخواهید من این سخن بزرگان را با چشمان خودم در خانواده دیدم. در خانه‌ی ما وقایع اینطور پیش رفت که عضو کوچکتر خانواده (برادرم) که اتفاقا در سن <b>بلوغ</b> هم هست از کنترل خارج شد.</p>
      <blockquote>گفتنش ساده است. مثل اعلام مرگ یک بازیگر مشهور می‌ماند. مانند مرگ بروس‌لی است. اخبارگو آن را میگوید و شما میشنوید اما در واقعیت مانند انفجار بمب اتم ترسناک است.</blockquote>
      <p>ابتدا دعوا محدود به پدر و فرزند بود، گرچه همان هم دو باری اگر جدایشان نمیکردیم معلوم نبود چه اتفاقی می‌افتد. بعد اما فردی از نسل من که کمتر با دعوای خیابانی روبرو شده برایش سخت بود بپذیرد که برادر عزیزش چنان زد و خوردی در خیابان به پا کرده که آثار زخم ها قرار است تا چند هفته خواب را از او بگیرد.</p>
      <blockquote>تمام آن شب‌هایی که خوابم نمی‌برد به این فکر می‌کردم که نکند من هم در این فاجعه سهیم باشم که اتفاقا هر بار به نتیجه میرسم که هستم!</blockquote>
      <p>بعد از یک هفته جنگ اعصاب و خود خوری من اکنون به آخر هفته رسیده ام. اینترنت هم وصل شد اما بعید است وضعیت این عنصر از هم متالشی شده خانه به حالت عادی برگردد. جای شکرش باقیست که بلاخره توانستم خانواده را با چند روز بحث فراوان راضی کنم تا برای برون رفت از این وضعیت به سراغ روانکاو برویم.</p>
      <p>خواهش میکنم حال که اوضاع جامعه از اوضاع جنگ سرد هم بی‌روح‌تر و خشن‌تر است. شما این خشم را<b> با مراجعه به روان‌شناس</b> کنترل کنید و اجازه ندهید تنها عنصر باقی مانده از این جامعه یعنی <b>خانواده</b> متلاشی بشود.</p>
    </article>
  </body>
</html>