<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/zycie/10274069/59-latek-okradl-16-latka-zabral-mu-plecak-z-zeszytami-i-smartfonem.html"/>
    <meta property="og:site_name" content="Wprost"/>
    <meta property="article:published_time" content="2019-11-23T20:07:00+00:00"/>
    <meta property="og:title" content="59-latek okradł 16-latka. Zabrał mu plecak z zeszytami i smartfonem"/>
    <meta property="og:description" content="Za kradzież plecaka z zeszytami, książkami oraz znajdującego się w nim smartfona będzie odpowiadał 59-latek z gm. Łuków. Mężczyzna ukradł 16-latkowi plecak z koszyka rowerowego, pozostawionego „na chwilę” przed sklepem."/>
  </head>
  <body>
    <article>
      <h1>59-latek okradł 16-latka. Zabrał mu plecak z zeszytami i smartfonem</h1>
      <address>
        <time datetime="2019-11-23T20:07:00+00:00">23 Nov 2019, 20:07</time>
      </address>
      <p>
        <b>Za kradzież plecaka z zeszytami, książkami oraz znajdującego się w nim smartfona będzie odpowiadał 59-latek z gm. Łuków. Mężczyzna ukradł 16-latkowi plecak z koszyka rowerowego, pozostawionego „na chwilę” przed sklepem.</b>
      </p>
      <p>W czwartek po godzinie 16:00 dyżurny łukowskiej komendy policji został powiadomiony o kradzieży do jakiej doszło w pobliżu jednego ze sklepów przy ul. Międzyrzeckiej. Ze zgłoszenia wynikało, że wracający ze szkoły 16-latek pozostawił „na chwilę” swój rower, a sam z mamą wszedł do pobliskiego sklepu. W zamocowanym na jednośladzie koszyku chłopiec pozostawił swój plecak, w którym oprócz zeszytów i książek był smartfon.</p>
      <p>16-latek po wyjściu ze sklepu zorientował się, że ktoś ukradł mu plecak. Mama chłopca natychmiast o kradzieży powiadomiła dyżurnego, opisując jednocześnie widzianego wcześniej w pobliżu mężczyznę. Policjanci z łukowskiej patrolówki, którym dyżurny przekazał informację o kradzieży i uzyskany od mamy 16-latka opis widzianego wcześniej przez nich mężczyzny, domyślili się, że mógł to być znany im 59-latek z gminy Łuków.</p>
      <p>Mundurowi jadąc na interwencję sprawdzili teren opuszczonej posesji, gdzie mógł ukrywać się poszukiwany przez nich mężczyzna. Ich przypuszczenia potwierdziły się. W budynku siedział 59-latek, a przy nim leżał plecak. Mężczyzna mówił, że nie ukradł tego plecaka, jednak po sprawdzeniu okazało się, że są w nim książki, zeszyty, a także smartfon 16-latka.</p>
      <p>Odzyskany przez policjantów plecak z zeszytami, książkami i smartfonem już trafił do rąk 16-latka, natomiast 59-latek trafił do policyjnej celi. Mężczyzna już usłyszał zarzut, za kradzież grozi mu do 5 lat pozbawienia wolności.</p>
      <h3>Podziękowania</h3>
      <p>Do Komendanta Powiatowego Policji w Łukowie wpłynęła korespondencja elektroniczna od 16-latka. Chłopiec dziękował w niej policjantom, którzy bardzo szybko odzyskali skradziony mu plecak.</p>
      <related>
        <h4>Czytaj także:</h4>
        <a href="https://biznes.wprost.pl/technologie/internet/10271645/nie-wiesz-co-znaczy-haslo-ok-boomer-to-znak-ze-jestes-boomerem.html"/>
      </related>
      <footer>Źródło: <a href="http://www.policja.pl/">Policja</a></footer>
    </article>
  </body>
</html>