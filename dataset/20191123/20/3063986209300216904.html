<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/11/23/842661"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T20:24:00+00:00"/>
    <meta property="og:title" content="ঘুষ দিয়ে নিজের কাজ হাসিল করেন অমিত শাহ, অভিযোগ মোদির"/>
    <meta property="og:description" content="সরকারি কর্মকর্তাদের ঘুষ দিয়ে নিজের কাজ হাসিল করেছিলেন অমিত শাহ। বিজেপির সর্বভারতীয় সভাপতি অমিত শাহের বিরুদ্ধে এমনই অভিযোগ করলেন বিহারের বিজেপি নেতা এবং উপমুখ্যমন্ত্রী সুশীলকুমার মোদি।  পাটনায় একটি প্রচার সভায় গিয়ে অমিত শাহের বিরুদ্ধে চাঞ্চল্যকর অভিযোগ করেছেন তিনি। মোদির ওই বক্তব্যের একটি ভিডিও সোশ্যাল মিডিয়ায় পোস্ট করেন আরজেডি নেতা তেজস্বী যাদব। নিজের দলের সর্বভারতীয় সভাপতির বিরুদ্ধে মোদির এই বিতর্কিত মন্তব্যের পর বিহারের রাজ্য বিজেপির অন্দরেই শুরু হয়েছে বিতর্ক।  সুশীলকুমার মোদি  বলেন, অমিত শাহ যখন প্রথমবার বিহারে এসেছিলেন, তখন বিহারে কংগ্রেস সরকার। ২৫ বছর আগের ঘটনা। সেই সময় শাহজি পাইপের ব্যবসা করতেন। বিহারের স্বাস্থ্য দপ্তরের একটি কাজে পাইপের জোগান দিয়েছিলেন অমিত শাহ।  তিনি আরো বলেন, কিন্তু বিহার সরকার তার পুরো টাকা মেটায়নি। সেই সময় তিনি প্রথমবার বিহারে আসেন। স্বাস্থ্য দপ্তরের কর্মকর্তাদের ঘুষ দিয়ে নিজের কাজ হাসিল করেছিলেন অমিত শাহ। এই ঘটনার কথা তিনি নিজেই বলেছিলেন আমায়।      কিন্তু দলের সর্বভারতীয় সভাপতির বিরুদ্ধে কেন সরব হলেন সুশীল কুমার মোদি?‌ প্রশ্ন উঠতে শুরু করেছে রাজনৈতিক মহলে। রাজনৈতিক নেতাদের দাবি, সুশীল…"/>
  </head>
  <body>
    <article>
      <h1>ঘুষ দিয়ে নিজের কাজ হাসিল করেন অমিত শাহ, অভিযোগ মোদির</h1>
      <address><time datetime="2019-11-23T20:24:00+00:00">23 Nov 2019, 20:24</time> by <a rel="author">কালের কণ্ঠ অনলাইন</a></address>
      <p>সরকারি কর্মকর্তাদের ঘুষ দিয়ে নিজের কাজ হাসিল করেছিলেন অমিত শাহ। বিজেপির সর্বভারতীয় সভাপতি অমিত শাহের বিরুদ্ধে এমনই অভিযোগ করলেন বিহারের বিজেপি নেতা এবং উপমুখ্যমন্ত্রী সুশীলকুমার মোদি। </p>
      <p>পাটনায় একটি প্রচার সভায় গিয়ে অমিত শাহের বিরুদ্ধে চাঞ্চল্যকর অভিযোগ করেছেন তিনি। মোদির ওই বক্তব্যের একটি ভিডিও সোশ্যাল মিডিয়ায় পোস্ট করেন আরজেডি নেতা তেজস্বী যাদব। নিজের দলের সর্বভারতীয় সভাপতির বিরুদ্ধে মোদির এই বিতর্কিত মন্তব্যের পর বিহারের রাজ্য বিজেপির অন্দরেই শুরু হয়েছে বিতর্ক। </p>
      <p>সুশীলকুমার মোদি  বলেন, অমিত শাহ যখন প্রথমবার বিহারে এসেছিলেন, তখন বিহারে কংগ্রেস সরকার। ২৫ বছর আগের ঘটনা। সেই সময় শাহজি পাইপের ব্যবসা করতেন। বিহারের স্বাস্থ্য দপ্তরের একটি কাজে পাইপের জোগান দিয়েছিলেন অমিত শাহ। </p>
      <p>তিনি আরো বলেন, কিন্তু বিহার সরকার তার পুরো টাকা মেটায়নি। সেই সময় তিনি প্রথমবার বিহারে আসেন। স্বাস্থ্য দপ্তরের কর্মকর্তাদের ঘুষ দিয়ে নিজের কাজ হাসিল করেছিলেন অমিত শাহ। এই ঘটনার কথা তিনি নিজেই বলেছিলেন আমায়।<br/>    <br/>কিন্তু দলের সর্বভারতীয় সভাপতির বিরুদ্ধে কেন সরব হলেন সুশীল কুমার মোদি?‌ প্রশ্ন উঠতে শুরু করেছে রাজনৈতিক মহলে। রাজনৈতিক নেতাদের দাবি, সুশীল কুমার মোদির সঙ্গে বিহারের মুখ্যমন্ত্রী নীতীশ কুমারের ঘনিষ্ঠতা বেড়ে যাওয়ায় দলে এক রকমভাবে একঘরে করে দেওয়া হয়েছে সুশীল কুমার মোদিকে। </p>
      <p>এমনকি আসন্ন ঝাড়খণ্ড বিধানসভা নির্বাচনের জন্যেও সুশীল কুমার মোদিকে কোনো দায়িত্ব দেননি অমিত শাহ। ঝাড়খণ্ডেও নির্বাচনে একাই লড়ার কথা ভাবছে বিজেপি। আর সে কারণেই নিজের দলের প্রতি সরব হয়েছেন বিহারের উপমুখ্যমন্ত্রী সুশীল কুমার মোদি।‌‌</p>
    </article>
  </body>
</html>