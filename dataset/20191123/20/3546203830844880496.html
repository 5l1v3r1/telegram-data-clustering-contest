<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1824366093_Siti_se_izpravi_v_derbito_s_Chelsi_i_ostava_v_igrata"/>
    <meta property="og:site_name" content="webcafé"/>
    <meta property="article:published_time" content="2019-11-23T20:25:00+00:00"/>
    <meta property="og:title" content="Сити се изправи в дербито с Челси и остава в играта"/>
    <meta property="og:description" content="Индивидуален проблясък на Марез донесе много важна победа"/>
  </head>
  <body>
    <article>
      <h1>Сити се изправи в дербито с Челси и остава в играта</h1>
      <address><time datetime="2019-11-23T20:25:00+00:00">23 Nov 2019, 20:25</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/23/mahrezcitychels/1170x781.jpg"/>
        <figcaption>Марез не беше играл в последните мачове на Сити, но днес се включи много силно и отбеляза победния гол<cite>Снимка: © Getty Images</cite></figcaption>
      </figure>
      <p>Манчестър Сити се върна към победите с много ценно 2:1 над Челси на "Етихад".</p>
      <p>
        <b>След поражението от Ливърпул в миналия кръг, шампионите се нуждаеха от задължителна победа, за да останат в борбата за титлата и я постигнаха след пълен обрат и голове на Кевин Де Бройне и Рияд Марез.</b>
      </p>
      <p>Съперниците се впуснаха в атаки от самото начало.</p>
      <p>Кевин Де Бройне и Уилиан отправиха по един опасен удар към двете врати, а в 21-ата минута Челси поведе.</p>
      <p>Ковачич хвърли прекрасен прехвърлящ пас към Н'Голо Канте, който изпревари Менди и прокара топката над Едерсон за 1:0.</p>
      <p>Сити обаче стигна до равенството след по-малко от 10 минути, като грешка на Жоржиньо в центъра причини контраатаката. Де Бройне стреля, рикошет в Зума направи топката невъзможна за Кепа и резултатът стана 1:1.</p>
      <p>Мачът продължи равностойно, но в 37-ата минута Рияд Марез направи пълен обрат за домакините с пробив от десния фланг. Той мина покрай Емерсон и Ковачич и завърши по диагонала за 2:1.</p>
      <p>През втората част положения не липсваха и двамата вратари спасиха опасни удари, за да предотвратят падането на още голове. Лошите новини за домакините бяха контузиите на Давид Силва и Серхио Агуеро, които бяха сменени принудително.</p>
      <p>В 94-ата минута Рахийм Стърлинг вкара след сваляне с глава на Марез, но ВАР отмени гола заради засада.</p>
      <p>
        <b>Победата обаче остана за Сити и "гражданите" се изкачиха на третата позиция с 28 т., на една зад втория Лестър и на 9 зад лидера Ливърпул.</b>
      </p>
      <p>Челси остава четвърти с 26 т.</p>
      <related>
        <a href="https://www.webcafe.bg/sportcafe/futbol-svyat/id_651801432_Taynata_na_mladejkata_revolyutsiya_na_Lampard_se_krie_v_debrite_na_akademiyata_na_Chelsi"/>
      </related>
    </article>
  </body>
</html>