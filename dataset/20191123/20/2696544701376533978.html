<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191123_huawei_microsoft_amerikai_kereskedelmi_miniszterium"/>
    <meta property="og:site_name" content="HVG.hu"/>
    <meta property="article:published_time" content="2019-11-23T20:25:00+00:00"/>
    <meta property="og:title" content="Újabb könnyítést kapott a Huawei Trumpéktól"/>
    <meta property="og:description" content="Megkapta a szükséges licenceket, így elkezdheti leszállítani szoftvereit a Huawei felé a Microsoft. A lépés az amerikai kereskedelmi minisztérium szerdai döntésének hatása."/>
  </head>
  <body>
    <article>
      <h1>Újabb könnyítést kapott a Huawei Trumpéktól</h1>
      <address><time datetime="2019-11-23T20:25:00+00:00">23 Nov 2019, 20:25</time> by <a rel="author">hvg.hu</a></address>
      <p>
        <b>Megkapta a szükséges licenceket, így elkezdheti leszállítani szoftvereit a Huawei felé a Microsoft. A lépés az amerikai kereskedelmi minisztérium szerdai döntésének hatása.</b>
      </p>
      <table bordered="">
        <tr>
          <th>
            <a href="https://hvg.hu/cs/Huawei-botrany">Össztűz alatt a Huawei</a>
          </th>
        </tr>
        <tr>
          <td>A Trump-adminisztráció előbb főellenséggé nevezte ki a Huaweit, majd a vállalat magabiztossága és felhasználói lelkesedés megtépázása után, úgy tűnik, kihátrál az amerikai vállalatok számára elrendelt embargóból. Kérdés, hogy a Huawei megbízik-e ezután az amerikai beszállítókban, vagy inkább saját lábakra próbál állni.</td>
        </tr>
        <tr>
          <th align="right">
            <a href="https://hvg.hu/cs/Huawei-botrany">Még több hír</a>
          </th>
        </tr>
      </table>
      <p>Több amerikai cég is engedélyt kapott rá, hogy beszállítson a Huaweinek, azt azonban még nem lehet tudni, pontosan mely vállalatokról van szó. A <i><a href="https://www.theverge.com/platform/amp/2019/11/22/20977446/microsoft-huawei-us-export-license-windows-office-software?utm_campaign=theverge&amp;utm_content=chorus&amp;utm_medium=social&amp;utm_source=twitter&amp;__twitter_impression=true&amp;fbclid=IwAR1ZERqO26DDnoaYFA9rpkjqlYi-Q0SF1QVfECT13JZ_AostuvcCjp6x-80">The Verge</a></i> arról ír, hogy a Microsoft egyike azoknak a társulásoknak, amelyek kérelme pozitív elbírálást kapott. A kereskedelmi minisztérium esetükben már engedélyezte, hogy szoftvereket exportáljanak a Huawei számára.</p>
      <p>A kínai gyártó <a href="https://hvg.hu/tudomany/20191121_huawei_kereskedelmi_haboru_amerikai_exportengedelyek">csütörtökön kapott nagyon fontos hírt</a>, amely szerint több amerikai cég is beszállíthat nekik. A kereskedelmi háború ugyanakkor nem ért véget, a közleménybe ugyanis azt is beleírták, hogy csak korlátozott számú amerikai vállalatnak és csak az amerikai nemzetbiztonságra, valamint az Egyesült Államok külpolitikai érdekeire "nem nagy kockázatot jelentő termékekre" adnak ki exportengedélyeket.</p>
      <p>A Microsoft Office- és Windows-licenceket árusít a Huaweinek, melyeket a gyártó saját (Windowst futtató) laptopjaiban is felhasznál. A lépés azért is fontos, mert a Huawei elleni szigorítás kezdetén gyakorlatilag egyik napról a másikra tűntek el a cég laptopjai a Microsoft online áruházaiból. Mindez gátat szabott annak is, hogy a gyártó újabb eszközeit be tudja vezetni a piacra.</p>
      <p>Amerikai lapértesülések szerint eddig mintegy háromszáz exportengedély-kérelmet adtak be, ezeknek körülbelül a felét fogadta be a minisztérium, és a befogadott kérelmeknek is csak az 50 százalékát bírálta el pozitívan. Azt nem tudni, hogy a Google kapott-e engedélyt, pedig ez lenne a legfontosabb: ha a cég nem építheti bele telefonjaiba annak szolgáltatásait, úgy nehezen tudja eladni készülékeit.</p>
    </article>
  </body>
</html>