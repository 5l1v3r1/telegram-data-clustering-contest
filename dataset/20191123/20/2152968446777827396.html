<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/23/maik-pens-s-iznenadvashta-taina-vizita-v-irak.430603"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T20:33:00+00:00"/>
    <meta property="og:title" content="Майк Пенс с изненадваща тайна визита в Ирак"/>
    <meta property="og:description" content="Американският вицепрезидент летя с военен Боинг С-17 | Dnes.bg"/>
  </head>
  <body>
    <article>
      <h1>Майк Пенс с изненадваща тайна визита в Ирак</h1>
      <h2>Американският вицепрезидент летя с военен Боинг С-17</h2>
      <address><time datetime="2019-11-23T20:33:00+00:00">23 Nov 2019, 20:33</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Американският вицепрезидент Майк Пенс направи днес необявено предварително посещение в Ирак, предаде Асошиейтед прес.</p>
      <p>Пенс пристигна в Ирак на борда на военен самолет Боинг С-17, за да остане в тайна визитата му в конфликтния район. Самолетът се приземи в Ербил, където вицепрезидентът се срещна с президента на Иракски Кюрдистан Нечирван Барзани.</p>
      <p>Визитата на Пенс има за цел да увери иракските кюрди, че САЩ продължават заедно с тях борбата срещу терористичната организация "Ислямска държава", след като сирийските кюрди бяха изложени миналия месец на турска военна офанзива - последица от нареденото от президента Доналд Тръмп изтегляне на американските сили от Сирия, отбелязва Асошиейтед прес.</p>
      <p>На срещата с Барзани Пенс заяви, че приветства възможността от името на президента Тръмп да припомни за силните съюзнически връзки между САЩ и кюрдите в региона. Вицепрезидентът подчерта, че съюзът между САЩ и кюрдите е гаранция, че "Ислямска държава" или друга екстремистка организация няма отново да превърне региона в свой бастион.</p>
      <p>Според високопоставен американски служител посещението на Пенс има за цел както да насърчи иракските кюрди да останат в съюза със САЩ, така и да увери подкрепящите кюрдската кауза американци, че правителството на Тръмп продължава алианса си с кюрдите.</p>
      <p>Нечирван Барзани благодари на Пенс за американската военна подкрепа в борбата срещу "Ислямска държава" и подчерта, че визитата на вицепрезидента точно в този момент е важен сигнал за продължаващата подкрепа на Вашингтон за Кюрдистан и Ирак.</p>
      <p>По-рано днес Майк Пенс посети американските войници във военновъздушната база "Айн ал Асад", Западен Ирак, от която силите на САЩ започнаха миналия месец операцията в Сирия, довела до смъртта на лидера на "Ислямска държава" Абу Бакр ал Багдади.</p>
      <p>"Вие сте най-добрите сред нас", каза Пенс на войниците от базата. Той заяви, че правителството на Тръмп работи за увеличаване на заплатите на войниците и намекна, че продължаващото разследване за импийчмънт във Вашингтон забавя този процес. "Пристрастната партийна политика и безкрайните разследвания бавят нещата във Вашингтон", каза Пенс.</p>
      <p>Американският вицепрезидент разговаря по телефона с иракския премиер Абдел Абдул Махди, след като иракският лидер отклони предложението му да се срещнат в базата "Айн ал Асад".</p>
      <p>В разговора си с премиера Пенс е призовал за сдържаност с демонстрантите при протестните прояви в Ирак. Абдел Абдул Махди е изразил съжаление за насилието, съпътстващо демонстрациите. (БТА)</p>
    </article>
  </body>
</html>