<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342671/ibm-launches-huge-open-source-security-platform/"/>
    <meta property="og:site_name" content="زومیت"/>
    <meta property="article:published_time" content="2019-11-23T20:00:00+00:00"/>
    <meta property="og:title" content="IBM از پلتفرم امنیتی متن‌باز ابری خود رونمایی کرد"/>
    <meta property="og:description" content="IBM تلاش می‌کند تا با حضور جدی در دنیای خدمات ابری، به‌مرور نقش خود را در حوزه‌های پرطرفدار دنیای فناوری پررنگ‌تر کند."/>
  </head>
  <body>
    <article>
      <h1>IBM از پلتفرم امنیتی متن‌باز ابری خود رونمایی کرد</h1>
      <address><time datetime="2019-11-23T20:00:00+00:00">23 Nov 2019, 20:00</time> by <a rel="author" href="http://www.zoomit.ir/user/silence/" target="_blank">مهدی زارع سریزدی</a></address>
      <p>IBM تلاش می‌کند تا با حضور جدی در دنیای خدمات ابری، به‌مرور نقش خود را در حوزه‌های پرطرفدار دنیای فناوری پررنگ‌تر کند.</p>
      <hr/>
      <p><a href="https://www.zoomit.ir/ibm/">IBM </a>از پلتفرم جدید متن‌باز امنیتی به‌نام Cloud Pak for Security رونمایی کرد که به سازمان‌ها امکان اتصال به ابزارهای امنیتی متعدد را می‌دهد. درواقع کاربران سازمانی این پلتفرم می‌توانند به هر ابزار امنیتی ابری یا سیستمی متصل شوند و نیازی به جابه‌جایی داده‌ها از منبع اصلی نیز نخواهد بود. پلتفرم جدید IBM اکنون برای مشتریان در دسترس بوده و شامل قابلیت‌هایی همچون انواع فناوری‌های متن‌باز برای شکار تهدیدهای امنیتی، اتوماسیون عملکرد با هدف سرعت بخشیدن به واکنش در برابر تهدیدهای امنیتی و توانایی اجرا در محیط‌های گوناگون است.</p>
      <p>سرویس متن‌باز امنیتی IBM را می‌توان اولین تلاش شرکت در جهت بهره‌برداری هرچه بیشتر از فناوری متن‌باز دانست که امکان جست‌وجو و ترجمه‌ی داده‌های امنیتی را از منابع متنوع به کاربران می‌دهد. به‌علاوه با اضافه کردن ابزارها و افزونه‌های متعدد، می‌توان قابلیت‌های بیشتری را به پلتفرم مذکور اضافه کرد.</p>
      <p>با افزایش تعداد کسب‌وکارهایی که از بلوغ خدمات ابری بهر‌ه‌برداری می‌کنند، اپلیکیشن‌ها و داده‌های بیشتری بین خدمات ابری متعدد شخصی و عمومی گسترش می‌یابند. حفاظت از این محیط تقسیم‌شده‌ی دنیای فناوری اطلاعات، عموما برای تیم‌های امنیتی دشواری‌های زیادی به‌همراه دارد. به‌همین دلیل IBM از سرویس ابری Cloud Pak for Security برای کسب‌وکارها رونمایی کرد.</p>
      <p>سرویس IBM Cloud Pak for Security را می‌توان در هر محیط ابری خصوصی و عمومی و داخلی نصب کرد. پلتفرم مذکور، شامل مجموعه‌ای از نرم‌افزارها می‌شود که با سیستم Red Hat OpenShift هماهنگ هستند. IBM همچنین از طریق OASIS Open Security Alliance، در توسعه‌ی پلتفرم جدید با چندین شرکت دیگر نیز همکاری کرد. به‌علاوه توسعه‌ی پلتفرم بر مبنای متن‌باز، قابلیت همکاری روی آن را افزایش می‌دهد.</p>
      <figure>
        <img src="https://cdn01.zoomit.ir/2016/2/c2e6f678-ddc0-4fba-b1a8-597e788e6b38.jpg"/>
      </figure>
      <p>سرویس امنیتی IBM اپلیکیشنی به‌نام Data Explorer دارد که امکان متمرکز کردن فعالیت‌های متعدد شکار تهدید امنیتی را به محققان <a href="https://www.zoomit.ir/tag/cybersecurity/">امنیت سایبری </a>می‌دهد. پیش از ارائه‌ی این سرویس، محققان باید در هر محیط انفرادی برای پیداکردن علائم مشابه تهدید امنیتی تحقیق می‌کردند. ماری او براین، مدیر ارشد بخش <a href="https://www.zoomit.ir/category/security/">امنیت </a>IBM در کنفرانس خبری پیرامون پلتفرم جدید، توضیحاتی را ارائه‌ کرد. او توضیح داد که Cloud Pak for Security چگونه پایه‌های اکوسیستم امنیتی یکپارچه‌تری را شکل می‌دهد:</p>
      <blockquote>با حرکت کسب‌وکارها به‌سمت برنامه‌های کاری مبتنی بر هدف در محیط‌های ابری هیبریدی (چندگانه)، داده‌های امنیتی در ابزارها، سرویس‌های ابری و محیط‌های IT متفاوت گسترده می‌شوند. این رویکرد احتمالا باعث ایجاد حفره‌‌هایی می‌شود که به تهدیدهای امنیتی امکان نفوذ می‌دهد. درنتیجه، تیم‌های امنیتی مجبور می‌شوند تا فرایندهای هماهنگی هزینه‌بر و پیچیده‌ای برای اقدام متقابل پیاده کنند. ما با ارائه‌ی Cloud Pak for Securiry امکان پیاده‌سازی المان‌های بنیادی را برای ایجاد یک اکوسیستم امنیتی یکپارچه ارائه می‌کنیم؛ اکوسیستمی که برای یک دنیای هیبریدی با چندین سرویس ابری بهینه‌سازی شده است.</blockquote>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/23/342662/google-kills-cloud-print-december-2020/">گوگل از پایان کار سرویس Google Cloud Print در سال ۲۰۲۰ خبر داد </a>
        <a href="http://www.zoomit.ir/2019/11/18/342546/google-stadia-cloud-gaming-launch-22-games/">سرویس گوگل استیدیا با ۲۲ بازی آغازبه‌کار خواهد کرد </a>
        <a href="http://www.zoomit.ir/2019/11/16/342484/microsoft-partners-with-graphcore/">همکاری مایکروسافت با Graphcore برای قدرت‌دهی به نرم‌افزارها در سرویس آژور </a>
        <a href="http://www.zoomit.ir/2019/11/15/342475/aws-challenging-microsofts-10-billion-jedi-contract-win/">آمازون به‌صورت رسمی به قرارداد وزارت دفاع آمریکا با مایکروسافت اعتراض کرد </a>
        <a href="http://www.zoomit.ir/2019/11/13/342342/quantum-supremacy-enigma--googles-claim-withstand-scrutiny/">معمای برتری کوانتومی؛ آیا ادعای گوگل در برابر بررسی‌ها دوام می‌آورد؟</a>
      </p>
      <hr/>
      <p>منبع <a href="https://www.techradar.com/news/ibm-launches-huge-open-source-security-platform">techradar</a></p>
    </article>
  </body>
</html>