<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2418735&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-23T20:58:00+00:00"/>
    <meta property="og:title" content="தேஜஸ் ரயில் பயணியருக்கு புதிய காப்பீடு அறிமுகம்"/>
    <meta property="og:description" content="புதுடில்லி : 'தேஜஸ்' ரயிலில் பயணிக்கும் போது வீட்டில் திருட்டு போனால் அதற்கு ஐ.ஆர்.சி.டி.சி. சார்பில் 1 லட்சம் ரூபாய் காப்பீடு வழங்கப்படுகிறது.'வீட்டை பூட்டிக் கொண்டு வெளியே செல்லவே - தினமலர்"/>
  </head>
  <body>
    <article>
      <h1>தேஜஸ் ரயில் பயணியருக்கு புதிய காப்பீடு அறிமுகம்</h1>
      <address>
        <time datetime="2019-11-23T20:58:00+00:00">23 Nov 2019, 20:58</time>
      </address>
      <p>புதுடில்லி : 'தேஜஸ்' ரயிலில் பயணிக்கும் போது வீட்டில் திருட்டு போனால் அதற்கு ஐ.ஆர்.சி.டி.சி. சார்பில் 1 லட்சம் ரூபாய் காப்பீடு வழங்கப்படுகிறது.</p>
      <p>'வீட்டை பூட்டிக் கொண்டு வெளியே செல்லவே பயமாக உள்ளது. அதிலும் நீண்ட துார பயணம் என்றால் மனதில் அச்சத்துடனேயே பயணிக்க வேண்டியுள்ளது.</p>
      <h4>அச்சம்</h4>
      <p>'திரும்பி வரும் போது வீட்டில் திருட்டு நடக்காமல் இருக்க வேண்டுமே' என பலரும் புலம்புவதை கேட்டிருப்போம். இனி அந்த அச்சம் இல்லாமல் பயணம் செய்ய ரயில்வே புதிய ஏற்பாடு செய்துள்ளது. நாட்டில் தனியார் மூலம் முதல் முறையாக டில்லி - லக்னோ இடையே 'தேஜஸ்' ரயில் இயக்கப்படுகிறது. இந்த ரயிலை ரயில்வேயின் ஐ.ஆர்.சி.டி.சி. எனப்படும் இந்திய ரயில்வே உணவு மற்றும் சுற்றுலா கழக நிறுவனம் இயக்கி வருகிறது. இந்த ரயிலில் பயணியருக்கு அதி நவீன வசதிகள் செய்யப்பட்டுள்ளன.</p>
      <figure>
        <img src="https://img.dinamalar.com/data/gallery/gallerye_022619748_2418735.jpg"/>
      </figure>
      <h4>ஒப்பந்தம்</h4>
      <p>இந்நிலையில் ஐ.ஆர்.சி.டி.சி.யின் இயக்குனர் ரஜ்னி ஹசீஜா கூறியதாவது: தேஜஸ் ரயிலில் பயணம் செய்யும் போது வீட்டின் பாதுகாப்பு பற்றி பயணியர் கவலைப்படாமல் பயணம் செய்ய வேண்டும் என விரும்புகிறோம். அதனால் தேஜஸ் ரயிலில் பயணிக்கும் போது வீட்டில் திருட்டு போனால் அதற்கு 1 லட்சம் ரூபாய் காப்பீடு வழங்க முடிவு செய்யப்பட்டுள்ளது இதற்காக பயணியர் எந்த கட்டணமும் செலுத்த தேவையில்லை. இந்த திட்டத்தின்படி திருட்டு போனது பற்றி போலீசில் புகார் பதிவு செய்ய வேண்டும்.</p>
      <figure>
        <img src="https://img.dinamalar.com/data/gallery/gallerye_02271710_2418735.jpg"/>
      </figure>
      <p>திருட்டு நடந்தது உண்மை என தெரிந்தால் அதற்கான காப்பீடு தொகையை ஐ.ஆர்.சி.டி.சி. வழங்கும். இதற்காக தனியார் காப்பீடு நிறுவனத்துடன் ரயில்வே ஒப்பந்தம் செய்து கொண்டுள்ளது. ஐ.ஆர்.சி.டி.சி. இயக்கும் தேஜஸ் ரயிலில் பயணியர் உடமைகள் திருட்டு போக எந்த வாய்ப்பும் இல்லை. சட்ட விரோதமாக தேஜஸ் ரயிலில் பயணிக்கவும் முடியாது. அதனால் தேஜஸ் ரயிலில் பயணியர் உடமைக்கு எந்த காப்பீடும் வழங்கப்படவில்லை. இவ்வாறு அவர்கூறினார்.</p>
    </article>
  </body>
</html>