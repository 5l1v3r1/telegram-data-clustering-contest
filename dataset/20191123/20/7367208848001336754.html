<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/23/leggi-notizia/argomenti/cronaca-1/articolo/allerta-rossa-il-tanaro-raggiunge-320-metri-a-ceva-foto-e-video.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-23T20:38:58+00:00"/>
    <meta property="og:title" content="Allerta rossa: il Tanaro raggiunge 3,20 metri a Ceva (FOTO e VIDEO)"/>
    <meta property="og:description" content="Il sindaco, Vincenzo Bezzone: &quot;Situazione sotto controllo, nulla da segnalare&quot;. In alta valle il fiume non desta ancora preoccupazione. Evacuate due famiglie a Ormea e allontanati i residenti in frazione Reculata a Carrù. Sospese..."/>
  </head>
  <body>
    <article>
      <h1>Allerta rossa: il Tanaro raggiunge 3,20 metri a Ceva (FOTO e VIDEO)</h1>
      <h2>Il sindaco, Vincenzo Bezzone: "Situazione sotto controllo, nulla da segnalare". In alta valle il fiume non desta ancora preoccupazione. Evacuate due famiglie a Ormea e allontanati i residenti in frazione Reculata a Carrù. Sospese le attività extracurricolari previste negli istituti comprensivi 1 e 2 di Mondovì. Chiuse anche le palestre comunali e provinciali</h2>
      <address><time datetime="2019-11-23T20:38:58+00:00">23 Nov 2019, 20:38</time> by <a rel="author">Alessandro Nidi</a></address>
      <p>Sarà una notte di angoscia, preghiera e speranza quella che si apprestano a trascorrere gli abitanti della val Tanaro, al centro di un'<a href="http://www.targatocn.it/2019/11/23/leggi-notizia/argomenti/cronaca-1/articolo/allerta-rossa-in-val-tanaro-ecco-la-situazione-fiumi-foto-e-video.html?fbclid=IwAR32Z6Vv_NZCPqZiRGR_Suvb0KAlsrjqbvGstAroUY-Wb2i2gLYj5EUAX50">ondata di maltempo</a> che ricorda da vicino quella di tre anni fa.</p>
      <p>A Ceva, il sindaco <b>Vincenzo Bezzone</b> parla di <i>"situazione sotto controllo"</i>, ma il livello del fiume, in zona passerella, ha raggiunto i 3,20 metri. Chiuse con provvedimento ufficiale tutte le strutture pubbliche, sospese le manifestazioni e istituito il divieto di sosta sui ponti, per veicoli e persone.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ftargatocn%2Fvideos%2F2401917723470790%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p><i>"Il livello dei fiumi non preoccupa, né da noi né a Garessio </i>- dichiara <b>Giorgio Ferraris</b>, primo cittadino di Ormea -<i>. Stiamo combattendo contro numerose frane, che hanno provocato il crollo di alcuni muri o l'ostruzione di strade, che abbiamo liberato con l'ausilio di una pala. Non ci sono abitanti isolati. Abbiamo evacuato due famiglie dal concentrico a causa del rischio crollo massi sulle abitazioni da loro occupate"</i>.</p>
      <p>Situazione analoga a Caprauna, dove <b>Paolo Ferraris</b>, sindaco, racconta di smottamenti in serie, <i>"ma non vi sono grandi criticità, per fortuna"</i>.</p>
      <p>Linee Vodafone ko a Garessio, dove il Tanaro ormai lambisce quota 2 metri.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ftargatocn%2Fvideos%2F540867480091404%2F&amp;show_text=&amp;width=640" width="640" height="352" data-service="Facebook" scrolling="no"/>
      </figure>
      <p>Garessio 2000, invece, registra i primi fiocchi di neve, segno tangibile dell'auspicato abbassamento dello zero termico.</p>
      <p>Frana nell'area fra Ceva, Roascio e Castellino: impossibile transitare lungo la carreggiata.</p>
      <p>Scendendo a valle, a Carrù, mediante un'ordinanza, il Comune ha disposto l'allontanamento dei cittadini residenti in frazione Reculata per il concreto rischio di esondazione del Tanaro. </p>
      <p>Chiusura strade a Rocca de' Baldi: vietata la circolazione in via Lime, via Bren, via Corvi (da cascina Bottero sino al confine con il Comune di Sant'Albano Stura), via Montanera e via Canetto.</p>
      <p>A Magliano Alpi chiuso dalle 20.30 il ponte sul Pesio (strada provinciale 237).</p>
      <p>Visto il perdurare dello stato di allerta meteorologica di livello rosso, il primo cittadino di Mondovì, <b>Paolo Adriano</b>, ha emanato per la giornata di domenica 24 novembre un'ordinanza di chiusura degli istituti comprensivi Mondovì 1 e Mondovì 2 e delle palestre comunali e provinciali. Non si svolgeranno, dunque, le elezioni dei rappresentanti di istituto programmate per domani, né le partite e gli eventi sportivi previsti nelle palestre.</p>
      <p>La pioggia, intanto, non sembra cessare, anzi: cadrà tutta la notte (picco atteso dall'una in poi) e nella mattinata di domani sono previste 2-3 ore di rovesci intensi, ancor più di quelli verificatisi quest'oggi. </p>
      <slideshow>
        <figure>
          <img src="http://www.targatocn.it/typo3temp/pics/M_defc951e81.jpg"/>
        </figure>
        <figure>
          <img src="http://www.targatocn.it/typo3temp/pics/M_66690f706d.jpg"/>
        </figure>
        <figure>
          <img src="http://www.targatocn.it/typo3temp/pics/m_dfc83a1eb9.png"/>
        </figure>
        <figure>
          <img src="http://www.targatocn.it/typo3temp/pics/M_2701c92899.jpeg"/>
          <figcaption>Foto Stefania Tomatis</figcaption>
        </figure>
        <figure>
          <img src="http://www.targatocn.it/typo3temp/pics/M_fddb2802c2.jpeg"/>
          <figcaption>Foto Stefania Tomatis</figcaption>
        </figure>
        <figure>
          <img src="http://www.targatocn.it/typo3temp/pics/M_3cee46a874.jpeg"/>
          <figcaption>Foto Stefania Tomatis</figcaption>
        </figure>
        <figure>
          <img src="http://www.targatocn.it/typo3temp/pics/M_c3e8752e1f.jpeg"/>
          <figcaption>Foto Stefania Tomatis</figcaption>
        </figure>
        <figure>
          <img src="http://www.targatocn.it/typo3temp/pics/M_389319afa6.jpeg"/>
          <figcaption>Foto Stefania Tomatis</figcaption>
        </figure>
        <figure>
          <img src="http://www.targatocn.it/typo3temp/pics/M_45c34d0f2b.jpeg"/>
          <figcaption>Foto Stefania Tomatis</figcaption>
        </figure>
      </slideshow>
    </article>
  </body>
</html>