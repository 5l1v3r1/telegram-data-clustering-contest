<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/innovacio/Mor-pare-Pantera-Rosa_0_2349965024.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T20:12:23+00:00"/>
    <meta property="og:title" content="Mor el pare de la Pantera Rosa"/>
    <meta property="og:description" content="El químic català Josep Pujol, treballador de Bimbo durant 30 anys, va crear per casualitat la recepta del pastisset el 1973"/>
  </head>
  <body>
    <article>
      <h1>Mor el pare de la Pantera Rosa</h1>
      <h2>El químic català Josep Pujol, treballador de Bimbo durant 30 anys, va crear per casualitat la recepta del pastisset el 1973</h2>
      <address><time datetime="2019-11-23T20:12:23+00:00">23 Nov 2019, 20:12</time> by <a rel="author">PAULA CLEMENTE</a></address>
      <p><b>Imaginem un químic en un laboratori de Granollers</b>. Està fart d’investigar i no treure cap producte que convenci l’empresa que l’ha contractat. Fins que un dia, al més pur estil <i>científic boig</i>, decideix agafar sis Bucaneros -un pastisset de crema marca Bimbo, ja <i>hipster</i> -, fondre una cobertura blanca de Nestlé i afegir-hi el primer colorant que troba. En barrejar-ho tot, cap gir inesperat dels esdeveniments: en surt “un pastís de color vermellós ben fastigós”.</p>
      <p>Ho explicava el protagonista de la història en una entrevista a RAC1 el 2017, amb la llibertat que regala que les coses acabessin sortint bé. El pastisset, ja millorat, va permetre al químic presentar-se davant el cap de màrqueting de l’empresa demanant que mai més li tiressin en cara que no feia res innovador. “Pujol, ja era hora que fessis un producte que jo necessito: acabo de comprar els drets de la Pantera Rosa per a Bimbo”, diu que li va respondre el directiu.</p>
      <p><b>Josep Pujol i  Codina, veí de Castellar del Vallès, va entrar a treballar al departament d’innovació de Bimbo</b> el 1967, quan tenia 35 anys. Amb 41 (el 1973), va crear la Pantera Rosa, i a principis d’aquesta setmana moria amb 87. Durant els 30 anys que va treballar a l’empresa -com recordava en la mateixa conversa amb l’emissora de ràdio-, Bimbo va llançar més de 100 productes. La seva invenció, però, no passa de moda.</p>
      <p>Segons la mateixa Bimbo, es tracta d’un producte icònic que segueix gaudint de gran èxit i del qual només se n’ha modificat el contingut en sucres. L’empresa explica que, fins i tot jubilat, Pujol va mantenir el contacte amb ells. Potser per això no va dubtar a l’hora de revelar, fa un parell d’anys, el defecte mantingut en el temps de la Pantera Rosa: “L’embalatge ha de ser opac, perquè la llum fa que [el color rosa del pastisset] es torni blanc”.</p>
    </article>
  </body>
</html>