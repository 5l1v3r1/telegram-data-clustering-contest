<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709533"/>
    <meta property="og:site_name" content="ישראל היום"/>
    <meta property="article:published_time" content="2019-11-23T20:10:03+00:00"/>
    <meta property="og:title" content="גדעון סער קורא תיגר על נתניהו: &quot;יש לקיים פריימריז בזק לראשות הליכוד&quot;"/>
    <meta property="og:description" content="פוליטי"/>
  </head>
  <body>
    <article>
      <h1>גדעון סער קורא תיגר על נתניהו: "יש לקיים פריימריז בזק לראשות הליכוד"</h1>
      <h2>בראיון לתוכנית "פגוש את העיתונות" טען סער שהוא מסוגל להקים ממשלה - בניגוד לראש הממשלה נתניהו • לדבריו, למרות הביקורת נגד מערכת המשפט, החלטת היועמ"ש לא מהווה "הפיכה שלטונית" ויש לשמור על ממלכתיות • בליכוד הגיבו: "סער מגלה אפס נאמנות ומקסימום חתרנות"</h2>
      <address><time datetime="2019-11-23T20:10:03+00:00">23 Nov 2019, 20:10</time> by <a rel="author" href="https://www.israelhayom.co.il/writer_articles?tid=1" target="_blank">מערכת ישראל היום</a></address>
      <p>יש לקיים פריימריז בזק לראשות הליכוד - כך הצהיר הערב (שבת) ח"כ גדעון סער, <a href="https://www.israelhayom.co.il/article/709225">מבכירי הליכוד ויריבו המרכזי</a> של ראש הממשלה בנימין נתניהו במפלגה. "תן את ידך לפריימריז מוקדמים", פנה סער ישירות לנתניהו. </p>
      <p>לדברי הבכיר במפלגה שהתראיין בתוכנית "פגוש את העיתונות", חייבים למנוע בחירות שלישיות שעלולות לסכן את שלטון הליכוד. עוד הסביר סער כי ההחלטה של נתניהו לפזר את הכנסת במאי האחרון הייתה שגויה והליכוד איבד את הרוב. סער טען כי ניתן לקיים פריימריז בזק בעוד שבועיים. </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FGideonSaarLikud%2Fvideos%2F2625727067506742%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>ביחס למערכת המשפט, הסביר סער כי אכן יש לו ביקורת רבה ודרושים שינויים - אך בעשר השנים האחרונות לא התבצעה רפורמה משמעותית בעניין. בנוסף, סער הדגיש כי החלטתו של היועץ המשפטי לממשלה אביחי מנדלבליט איננה מהווה "הפיכה שלטונית", <a href="https://www.israelhayom.co.il/article/709287">כפי שאמר נתניהו,</a> וכי האשמה זו היא פגיעה בממלכתיות. עם זאת, סער הבהיר כי היועמ"ש יטעה אם יאסור על נתניהו להרכיב ממשלה <a href="https://www.israelhayom.co.il/article/709275">בשל כתב האישום נגדו.</a></p>
      <p>בליכוד מסרו בתגובה לראיון: "יו״ר הליכוד הוא ראש הממשלה נתניהו, שהביא לליכוד 32 מנדטים בפתק מחל עליו נכתב 'הליכוד בראשות נתניהו'. מצער לראות שבזמן שראש הממשלה נתניהו שומר על ביטחון ישראל בכל החזיתות ופועל לשמר את שלטון הליכוד, גדעון סער כהרגלו מגלה אפס נאמנות ומקסימום חתרנות".</p>
      <p>בחמישי האחרון דיבר סער <a href="https://www.israelhayom.co.il/article/709129">בוועידת ה"ג'רוזלם פוסט"</a> בירושלים וציין את הצורך לקיים פריימריז בליכוד. "אני אוכל להרכיב ממשלה ולאחד את המדינה והפוליטיקה", אמר סער, "יש לקבוע לוח זמנים לקיום פריימריז. אנחנו מפלגה דמוקרטית, אנחנו לא 'יש עתיד' שמבטלת בחירות פנימיות. בליכוד לא היו פריימריז כבר שנים רבות".</p>
      <p>לטענת סער: "אם יהיו בחירות שלישיות, אחרי שפעמיים נתניהו לא הצליח להרכיב ממשלה,, לא הגיוני שיצליח להרכיב בפעם השלישית״. סער הוסיף כי להערכתו הוא יכול להרכיב ממשלה גם בתנאים הקיימים.</p>
      <p>כזכור, יו"ר מרכז הליכוד חיים כץ אמר ביום חמישי בראיון לרדיו 103: "צריך לעשות הכל כדי שסער יוכל להתמודד. בייחוד אם הולכים לבחירות פעם שלישית השנה. אני אראה מה אני עושה בנושא. נכון לעכשיו יש לנו 21 יום להקים ממשלה ולא להוביל את המדינה לעוד מערכת בחירות. הייתי שר וראיתי תקציבים שלא נותנים לממש אותם בגלל שמדובר בממשלת מעבר".</p>
    </article>
  </body>
</html>