<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/vymerly-tsili-rody-u-kharkovi-nahadaly-pro-zlochyny-radianskoho-soiuzu-ta-ioho-pravonastupnytsi-203366.html"/>
    <meta property="og:site_name" content="5 канал"/>
    <meta property="article:published_time" content="2019-11-23T20:27:00+00:00"/>
    <meta property="og:title" content="&quot;Вимерли цілі роди&quot;: у Харкові нагадали про злочини Радянського союзу та його правонаступниці"/>
    <meta property="og:description" content="Учасники несли калину, колоски, хліб, а також прапори та плакати"/>
  </head>
  <body>
    <article>
      <h1>"Вимерли цілі роди": у Харкові нагадали про злочини Радянського союзу та його правонаступниці</h1>
      <address>
        <time datetime="2019-11-23T20:27:00+00:00">23 Nov 2019, 20:27</time>
      </address>
      <p>Акції пам'яті також організували біля російського посольства в Києві та біля консульств у різних містах України. Активісти зібралися, щоби нагадати про злочини радянського режиму та акцентувати на тому, що Росія продовжує свою агресію в Україні і зараз. Акції відбулися у Києві, Одесі, Львові та Харкові.</p>
      <figure>
        <iframe src="https://www.youtube.com/embed/6w_A7Ke16Gg" width="745" height="451" data-service="Youtube" scrolling="no"/>
      </figure>
      <p>У першій столиці України учасники влаштували ходу центральними вулицями міста. Несли калину, колоски, хліб, а також прапори та плакати. Зупинилися біля російського консульства. Там хвилиною мовчання вшанували пам'ять жертв голодомору. Насамкінець акції запалили синьо-жовті фаєри.</p>
      <blockquote>"У нашому селі під час Другої світової, з війни не повернулося 454 людини , а за час Голодомору, грудень 32 - січень-лютий 33 - у нас померло близько 2 тисяч людей. Вимерли цілі роди", - розповідає Ніна Виноградська, учасниця акції.</blockquote>
      <p>"Росія - це правонаступник Радянського союзу, а РФ - це держава, яка влаштувала геноцид українського народу в 32-33 роках. Росія заперечує факт Голодомору як геноциду українського народу. Тому ми прийшли сьогодні нагадати про злочини росіян, можна так сказати", - наголосив Богдан Войцеховський, учасник акції.</p>
      <p>
        <i>Сьогодні, 23 листопада, Ураїна вшановує пам’ять мільйонів людей, які загинули внаслідок голодомору 1932-33 років. Меморіальні заходи триватимуть протягом дня. </i>
      </p>
      <p>
        <i>Точна кількість зморених голодом українців не відома й досі. Цифра коливається від 4 до 7 мільйонів.</i>
      </p>
    </article>
  </body>
</html>