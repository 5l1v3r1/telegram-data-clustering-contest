<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/ta-erithrolefka-panxeftilia-ke-to-dilimma-avgenaki"/>
    <meta property="og:site_name" content="Metrosport.gr"/>
    <meta property="article:published_time" content="2019-11-23T20:20:00+00:00"/>
    <meta property="og:title" content="Τα ερυθρόλευκα πανξεφτίλια και το «δίλημμα» Αυγενάκη"/>
    <meta property="og:description" content="Ο Δημήτρης Μπούζας αρθρογραφεί για τα όσα καταιγιστικά και άκρως αποκαλυπτικά είδαν το φως της δημοσιότητας για τον Ολυμπιακό"/>
  </head>
  <body>
    <article>
      <h1>Τα ερυθρόλευκα πανξεφτίλια και το «δίλημμα» Αυγενάκη</h1>
      <h2>Ο Δημήτρης Μπούζας αρθρογραφεί για τα όσα καταιγιστικά και άκρως αποκαλυπτικά είδαν το φως της δημοσιότητας για τον Ολυμπιακό</h2>
      <address><time datetime="2019-11-23T20:20:00+00:00">23 Nov 2019, 20:20</time> by <a rel="author">Δημήτρης Μπούζας</a></address>
      <p>Μια μικρή παρένθεση και μόνον πριν επιστρέψουμε στην ποδοσφαιρική κανονικότητα, αλλά και στον καθαρό αέρα μετά τα όσα αναγκαστήκαμε να λουστούμε και να ανεχτούμε παρακολουθώντας εκόντες- άκοντες το ξεκατίνιασμα των επιτελών (ηγετών και παρατρεχάμενων) της ομάδας για την οποία θα πρέπει σύμφωνα με το νόμο των παρασκηνίων και της παράγκας να είμαστε υπερήφανοι σαν Ελληνες.</p>
      <p>Τώρα το πόση και τι είδους περηφάνια είναι αυτή που επιβάλλεται να αισθανόμαστε μετά τα όσα απίστευτα ζήσαμε τις προηγούμενες μέρες, είναι κάτι που χρειάζεται ιδιαίτερη συζήτηση τη στιγμή μάλιστα που ακόμη δεν έχουμε συνέλθει από το σοκ της καταιγίδας αποκαλύψεων και εξομολογήσεων ενοχών οι οποίες στο σύνολό τους αφορούσαν τον τρόπο που στήθηκε ένα αθλητικό παρακράτος με την παντοδυναμία ενός συλλόγου που συνδέθηκε άρρηκτα με την αντίστοιχη ομηρία του ελληνικού ποδοσφαίρου.</p>
      <p>Οι Ελληνες ποδοσφαιρόφιλοι λίγο πολύ γνώριζαν ή και υποψιάζονταν πώς λειτουργούσε αυτή η «φάμπρικα» της κατάκτησης τίτλων και διακρίσεων. Σήμερα μέσα από αυτό το αλληλοφάγωμα των αλαζόνων και απερίσκεπτων παραγόντων της ομάδας του δημοσίου, έχουν την ευκαιρία πλέον να επιβεβαιώσουν τα πάντα με τον πιο απόλυτο τρόπο. Σ’ αυτό βοήθησαν οι ένοχοι οι οποίοι στην παραφορά τους ομολόγησαν τις αμαρτίες τους.</p>
      <p>Δεν ξέρουμε αν ο κ. Αυγενάκης μετά τα όσα συνέβησαν διατηρεί ακόμη την επιθυμία να συναντηθεί με τους αξιολύπητους αυτούς τύπους, οι οποίοι έχουν καταρρακώσει στην κυριολεξία το γόητρο του ιστορικού συλλόγου που διοικούν. Όπως επίσης δε γνωρίζουμε αν οι στενοί συνεργάτες του θα φροντίσουν να τον ενημερώσουν με τη δέουσα σοβαρότητα και υπευθυνότητα. Να του πουν δηλαδή ότι οι ευρωπαϊκές αρχές πέταξαν στα σκουπίδια τα όσα επικαλούνται (φθηνές επινοήσεις και άθλιες σκοπιμότητες). Ότι αυτοί ξεμαλλιάστηκαν σαν Σμυρνιές κουτσομπόλες και έβγαλαν χωρίς να το καταλάβουν τα άπλυτά τους στη φόρα.</p>
      <p>Επίσης, να του πουν ότι ο επίτιμος που κλήθηκε να απολογηθεί και ο οποίος απειλούσε να μηνύσει την αθλητική δικαιοσύνη σαν ντροπαλή Αρσακειάδα με κατεβασμένο το κεφάλι δήλωσε ότι δεν είναι παρά ένας απλός και ταπεινός φίλαθλος και όχι ο επικεφαλής μιας από τις πιο σκληρές και άθλιες προπαγάνδες. Στο ίδιο μήκος κύματος και ο έτερος επικοινωνιακός εκπρόσωπος (τρίτος αντιπρόεδρος τώρα), βαρύς, φαρδύς και ασήκωτος έχει λουφάξει στο σπίτι του και αναβάλλει την κατάθεσή του επικαλούμενος οξύτατη οσφυαλγία.</p>
      <p>Και να σκεφτεί κανείς ότι του ασκήθηκε δίωξη ύστερα από πάμπολλες και προκλητικές δυσφημήσεις του αθλήματος. Είμαστε περίεργοι να δούμε αν οι ίδιοι οι έμπιστοι συνεργάτες του τον ενημέρωσαν τόσο για την απόφαση της δικαιοσύνης για τα γεγονότα της Τούμπας όσο και για τη σημασία της. Μια απόφαση με την οποία χαρακτηρίζεται θεατρική παράσταση ο δήθεν τραυματισμός ενός κόουτς, που μεθοδευμένα οδηγήθηκε σε αυτό τον ανύπαρκτο τρυματισμό, προκειμένου να αποδράσει από το γήπεδο ο Ολυμπιακός, ο οποίος με τη βοήθεια του Αρετόπουλου και των… «δικαστών» της αθλητικής δικαιοσύνης, λήστεψε τους τρεις βαθμούς χωρίς να αγωνιστεί.</p>
      <p>Γεγονός που στοίχισε έναν τίτλο στον ΠΑΟΚ. Το κλίμα είναι βαρύ. Τα τελευταία δραματικά επεισόδια δεν επιτρέπουν δεύτερες σκέψεις πέραν τη ακύρωσης του επιπόλαιου και πρόχειρου – όπως τελικά αποδεικνύεται – ραντεβού που είχε κλειστεί. Αγνωστο τι θα πράξει ο κ. Αυγενάκης. Θα μου πείτε όμως ακόμη κι αν το αναβάλλει δε θα έχει ακόμη μια πρόσθετη ευκαιρία να τα πει μαζί τους; Επομένως θα μπορούσαμε να πούμε πως το πρόβλημα δεν βρίσκεται σε αυτό καθεαυτό το περιβόητο ραντεβού, αλλά επεκτείνεται και αφορά το σύνολο της όλης διάθεσης και συμπεριφοράς του Υφυπουργού απέναντι στους συγκεκριμένους και κατ’ εξακολούθηση δυσφημηστές του αθλήματος. Οι περισσότεροι εκ των οποίων αποδεδειγμένα στερούνται της… έξωθεν (και όχι μόνο) καλής μαρτυρίας.</p>
      <p>ΥΓ: Επιστροφή στα γήπεδα. Ο ΠΑΟΚ αντιμετωπίζει την Λάρισα σε ένα παιχνίδι που πολλοί το χαρακτηρίζουν πρόβα πριν από το επόμενο σημαντικό που θα γίνει στο Φάληρο. Εμείς επιμένουμε να του δίνουμε το βάρος, τη σημασία και τη διάσταση ενός τελικού.</p>
      <p>*Από την έντυπη έκδοση της Metrosport (23/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/den-iparchoun-iroes-ithiki-dikeosi-to-xekatiniasma-marinaki-kokkali"/>
        <a href="http://www.metrosport.gr/article/ta-anamenomena-antanaklastika-tou-k-monemvasioti-ke-alithia"/>
        <a href="http://www.metrosport.gr/article/vothros-xechilise-tha-mas-pnixi-mpocha"/>
        <a href="http://www.metrosport.gr/article/kanoniko-dikastirio-pistopii-tin-klopi-se-varos-tou-paok"/>
        <a href="http://www.metrosport.gr/article/tis-kakomiras-tolmas-na-apochorisis-tolmas"/>
        <a href="http://www.metrosport.gr/article/apo-ton-angelo-ston-ampel"/>
      </related>
    </article>
  </body>
</html>