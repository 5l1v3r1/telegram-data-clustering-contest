<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/csapat/20191123-csoportkorbe-jutott-a-tatabanya-a-ferfi-kezilabda-ehf-kupaban-ztr-zaporizzsja.html"/>
    <meta property="og:site_name" content="Origo"/>
    <meta property="article:published_time" content="2019-11-23T20:30:00+00:00"/>
    <meta property="og:title" content="Csoportkörbe jutott a Tatabánya a férfi kézilabda EHF Kupában"/>
    <meta property="og:description" content="A Balatonfürednek és a Csurgónak nem jött össze a csoportkörös szereplés."/>
  </head>
  <body>
    <article>
      <h1>Csoportkörbe jutott a Tatabánya a férfi kézilabda EHF Kupában</h1>
      <address><time datetime="2019-11-23T20:30:00+00:00">23 Nov 2019, 20:30</time> by <a rel="author">MTI</a></address>
      <p>
        <b>A Tatabánya az előző idényhez hasonlóan ezúttal is bejutott a csoportkörbe a férfi kézilabda EHF Kupában, miután a selejtező harmadik fordulójában 53-51-es összesítéssel elbúcsúztatta az ukrán ZTR Zaporizzsja csapatát. A Balatonfüred és a Csurgó viszont kiesett. Előbbi 29-21-re kikapott a spanyol Ademar León otthonában, utóbbi 29-20-ra vesztett a francia Nimes Gard vendégeként a párharc szombati visszavágóján.</b>
      </p>
      <p>A magyar csapatból Juhász Ádám, Ancsin Gábor és Pásztor Ákos hiányzott sérülés miatt.</p>
      <p>A Tatabánya 27-24-re nyerte meg a párharc első mérkőzését, de a visszavágó hatodik percében már az ukránok álltak továbbjutásra, mert 5-0-s sorozattal kezdtek. Az orosz Vitalij Komogorov vezérletével egyenlített a magyar együttes, egy 6-0-s széria végén pedig már négy góllal vezetett a szünet előtt. A Tatabánya 19 perc alatt csupán két gólt kapott, és a szünetben öt találat volt az előnye összesítésben.</p>
      <p>A második félidő is fordulatosan, hullámzóan alakult, a ZTR Zaporizzsja egy 5-1-es periódussal fordított, majd a vendégek 6-2-es sorozata következett, ismét Komogorov irányításával. Az 55. percben 26-22-re vezetett a Tatabánya, és bár a meccs utolsó öt gólját a hazaiak szerezték, a továbbjutás kiharcolására már nem volt esélyük.</p>
      <figure>
        <img src="https://cdn.nwmgroups.hu/s/img/i/1911/2019112395.jpg"/>
        <figcaption>Így ünnepelték a győzelmet a Tatabánya játékosai<cite>Forrás: Grundfos Tatabánya Kézilabda Club/Facebook</cite></figcaption>
      </figure>
      <p>A mezőny legeredményesebb játékosa Vitalij Komogorov volt kilenc góllal.</p>
      <p>A magyar csapat 27-26-ra elveszítette idegenben a szombati visszavágót, ezzel együtt a főtáblára került.</p>
      <p>
        <mark>A Balatonfüred 29-21-re kikapott a spanyol Ademar León otthonában a párharc szombati visszavágóján, így nem jutott a csoportkörbe.</mark>
      </p>
      <p>A magyar csapatból Fazekas Nándor és Zdolik Bence hiányzott sérülés miatt.</p>
      <p>A Balatonfüred 30-27-re nyerte meg a párharc első mérkőzését, de a visszavágón Csoknyai István vezetőedzőnek már a 13. percben időt kellett kérnie, mert csapata csupán egy gólt dobott (4-1). Egy ideig a folytatásban is a hazaiak irányították a játékot, majd a huszadik perctől a szünetig felváltva estek a gólok. Az Ademar León a horvát Tin Lucin vezérletével magabiztosan őrizte előnyét, amit a szünet után tovább növelt (20-13).</p>
      <figure>
        <img src="https://cdn.nwmgroups.hu/s/img/i/1911/2019112399.jpg"/>
        <figcaption>Csoknyai István csapata nem jutott be a csoportkörbe<cite>Forrás: Balatonfüredi KSE/Facebook</cite></figcaption>
      </figure>
      <p>A horvát Petar Topic góljaival egyszer még felzárkózott a Füred, de a spanyolok egy 5-1-es sorozattal eldöntötték a továbbjutást, és végig vezetve, magabiztosan nyertek.</p>
      <p>
        <mark>A Csurgó 29-20-ra kikapott a francia Nimes Gard otthonában a párharc szombati visszavágóján, így nem jutott a csoportkörbe.</mark>
      </p>
      <p>A magyar csapatból Hanusz Egon és Klemen Cehte hiányzott sérülés miatt.</p>
      <p>A Csurgó 28-25-re megnyerte a párharc első mérkőzését, de a visszavágót elsöprő lendülettel kezdte a Nimes, és a Komló korábbi játékosa, az egyiptomi Mohamed Hiszam Szanad vezérletével a 11. percben már nyolc góllal vezetett. A hazaiak remekül védekeztek, ezért a somogyiak csupán hét gólt szereztek az első félidőben. Még több mint tíz perc volt hátra a szünetig, amikor tíztalálatos különbség alakult ki a csapatok között, amit a sokkal pontosabban célzó franciák megőriztek a játékrész végéig.</p>
      <p>A második felvonás is egyoldalú játékot hozott, egészen a 47. percig, amikor a Nimes már 14 góllal vezetett. Ezután a vendégek a fehérorosz Aleh Asztrasapkin vezérletével 6-0-s sorozattal kozmetikázták az eredményt, de a súlyos vereséget és a kiesést nem kerülhették el.</p>
      <p>Asztrasapkin végül hét góllal zárt, ahogyan a hazaiaknál Mohamed Hiszam Szanad és Elohim Prandi.</p>
      <p><b>Férfi EHF Kupa, selejtező, 3. forduló, visszavágó:</b><br/>ZTR Zaporizzsja (ukrán)-Grundfos Tatabánya KC 27-26 (10-12)<br/><i>Továbbjutott: a Tatabánya 53-51-es összesítéssel.</i></p>
      <p>Abanca Ademar León (spanyol)-Balatonfüredi KSE 29-21 (14-9)<i><br/>Továbbjutott: az Ademar León 56-51-es összesítéssel.</i></p>
      <p>USAM Nimes Gard (francia)-Csurgói KK 29-20 (17-7)<i><br/>Továbbjutott: a Nimes 54-48-as összesítéssel.</i></p>
      <p>A 16 csapatos csoportkör sorsolását csütörtökön, 11 órától rendezik Bécsben.</p>
    </article>
  </body>
</html>