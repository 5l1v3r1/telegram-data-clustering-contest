<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607273"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T20:18:00+00:00"/>
    <meta property="og:title" content="&quot;ชวน&quot; ไม่ถือสา &quot;ปารีณา&quot; กล่าวหา เลือกปฏิบัติกรณีปิดไมค์"/>
    <meta property="og:description" content="ประธานสภา ระบุ ไม่ถือสา &quot;ปารีณา&quot; แถลงข่าวกล่าวหา เลือกปฏิบัติกรณีปิดไมค์ แนะ กมธ. ป.ป.ช.ต้องมีวุฒิภาวะให้ทำงานร่วมกันได้ หวั่นทำภาพลักษณ์สภาเสียหาย"/>
  </head>
  <body>
    <article>
      <h1>"ชวน" ไม่ถือสา "ปารีณา" กล่าวหา เลือกปฏิบัติกรณีปิดไมค์</h1>
      <address><time datetime="2019-11-23T20:18:00+00:00">23 Nov 2019, 20:18</time> by <a rel="author">PostToday</a></address>
      <p>ประธานสภา ระบุ ไม่ถือสา "ปารีณา" แถลงข่าวกล่าวหา เลือกปฏิบัติกรณีปิดไมค์ แนะ กมธ. ป.ป.ช.ต้องมีวุฒิภาวะให้ทำงานร่วมกันได้ หวั่นทำภาพลักษณ์สภาเสียหาย</p>
      <p>เมื่อวันที่ 23 พ.ย.นายชวน หลีกภัย ประธานสภาผู้แทนราษฎร กล่าวถึงกรณีที่ น.ส.ปารีณา ไกรคุปต์ ส.ส.ราชบุรี พลังประชารัฐ แถลงข่าวกล่าวหา ว่า ตนเองเลือกปฏิบัติกรณีปิดไมค์ในที่ประชุมสภาผู้แทนราษฎร ว่า ตนขอยืนยันว่าไม่ได้เลือกปฏิบัติ แต่ในช่วงเวลาดังกล่าวเป็นการเปิดโอกาสให้ ส.ส. ได้ปรึกษาหารือถึงปัญหาความเดือดร้อนของประชาชน คนละ 2 นาที แต่ น.ส.ปารีณา กลับเอาเรื่องความขัดแย้งในกรรมาธิการมาพูดและวิจารณ์ พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย ในฐานะประธานคณะกรรมาธิการป้องกันและปราบปรามการทุริตและประพฤติมิชอบ สภาผู้แทนราษฏร ซึ่งจากเหตุการณ์ตนพอจะเดาได้ว่าหากปล่อยให้มีการพูด จะเกิดอะไรขึ้น ที่อาจจะทำให้ พล.ต.อ.เสรีพิศุทธ์ ลุกขึ้นตอบโต้ จึงจำเป็นต้องป้องกันเหตุการณ์ อีกทั้งเวลา 2 นาที ควรจะพูดเรื่องของประชาชนหรือเรื่องอื่นๆ ที่ไม่เกี่ยวกับความขัดแย้งในกรรมาธิการฯ ซึ่งข้อบังคับก็กำหนดไว้ชัดเจน อย่างไรก็ตาม ที่ น.ส.ปารีณา มากล่าวหาตนนั้น เห็นว่าไม่เป็นไรและ ไม่จำเป็นต้องตรวจสอบ เพราะที่พูดมาคงเข้าใจผิด</p>
      <p>"ขอย้ำ ปัญหาความขัดแย้งในกรรมาธิการ หากพล.ต.อ.เสรีพิศุทธ์ ใช้ถ้อยคำที่ไม่เหมาะสมจริง ก็ร้องเรียนมาได้ จะดำเนินตามข้อบังคับให้ และต้องฝากให้ประธาน และกรรมาธิการช่วยกันดู เพราะ สมาชิกทั้งหมดเป็นผู้แทนราษฎรมีวุฒิภาวะต้องหาทางทำงานร่วมกันให้ได้ ตามข้อบังคับ ถ้าขัดแย้งปัญหาก็ตามมา ภาพพจน์สภาฯก็เสียหาย คนไม่กี่คนทำให้ส่วนรวมมีปัญหาเป็นลบไปหมด ต้องระวัง ยืนยันในฐานะประธานไม่มีโอกาสได้กลั่นแกล้งใคร"นายชวน กล่าว</p>
    </article>
  </body>
</html>