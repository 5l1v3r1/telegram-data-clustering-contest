<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815850"/>
    <meta property="og:site_name" content="Sportal.bg"/>
    <meta property="article:published_time" content="2019-11-23T20:31:00+00:00"/>
    <meta property="og:title" content="Шампионите от Балкан с нова победа в НБЛ"/>
    <meta property="og:description" content="Шампионът Балкан записа нова победа в Националната баскетболна лига, след като пред собствена публика не се затрудни с Ямбол и победи със 112:86. ..."/>
  </head>
  <body>
    <article>
      <h1>Шампионите от Балкан с нова победа в НБЛ</h1>
      <address><time datetime="2019-11-23T20:31:00+00:00">23 Nov 2019, 20:31</time> by <a rel="author">SPORTAL.BG</a></address>
      <p>Шампионът Балкан записа нова победа в Националната баскетболна лига, след като пред собствена публика не се затрудни с Ямбол и победи със 112:86. Домакините бяха категорични и поведоха още в началото, за да не изпуснат водачеството до края. <br/><br/>Мачът бе дебютен като старши-треьор за Стойо Чолаков, който замести начело на Ямбол заболелия Иван Чолаков. Дебют при мъжете в НБЛ направи роденият през 2002 г. юноша на Дунав Русе - Пламен Илиев. Двата тима бяха и без ключови играчи. Заради травма Йовица Арсич не успя да разчита на Крис Минков. За Ямбол пък не игра Георги Сираков, който ще се върне в Италия.<br/><br/>Всички баскетболисти на домакините се разписаха, а най-резултатен бе Димитър Димитров с 19 точки. Кени Хол изигра силен мач и приключи със 17 точки и 12 борби, а 17 вкара и Алекс Симеонов. 16 точки вкара Марко Радонич, а 15 добави Дайшон Найт. За Ямбол над всички бе Александър Матушев с 23 точки. Петар Вукович се разписа със 17 точки, а Дарин Иванов се отличи с 11 точки и по 7 борби и асистенции. Победата бе седма за баскетболистите на Йовица Арсич, които имат и едно поражение. Днешният им съперник пък е с баланс 1-7. <br/><br/>В следващия кръг Балкан гостува на Спартак Плевен, а преди това им домакинство на Сьодертеле Кингс в последния си мач от ФИБА Къп. За Ямбол предстои домакинство на Рилски спортист.</p>
    </article>
  </body>
</html>