<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/radet-ca-urmare-a-unei-avarii-sectoarele-1-si-5-nu-primesc-apa-calda-si-caldura-la-parametri-optimi-18609941"/>
    <meta property="og:site_name" content="Gândul"/>
    <meta property="article:published_time" content="2019-11-23T20:00:12+00:00"/>
    <meta property="og:title" content="RADET: Ca urmare a unei avarii, Sectoarele 1 şi 5 nu primesc apă caldă şi căldură la parametri optimi"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>RADET: Ca urmare a unei avarii, Sectoarele 1 şi 5 nu primesc apă caldă şi căldură la parametri optimi</h1>
      <h2>RADET anunţă că blocurile din sectoarele 1 şi 5 din Capitală nu au apă caldă şi căldură la parametri contractuali din cauza unei avarii la ELCEN - CET Grozăveşti, în momentul de faţă fiind efectuate toate manevrele necesare pentru remedierea situaţiei, însă termenul estimat este de 24-48 ore.</h2>
      <address>
        <time datetime="2019-11-23T20:00:12+00:00">23 Nov 2019, 20:00</time>
      </address>
      <p>„RADET anunţă că, urmare a unei avarii la ELCEN - CTE Grozăveşti, entitate în subordinea Ministerului Economiei şi a livrării agentului termic sub parametrii solicitaţi de către RADET, în subordinea PMB, suntem în imposibilitatea de a furniza către consumatorii din sectoarele 1 şi 5 apă caldă de consum şi căldură la parametri contractuali”, anunţă RADET prin intermediul unui comunicat de presă.</p>
      <p>Potrivit sursei citate, în momentul de faţă sunt efectuate toate manevrele necesare în sistem pentru ca aria de alimentarea a CET – Grozăveşti să fie preluată de celelalte CET-uri de pe raza Municipiului Bucureşti, în limita posibilităţilor tehnice proiectate, astfel încât disconfortul resimţit de clienţii RADET să fie cât mai redus.</p>
      <p>„Odată cu furnizarea sub parametri din acest CET suntem obligaţi să asigurăm agentul termic din doar trei CET-uri pentru tot Bucureştiul. Termenul estimat de remediere a avariei dat de ELCEN Bucureşti este de 24– 48 ore”, mai arată Regia.</p>
      <p>Sistemul de termoficare a fost proiectat iniţial cu şase CET-uri mari, însă CET Titan şi CET Pipera au fost închise în urmă cu mulţi ani, de aici pornind dificultăţile în furnizarea agentului termic în sectoarele 2 şi 3 ale Capitalei.</p>
      <p>„Din cauza acestei avarii suntem nevoiţi să furnizăm agent termic primit de la trei CET-uri mari, şi nu din cele şase iniţiale, în condiţiile în care numărul consumatorilor a rămas relativ acelaşi. Precizăm că RADET Bucureşti administrează doar reţeaua de termoficare, practic transportul furnizarea şi distribuţia agentului termic, CET-urile mari, producătoare de agent<br/>termic, fiind în administrarea ELCEN Bucureşti, în subordinea ministerului de resort”, mai punctează Regia.</p>
    </article>
  </body>
</html>