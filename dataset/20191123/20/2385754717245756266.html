<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598791/tha-zitisoun-katargisi-ton-20lepton-askiseon-oi-organomenoi-goneis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T20:49:00+00:00"/>
    <meta property="og:title" content="Θα ζητήσουν κατάργηση των 20λεπτων ασκήσεων οι οργανωμένοι γονείς"/>
    <meta property="og:description" content="Έτοιμοι να επιδώσουν εισηγήσεις προς τον υπουργό Παιδείας, Κώστα Χαμπιαούρη και σε όλους τους εκπαιδευτικούς φορείς, που αφορούν αλλαγές στον τρόπο..."/>
  </head>
  <body>
    <article>
      <h1>Θα ζητήσουν κατάργηση των 20λεπτων ασκήσεων οι οργανωμένοι γονείς</h1>
      <address><time datetime="2019-11-23T20:49:00+00:00">23 Nov 2019, 20:49</time> by <a rel="author">Μύρια Οδυσσέως</a></address>
      <p>Έτοιμοι να επιδώσουν εισηγήσεις προς τον υπουργό Παιδείας, Κώστα Χαμπιαούρη και σε όλους τους εκπαιδευτικούς φορείς, που αφορούν αλλαγές στον τρόπο διεξαγωγής των εξετάσεων τετραμήνων, είναι οι οργανωμένοι γονείς.</p>
      <p>Σύμφωνα με πληροφορίες του SigmaLive, στην σημερινή συνεδρία της, η Συνομοσπονδία Γονέων Μέσης Εκπαίδευσης αποφάσισαν όπως προχωρήσουν σε εισηγήσεις που θα αφορούν το δεύτερο τετράμηνο αλλά και την επόμενη σχολική χρονιά, για βελτίωση της νομοθεσίας και εγκυκλίων.</p>
      <p>Για το δεύτερο τετράμηνο, οι γονείς θα ζητήσουν την κατάργηση των 20λεπτων γραπτών εξετάσεων σε όλα τα μαθήματα, με στόχο να δοθεί έμφαση σε άλλο τρόπο αξιολόγησης, όπως το project, το οποίο θα προσμετράται με ποσοστό 10% της αξιολόγησης.</p>
      <p>Επίσης, στα μαθήματα της Τέχνης, της Μουσικής και της Γυμναστικής να μην γίνεται καμία γραπτή αξιολόγηση, παρά μόνο άλλοι τρόποι αξιολόγησης.</p>
      <p>Όσον αφορά τις εισηγήσεις τους για την επόμενη σχολική χρονιά, αυτές θα αφορούν την διεξαγωγή των κεντρικών δοκιμίων τον Ιανουάριο και όχι τον Δεκέμβριο, ενώ κατά τη διάρκειά τους, τα σχολεία να παραμένουν κλειστά.</p>
      <p>Κατά τον χρόνο πριν τις εξετάσεις θα γίνονται επαναλήψεις ώστε οι μαθητές να μην διαβάζουν κατά την διάρκεια των εορτών των Χριστουγέννων.</p>
      <p>Σημειώνεται πως εισηγήσεις αναμένεται να επιδώσουν και οι καθηγητές, <a href="https://www.sigmalive.com/news/local/598566/meta-tis-eksetaseis-protasi-apo-oelmeknea-psga-ton-dekemvrio">ωστόσο, όπως γράφει στην ανακοίνωση της η ΟΕΛΜΕΚ, αυτό θα γίνει μετά το τέλος του πρώτου τετραμήνου.</a></p>
    </article>
  </body>
</html>