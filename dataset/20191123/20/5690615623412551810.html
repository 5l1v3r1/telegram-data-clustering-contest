<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837447-goncharuk-pro-vizit-misiyi-mvf-peregovori-z-takimi-institutsiyami-ne-trivayut-tizhden-abo-misyats"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T20:45:00+00:00"/>
    <meta property="og:title" content="Гончарук про візит місії МВФ: переговори з такими інституціями не тривають тиждень або місяць"/>
    <meta property="og:description" content="КИЇВ. 23 листопада. УНН. Прем'єр-міністр Олексій Гончарук після заяви українського уряду від його імені ще раз підбив підсумки візиту до Києва місії …"/>
  </head>
  <body>
    <article>
      <h1>Гончарук про візит місії МВФ: переговори з такими інституціями не тривають тиждень або місяць</h1>
      <address><time datetime="2019-11-23T20:45:00+00:00">23 Nov 2019, 20:45</time> by <a rel="author">Юлія Шрамко</a></address>
      <p><b>КИЇВ. 23 листопада. УНН.</b> Прем'єр-міністр Олексій Гончарук після заяви українського уряду від його імені ще раз підбив підсумки візиту до Києва місії Міжнародного валютного фонду, яка вела з представниками керівництва України переговори щодо нової програми співпраці, вказавши, що переговори з такими інституціями не тривають тиждень або навіть місяць, а є складним та довготривалим процесом. Про це він написав у своєму Telegram-каналі, передає <b>УНН</b>.</p>
      <p>"Про МВФ - зради немає! Учора місія МВФ на чолі з Роном ван Роденом закінчила черговий візит в Україну. Це був тиждень насичених, предметних та конструктивних переговорів", - написав Гончарук.</p>
      <p>З його слів, по завершенню візиту пан Роден "відзначив значний прогрес нашої команди у впровадженні низки складних, але важливих реформ". "Ми вже досягли помітного результату в обговоренні заходів та реформ, що могли б лягти в основу нової програми", - додав очільник уряду.</p>
      <p>"Протягом наступних тижнів дискусії з МВФ активно продовжуватимуться. Вкотре наголошую: переговори з такими авторитетними міжнародними інституціями не тривають тиждень або навіть місяць. Це складний та довготривалий процес. І це абсолютно нормальна практика, коли дискусії тривають протягом декількох місяців", - наголосив Гончарук.</p>
      <p>"Можу вже зараз впевнено сказати - з кожним днем довіра між нами та нашими партнерами стає більшою! Працюємо!" - підсумував Прем'єр.</p>
      <p>Нагадаємо, Гончарук раніше заявив, що робота з МВФ щодо нової програми ще <a href="https://www.unn.com.ua/uk/news/1837429-goncharuk-zayaviv-scho-robota-z-mvf-schodo-novoyi-programi-sche-prodovzhuyetsya">продовжується</a>.</p>
      <p>Так, місія МВФ завершила візит до України, пообіцявши <a href="https://www.unn.com.ua/uk/news/1837419-misiya-mvf-zavershila-vizit-do-ukrayini-obitsyaye-diskusii-nastupnimi-tizhnyami-1">дискусії наступними тижнями</a>.</p>
      <p>Міністр фінансів Оксана Маркарова за підсумками роботи місії МВФ заявила, що "зради немає", і уряд активно просувається до узгодження програми.</p>
      <p>Місія вела обговорення з керівництвом України стосовно нової трирічної програми розширеного кредитування, яка має замінити програму "стенд бай", обсяг якої становив 3,9 мільярда доларів. Деталі нової програми українська делегація обговорювала з МВФ у Вашингтоні <a href="https://www.unn.com.ua/uk/news/1830845-ukrayinska-delegatsiya-povertayetsya-z-ssha-z-peremovin-z-mvf">минулого місяця</a>.</p>
      <figure>
        <embed-post data-src="https://t.me/PMHoncharuk/123" data-service="Telegram"/>
      </figure>
    </article>
  </body>
</html>