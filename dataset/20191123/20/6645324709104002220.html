<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/balkani/vuchich-ne-se-plashi-ot-sreshtata-putin-syvestta-mu-e-chista-news_1409117.html"/>
    <meta property="og:site_name" content="Actualno.com"/>
    <meta property="article:published_time" content="2019-11-23T20:15:00+00:00"/>
    <meta property="og:title" content="Вучич не се плаши от срещата Путин, съвестта му е чиста"/>
    <meta property="og:description" content="Сърбия е единствената страна, която никога не гласува против Русия, припомни президентът"/>
  </head>
  <body>
    <article>
      <h1>Вучич не се плаши от срещата Путин, съвестта му е чиста</h1>
      <address><time datetime="2019-11-23T20:15:00+00:00">23 Nov 2019, 20:15</time> by <a rel="author" href="https://www.actualno.com/editors/uid/170" target="_blank">Илия Лазаров</a></address>
      <p>Сръбският президент Александър Вучич заяви, че не вижда никаква причина срещата му с руския президент Владимир Путин на 4 декември в Сочи да не премине добре и ако са нужни някакви разяснения, той не бяга от тях, предаде "Танюг". <br/><br/><br/>"<a href="https://www.actualno.com/balkani/vuchich-pochna-da-zamazva-shpionskija-skandal-s-uchastieto-na-rusija-news_1408574.html">Ако трябва нещо да изясняваме, не бягам от това</a>. Съвестта ми е чиста като сълза", каза Вучич, отговаряйки на журналистически въпрос какво очаква от срещата с Путин и дали ще говорят за <a href="https://www.actualno.com/balkani/vuchich-poiska-razsledvane-na-vyzmojna-shpionska-afera-news_1408006.html">шпионската афера в Сърбия</a>.</p>
      <related>
        <a href="https://www.actualno.com/balkani/dejstva-li-syrbija-kato-agresiven-ruski-trojanski-kon-na-balkanite-news_1409098.html"/>
      </related>
      <p>Вучич изтъкна, че е президент на Сърбия и от него се очаква да защитава интересите й, което ще прави винаги. По-рано тази седмица Вучич нареди на военното разузнаване да разследва възможна шпионска афера във връзка с публикуван на 17 ноември в YouTube видеозапис, на който се предполага, че служител на руското разузнаване дава пари на представител на сръбските сили за сигурност. <br/>Сръбският президент ще отиде в Сочи там с голяма и сериозна делегация, защото срещата с руския президент е много важна. Той добави, че смята Путин за голям приятел на Сърбия. Вучич подчерта, че Русия може да се гордее с приятелството си със Сърбия, като припомни, че Сърбия е единствената страна, която не въведе санкции срещу Москва и в нито един международен форум не е гласувала против интересите на Русия.</p>
      <related>
        <a href="https://www.actualno.com/balkani/ruskijat-poslanik-v-syrbija-shpionskata-afera-e-natisk-vyrhu-belgrad-da-se-otkaje-ot-moskva-news_1408992.html"/>
      </related>
    </article>
  </body>
</html>