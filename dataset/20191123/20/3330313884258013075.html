<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904922/effectief-az-neemt-ook-lastige-horde-in-utrecht-en-blijft-ajax-in-zicht-houden.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-23T20:24:00+00:00"/>
    <meta property="og:title" content="Effectief AZ neemt ook lastige horde in Utrecht en blijft Ajax in zicht houden"/>
    <meta property="og:description" content="Een effectief AZ heeft de traditioneel lastige uitwedstrijd bij FC Utrecht in winst omgezet. De Alkmaarders scoorden op de juiste momenten en mede daardoor nam de ploeg van trainer Arne Slot een 3-0 zege mee naar de kop van Noord-Holland. Gesteund door een volle en fanatieke Galgenwaard zette Utrecht AZ, na een eerste minuut zonder bewegende spelers, direct onder druk. Met Gyrano Kerk en Jean-Christophe Bahebeck hoopte John van den Brom, vorig seizoen nog trainer in Alkmaar, zijn oude ploeg pijn te kunnen doen in de ruimte. Dat probeerden de Domstedelingen dan ook wel, maar de eerste goal was toch van Alkmaarse makelij."/>
  </head>
  <body>
    <article>
      <h1>Effectief AZ neemt ook lastige horde in Utrecht en blijft Ajax in zicht houden</h1>
      <address>
        <time datetime="2019-11-23T20:24:00+00:00">23 Nov 2019, 20:24</time>
      </address>
      <p>
        <b>Een effectief AZ heeft de traditioneel lastige uitwedstrijd bij FC Utrecht in winst omgezet. De Alkmaarders scoorden op de juiste momenten en mede daardoor nam de ploeg van trainer Arne Slot een 3-0 zege mee naar de kop van Noord-Holland.</b>
      </p>
      <p>Gesteund door een volle en fanatieke Galgenwaard zette Utrecht AZ, na een eerste minuut zonder bewegende spelers, direct onder druk. Met Gyrano Kerk en Jean-Christophe Bahebeck hoopte John van den Brom, vorig seizoen nog trainer in Alkmaar, zijn oude ploeg pijn te kunnen doen in de ruimte. Dat probeerden de Domstedelingen dan ook wel, maar de eerste goal was toch van Alkmaarse makelij.</p>
      <p>De 0-1 kwam ietwat gelukkig tot stand. Teun Koopmeiners schoot een vrije trap in de muur, waardoor de bal van richting werd veranderd en buiten het bereik van Utrecht-keeper Paes in het doel plofte. Dat was een hard gelag voor Utrecht, dat aardig meespeelde en wellicht zelfs wel een voorsprong had verdiend. De 0-2, die even later alweer werd gemaakt door Oussama Idrissi, kwam misschien nog wel harder aan.</p>
      <p>AZ speelde zich eenvoudig naar het einde van de eerste helft en mocht zich aan het begin van helft twee gelukkig prijzen dat het weer tot scoren kwam. Het enthousiaste Utrecht werd afgehouden, waarna Myron Boadu en Calvin Stengs elkaar weer wisten te vinden en eerstgenoemde de derde AZ-treffer op de borden zette. Daarmee was het verzet van de thuisploeg wel gebroken en speelde de ploeg van trainer Arne Slot, vorig jaar nog assistent van Van den Brom, zich naar de zege.</p>
      <p>De tweede plaats is na de zege in de Domstad stevig in handen van AZ, dat nu met 32 punten uit veertien wedstrijden een voorsprong van acht punten heeft op PSV. De Eindhovenaren komen dit weekend wel nog in actie: zondagmiddag staan ze in het eigen Philips Stadion tegenover SC Heerenveen.</p>
    </article>
  </body>
</html>