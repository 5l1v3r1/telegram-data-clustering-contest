<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/zycie/10274072/trzymala-w-poduszce-20-tys-zl-podczas-porzadkow-wszystko-wyrzucono.html"/>
    <meta property="og:site_name" content="Wprost"/>
    <meta property="article:published_time" content="2019-11-23T20:42:00+00:00"/>
    <meta property="og:title" content="Trzymała w poduszce 20 tys. zł. Podczas porządków wszystko wyrzucono"/>
    <meta property="og:description" content="86-letnia mieszkanka ośrodka pomocy zagubiła ponad 20 tys. zł. Jak się okazało „ukryte” przez kobietę oszczędności znajdowały się w starej poduszce, która razem z innymi rzeczami została wyniesiona z jej pokoju podczas robienia porządków. Szczęśliwa z odnalezienia zguby seniorka serdecznie podziękowała policjantom za pomoc i wiarę w jej słowa."/>
  </head>
  <body>
    <article>
      <h1>Trzymała w poduszce 20 tys. zł. Podczas porządków wszystko wyrzucono</h1>
      <address>
        <time datetime="2019-11-23T20:42:00+00:00">23 Nov 2019, 20:42</time>
      </address>
      <p>
        <b>86-letnia mieszkanka ośrodka pomocy zagubiła ponad 20 tys. zł. Jak się okazało „ukryte” przez kobietę oszczędności znajdowały się w starej poduszce, która razem z innymi rzeczami została wyniesiona z jej pokoju podczas robienia porządków. Szczęśliwa z odnalezienia zguby seniorka serdecznie podziękowała policjantom za pomoc i wiarę w jej słowa.</b>
      </p>
      <p>W czwartek 21 listopada dyżurny zamojskiej komendy został powiadomiony o zagubieniu pieniędzy przez pensjonariuszkę jednego z domów pomocy znajdujących się na terenie powiatu zamojskiego. 86-letnia mieszkanka placówki twierdziła, że pieniądze w kwocie ponad 20 tys. zł. miała schowane w poduszce. Nikt z mieszkańców oraz pracowników ośrodka nie wiedział, że 86-latka posiada tyle pieniędzy. Dlatego też jej słowa nie do końca były wiarygodne.</p>
      <p>Policjantom, którzy zjawili się w ośrodku, zdenerwowana 86-latka wytłumaczyła, gdzie przechowywała pieniądze. Mundurowi ustalili, że w dniu kiedy 86-latka zorientowała się, że brakuje jej oszczędności, w użytkowanym przez nią pokoju pracownicy ośrodka robili porządki. Z pokoju kobiety zostały wyniesione duże ilości śmieci i nagromadzone przez nią rożnego typu stare nieużyteczne przedmioty. Podczas sprzątania seniorka była cały czas obecna w pokoju, więc było mało prawdopodobne, że nie zareagowała kiedy wyrzucano poduszkę, w której miała przechowywać pieniądze.</p>
      <p>Pomimo tego policjanci postanowili to sprawdzić. Pracownicy ośrodka w obecności policjantów przejrzeli przedmioty wyniesione z pokoju 86-latki. Wśród śmieci była opisywane przez kobietę stara sfatygowana poduszka, a w jej wnętrzu foliowe woreczki i papierki oraz saszetka, w której znajdowało się pudełeczko zabezpieczone gumką. Po otwarciu pudełeczka okazało się, że 86-latka rzeczywiście przechowywała tam oszczędności na sumę ponad 20 tys. zł.</p>
      <p>Pieniądze zostały oddane właścicielce. Szczęśliwa seniorka podziękowała policjantom za pomoc w odnalezieniu zaginionych oszczędności. Podziękowała również za życzliwość, kulturę oraz za to, że uwierzyli jej słowom i szukali jej zguby.</p>
      <related>
        <h4>Czytaj także:</h4>
        <a href="https://www.wprost.pl/zycie/10274069/59-latek-okradl-16-latka-zabral-mu-plecak-z-zeszytami-i-smartfonem.html"/>
      </related>
      <related>
        <h4>Czytaj także:</h4>
        <a href="https://www.wprost.pl/zycie/10274065/zawieszono-studentke-medycyny-ktora-obrazala-ukrainke-po-prostu-jestem-glupia.html"/>
      </related>
      <footer>Źródło: <a href="http://www.policja.pl/">Policja</a></footer>
    </article>
  </body>
</html>