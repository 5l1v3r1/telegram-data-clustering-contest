<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188498/"/>
    <meta property="og:site_name" content="Janam TV"/>
    <meta property="article:published_time" content="2019-11-23T20:14:57+00:00"/>
    <meta property="og:title" content="പ്രവാസി മലയാളികളിൽ ആവേശവും, ആഹ്ലാദവും നിറച്ച് ജന്മഭൂമി ഒരുക്കിയ താരസംഗമം. ദുബായിൽ അരങ്ങേറിയ മോഹൻലാലും കൂട്ടൂകാരും അറ്റ് 41 കാണാൻ ഒഴുകിയെത്തിയത് പതിനായിരങ്ങൾ."/>
    <meta property="og:description" content="മോഹൻലാലും സിനിമാ മേഖലയിലെ അദേഹത്തിന്റെ കൂട്ടുകാരും ഒരുമിച്ച താരസംഗമ രാവ് വ്യത്യസ്തമായ ദൃശ്യാനുഭവമാണ് കാണികൾക്ക് സമ്മാനിച്ചത്."/>
  </head>
  <body>
    <article>
      <h1>പ്രവാസി മലയാളികളിൽ ആവേശവും, ആഹ്ലാദവും നിറച്ച് ജന്മഭൂമി ഒരുക്കിയ താരസംഗമം. ദുബായിൽ അരങ്ങേറിയ മോഹൻലാലും കൂട്ടൂകാരും അറ്റ് 41 കാണാൻ ഒഴുകിയെത്തിയത് പതിനായിരങ്ങൾ.</h1>
      <h2>മോഹൻലാലും സിനിമാ മേഖലയിലെ അദേഹത്തിന്റെ കൂട്ടുകാരും ഒരുമിച്ച താരസംഗമ രാവ് വ്യത്യസ്തമായ ദൃശ്യാനുഭവമാണ് കാണികൾക്ക് സമ്മാനിച്ചത്.</h2>
      <address><time datetime="2019-11-23T20:14:57+00:00">23 Nov 2019, 20:14</time> by <a rel="author">Janam TV Web Desk</a></address>
      <p>മലയാളികളുടെ മനസ്സിൽ ഇടം നേടിയ പ്രിയപ്പെട്ട ലാലേട്ടനും കൂട്ടുകാരും ഒരുമിച്ചെത്തിയ മോഹൻലാലും കൂട്ടുകാരും @ 41 മലയാള സിനിമാ ചരിത്രത്തിലെ തന്നെ അത്യപൂർവ താര കുടുംബ സംഗമം ആയി മാറി.</p>
      <figure>
        <img src="https://janamtv.com/wp-content/uploads/2019/11/photo-2019-11-23-21-46-27.jpg"/>
      </figure>
      <p>ജനം ടി വി ക്കനുവദിച്ച അഭിമുഖത്തിൽ മോഹൻലാൽ സൂചിപ്പിച്ചതു പോലെ തന്നെ സിനിമാ മേഖലയിലെ  കൂട്ടുകാർ ഒരുമിച്ചെത്തുന്ന സൗഹൃദ രാവായിരുന്നു ഇന്നലെ ദുബായ് മുഹൈസിനയിലെ എത്തിസലാത് അക്കാദമി മൈതാനിയിൽ ഒഴുകിയെത്തിയ പതിനായിരങ്ങൾ കണ്ടത്. മോഹൻലാൽ എന്ന അതുല്യ നടന്റെ ആദ്യ ചലച്ചിത്ര അഭിനയം മുതൽ അദ്ദേഹത്തിനൊപ്പം സിനിമ മേഖലയിൽ ചുവടുറപ്പിച്ചവരെല്ലാം കുടുംബ സമേതം ഈ അത്യപൂർവ താര സംഗമത്തിൽ എത്തിച്ചേർന്നു.</p>
      <figure>
        <img src="https://janamtv.com/wp-content/uploads/2019/11/photo-2019-11-23-21-46-26.jpg"/>
      </figure>
      <p>മോഹൻലാൽ അഭിനയിച്ച ചിത്രങ്ങളിലെ സൂപ്പർ ഹിറ്റ് ഗാനങ്ങൾ അകമ്പടിയായ പരിപാടിയിൽ നൃത്തവും, കോമഡി സ്കിറ്റുകളും അരങ്ങേറി. മോഹൻലാൽ, ഭാര്യ സുചിത്ര മക്കളായ പ്രണവ്, വിസ്മയ, സംവിധായകൻ പ്രിയദർശൻ, മക്കളായ കല്യാണി, സിദ്ധാർഥ്, നിർമാതാവ് സുരേഷ്‌കുമാർ, മേനക സുരേഷ്, മക്കളായ കീർത്തി സുരേഷ്, രേവതി സുരേഷ്, മണിയൻ പിള്ള രാജു, മകൻ നിരജ്ഞൻ രാജു, ഛായാഗ്രാഹകൻ എസ് കുമാർ, കുഞ്ഞുണ്ണി എസ് കുമാർ, നിർമാതാവ് സനൽകുമാർ, അശോക് കുമാർ എന്നിവർ ഒരുമിച്ച് വേദിയിലെത്തിയപ്പോൾ മോഹൻലാലും കൂട്ടുകാരും പേരുപോലെ തന്നെ അവിസ്മരണീയ താര കുടുംബ സംഗമം ആയി മാറി.</p>
      <figure>
        <img src="https://janamtv.com/wp-content/uploads/2019/11/photo-2019-11-23-21-46-27-2.jpg"/>
      </figure>
      <p>ഇന്നസെന്റ്, നെടുമുടി വേണു, ഗണേഷ്‌കുമാർ, മഞ്ജു വാരിയർ, ശങ്കർ, കെ എസ് ചിത്ര, മധു ബാലകൃഷ്ണൻ എന്നിവരും പരിപാടിയിൽ സംബന്ധിച്ചു. മികച്ച നടിക്കുള്ള  ദേശീയ അവാർഡ് നേടിയ കീർത്തി സുരേഷിനെ മുൻ മിസോറം ഗവർണർ കുമ്മനം രാജശേഖരൻ പൊന്നാട അണിയിച്ച് ആദരിച്ചു.</p>
      <p>ജന്മഭൂമിയുടെയും 41 ആം പിറന്നാളാഘോഷമാണ് ഇതെന്ന് പറഞ്ഞ കുമ്മനം രാജശേഖരൻ 41 ദിനങ്ങൾ നീളുന്ന മണ്ഡലക്കാലത്ത് തന്നെ ഇത്തരമൊരു സംഗമത്തിന് വേദിയൊരുക്കാൻ ജന്മഭൂമിക്ക് അവസരം ലഭിച്ചതിൽ സന്തോഷമുണ്ടെന്നും പറഞ്ഞു. പ്രശസ്ത സംവിധായകൻ ടി കെ രാജീവ് കുമാർ അണിയിച്ചൊരുക്കിയ നാലര മണിക്കൂറിലേറെ നീണ്ട മെഗാഷോ കലാ ആസ്വാദകർ ഇത് വരെ കാണാത്ത താര സംഗമ വേദി ആയിരുന്നു.</p>
      <figure>
        <img src="https://janamtv.com/wp-content/uploads/2019/11/photo-2019-11-23-21-06-42.jpg"/>
      </figure>
      <p>ജന്മഭൂമി മാനേജിങ് ഡയറക്ടർ എം രാധാകൃഷ്ണൻ, ജനറൽ മാനേജർ കെ ബി ശ്രീകുമാർ, എഡിറ്റർ കെ എൻ ആർ നമ്പൂതിരി, റെസിഡന്റ്റ് എഡിറ്റർ കെ കുഞ്ഞിക്കണ്ണൻ എന്നിവർ പരിപാടിയിൽ സംബന്ധിച്ചു. ദുബായ് ആസ്ഥാനമായ എഫ് ഓ ഐ ഇവന്റസ്‌ ആണ് ജന്മഭൂമിക്ക് വേണ്ടി താരസംഗമം സംഘടിപ്പിച്ചത്.</p>
      <figure>
        <img src="https://janamtv.com/wp-content/uploads/2019/11/photo-2019-11-23-21-46-25-2.jpg"/>
      </figure>
      <p>ചിത്രങ്ങൾ – ദീപ ഗിരീഷ്, പ്രജിത് നായർ.</p>
    </article>
  </body>
</html>