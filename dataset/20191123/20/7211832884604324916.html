<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607272"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T20:44:00+00:00"/>
    <meta property="og:title" content="ออกหมายจับเจ้าของตึกภูเก็ตถล่มดับ7ศพ คาดหนีไปแล้ว"/>
    <meta property="og:description" content="ศาลจังหวัดภูเก็ตอนุมัติหมายจับ กรรมการผู้จัดการ เจ้าของบริษัทอาคารถล่มดับ 7 เจ็บ 2 รายแล้ว หลังติดตามตัว แต่ไม่พบ คาดมีพฤติกรรมหลบหนี"/>
  </head>
  <body>
    <article>
      <h1>ออกหมายจับเจ้าของตึกภูเก็ตถล่มดับ7ศพ คาดหนีไปแล้ว</h1>
      <address><time datetime="2019-11-23T20:44:00+00:00">23 Nov 2019, 20:44</time> by <a rel="author">PostToday</a></address>
      <p>ศาลจังหวัดภูเก็ตอนุมัติหมายจับ กรรมการผู้จัดการ เจ้าของบริษัทอาคารถล่มดับ 7 เจ็บ 2 รายแล้ว หลังติดตามตัว แต่ไม่พบ คาดมีพฤติกรรมหลบหนี</p>
      <p>เมื่อวันที่ 23 พ.ย. พ.ต.อ.เสริมพันธ์ ศิริคง รอง ผบก.ภ.จว.ภูเก็ต กล่าวว่า การดำเนินคดีตามกฎหมาย กรณีอาคารที่อยู่ระหว่างการก่อสร้างเกิดการทรุดตัวและถล่มลงมาทับคนงานเสียชีวิต 7 รายและบาดเจ็บอีก 2 ราย เหตุเกิดภายในพื้นที่ที่อยู่ระหว่างการก่อสร้างสถานีบริการน้ำมัน หมู่ 2 ถ.เทพกระษัตรี ต.ศรีสุนทร อ.ถลาง เมื่อวันที่ 21 พ.ย.ที่ผ่านมานั้น</p>
      <p>พนักงานสอบสวน สภ.ถลาง ได้รวบรวมพยานและหลักฐานต่างๆ เสนอต่อศาลจังหวัดภูเก็ต เพื่อขออนุมัติหมายจับ นายชูชาติ ปาละสุวรรณ อายุ 44 ปี ในฐานะกรรมการผู้จัดการ บริษัท เดอะบลูสเตชั่น จำกัด เจ้าของอาคารที่พังถล่ม โดยศาลจังหวัดภูเก็ตได้อนุมัติหมายจับเลขที่ 354 /2562 ลงวันที่ 22 พ.ย.2562 ข้อหากระทำโดยประมาทและการกระทำนั้นเป็นเหตุให้ผู้อื่นถึงแก่ความตายและได้รับอันตรายสาหัส</p>
      <p>สำหรับการยื่นขอออกหมายจับนายชูชาติ ปาละสุวรรณ นั้น พนักงานสอบสวน สภ.ถลาง มีพยานหลักฐานทางคดีว่า นายชูชาติได้ก่อสร้างอาคารที่ถล่มลงมา โดยการก่อสร้างอาคารไม่ใช้มาตรฐานวิชาชีพวิศวกรรม จนเป็นเหตุให้พื้นชั้นล่างทรุดตัว ทำให้เสาไม่สามารถรองรับน้ำหนักได้ จึงทำให้พื้นหลังคาเกิดการทรุดตัวหล่นลงมาทับคนงานที่อยู่ภายในอาคารได้รับบาดเจ็บ 2 คน และเสียชีวิต 7 ราย และอาคารดังกล่าวไม่ได้รับอนุญาตก่อสร้างจากเทศบาลตำบลศรีสุนทร และได้มีคำสั่งระงับการก่อสร้างไปก่อนการเกิดเหตุอีกด้วย</p>
      <p>การกระทำของนายชูชาติเป็นความผิด ฐานกระทำโดยประมาทเป็นเหตุให้ผู้อื่นถึงแก่ความตาย และมีผู้ได้รับบาดเจ็บอันตรายสาหัส ตามประมวลกฎหมายอาญา มาตรา 291 และ 300 และหลังเกิดอาคารถล่มทับคนงาน นายชูชาติไม่ได้ติดต่อพนักงานสอบสวน สำนักงานปิดทำงาน วันเกิดเหตุไม่ได้ให้ความช่วยเหลือหรืออำนวยความสะดวกแก่ผู้ที่ได้รับบาดเจ็บและเสียชีวิต เจ้าหน้าที่ตำรวจฝ่ายสืบสวนได้ติดตามตัว แต่ไม่พบ เชื่อว่ามีพฤติกรรมหลบหนี พนักงานสอบสวน สภ.ถลาง จึงได้ขออนุมัติหมายจับนายชูชาติในที่สุด</p>
    </article>
  </body>
</html>