<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10274071/jacek-wilk-o-przyczynach-porazki-kukiz15-udawalismy-opozycyjnosc.html"/>
    <meta property="og:site_name" content="Wprost"/>
    <meta property="article:published_time" content="2019-11-23T20:19:00+00:00"/>
    <meta property="og:title" content="Jacek Wilk o przyczynach porażki Kukiz'15. „Udawaliśmy opozycyjność”"/>
    <meta property="og:description" content="Były poseł ruchu Kukiz'15 Jacek Wilk w wywiadzie dla „Rzeczpospolitej” krytykował lidera ugrupowania, Pawła Kukiza. Zarzucał mu hamletyzowanie, budowę odizolowanej formacji wodzowskiej oraz ciche wspieranie PiS."/>
  </head>
  <body>
    <article>
      <h1>Jacek Wilk o przyczynach porażki Kukiz'15. „Udawaliśmy opozycyjność”</h1>
      <address>
        <time datetime="2019-11-23T20:19:00+00:00">23 Nov 2019, 20:19</time>
      </address>
      <p>
        <b>Były poseł ruchu Kukiz'15 Jacek Wilk w wywiadzie dla „Rzeczpospolitej” krytykował lidera ugrupowania, Pawła Kukiza. Zarzucał mu hamletyzowanie, budowę odizolowanej formacji wodzowskiej oraz ciche wspieranie PiS.</b>
      </p>
      <p>Należący obecnie do Konfederacji Jacek Wilk stwierdził, że kierownictwo ruchu Kukiz'15 od początku nastawiało się na "ciche wspieranie PiS". W jego ocenie przywódcy ugrupowania nie umieli też trzeźwo ocenić swojej sytuacji.</p>
      <p>– Doktryna polityczna Pawła i jego najbliższych współpracowników była następująca: teraz jesteśmy opozycją, a w następnej kadencji będziemy w koalicji rządzącej. Odnosiłem wrażenie, że kilka osób z Pawłem na czele już się widziało w tej koalicji, na różnych posadach, i to chyba przewróciło im w głowach – mówił na łamach „RP”.</p>
      <p>Jak podkreślił, „we wszystkich kluczowych głosowaniach dostawaliśmy polecenie wspierania PiS”. – Jednocześnie udawaliśmy opozycyjność, bo chcieliśmy być ładniejszą wersją PiS. Efekt był taki, że Paweł (Kukiz – red.) lawirował, robił dziwne szpagaty, ale wszyscy widzieli, że zmierza w kierunku PiS – tłumaczył Wilk.</p>
      <p>Do Sejmu IX kadencji nieliczni posłowie Kukiz'15 dostali się z list Polskiego Stronnictwa Ludowego. To Jarosław Sachajko, Paweł Szramka, Agnieszka Ścigaj, Stanisław Tyszka oraz lider grupy, Paweł Kukiz.</p>
      <related>
        <h4>Czytaj także:</h4>
        <a href="https://www.wprost.pl/polityka/10274051/posel-pis-nie-poparl-piotrowicza-mimo-dyscypliny-partyjnej-to-trzeba-tlumaczyc.html"/>
      </related>
      <footer>Źródło: <a href="http://www.rp.pl/">Rzeczpospolita</a></footer>
    </article>
  </body>
</html>