<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/iraks-forsvarsminister-hota-stamma-svenska-nyhetssajter"/>
    <meta property="og:site_name" content="SVT Nyheter"/>
    <meta property="article:published_time" content="2019-11-23T20:40:29+00:00"/>
    <meta property="og:title" content="Iraks försvarsminister hotar stämma svenska nyhetssajter"/>
    <meta property="og:description" content="Iraks försvarsminister Najah al-Shammari ska ha anlitat en svensk advokat och hotar att stämma svenska nyhetssajter som sprider ”falska påståenden”, skriver det irakiska försvarsdepartementet i ett uttalande som publicerats på Facebook."/>
  </head>
  <body>
    <article>
      <h1>Iraks försvarsminister hotar stämma svenska nyhetssajter</h1>
      <address><time datetime="2019-11-23T20:40:29+00:00">23 Nov 2019, 20:40</time> by <a rel="author">Erik Wikén</a></address>
      <p>
        <b>Iraks försvarsminister Najah al-Shammari ska ha anlitat en svensk advokat och hotar att stämma svenska nyhetssajter som sprider ”falska påståenden”, skriver det irakiska försvarsdepartementet i ett uttalande som publicerats på Facebook.</b>
      </p>
      <p>I veckan briserade nyheten att den irakiske försvarsministern är svensk medborgare och folkbokförd i en Stockholmsförort. Uppgiften har förekommit i irakiska medier tidigare och bekräftades under fredagen av svenska försvarsdepartementet.</p>
      <p>Enligt uppgifter till Nyheter idag och Expressen har svensk polis inlett en förundersökning om bidragsbrott och folkbokföringsbrott.</p>
      <p>Under lördagskvällen publicerade det irakiska försvarsministeriet ett <a href="https://www.facebook.com/mod.mil.iq/photos/a.1571244323105067/2670900543139434/?type=3&amp;theater">inlägg på Facebook</a> där man går till motangrepp mot vad man beskriver som falska uppgifter.</p>
      <h3>Koppling till svensk rapportering</h3>
      <p>Utan att uttryckligen beskriva vilka uppgifter det rör sig om så skriver man att ”medieplattformar och misstänkta sajter har kommit med fabricerade lögnaktiga nyheter [...]  i syfte att skada ministerns personliga och yrkesmässiga liv”.</p>
      <p>Däremot gör ministeriet självt kopplingen till den svenska rapporteringen om ministern, och skriver att al-Shammari har anlitat en svensk advokat. Det med hot om att stämma såväl svenska som arabiska tidningar som ”tagit upp falska påståenden”.</p>
      <p>Det är tillåtet för irakier att ha dubbla medborgarskap, dock inte för personer på högt uppsatta poster enligt landets konstitution.</p>
      <h3>Blev medborgare 2015</h3>
      <p>Najah al-Shammari, 52 år, tillträdde som Iraks försvarsminister i juni i år. Han uppges vara registrerad i Sverige, men under ett annat namn. Enligt uppgifter från Skatteverket ansökte han om uppehållstillstånd 2009 och blev svensk medborgare 2015.</p>
      <p>Hundratals demonstranter har dödats i de omfattande protester som har skakat Irak den senaste tiden och försvarsministern har kritiserats för sin roll i våldsamheterna.</p>
      <related>
        <h4>Relaterat</h4>
        <a href="https://www.svt.se/nyheter/inrikes/uppgifter-iraks-forsvarsminister-ar-svensk-medborgare-folkbokford-i-stockholm"/>
      </related>
    </article>
  </body>
</html>