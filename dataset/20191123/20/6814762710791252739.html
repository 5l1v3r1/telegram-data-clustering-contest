<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SrcPn/z-vystavy-fotografa-streita-zmizely-dva-snimky-predcasne-ji-ukoncili"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T20:33:00+00:00"/>
    <meta property="og:title" content="Z výstavy fotografa Štreita zmizely dva snímky. Předčasně ji ukončili"/>
    <meta property="og:description" content="Z venkovní výstavy fotografií Jindřicha Štreita, která doprovázela 30. výročí sametové revoluce v Olomouci, někdo v noci na pátek ukradl dva snímky a dva doprovodné texty. Velkoformátové fotografie z cyklu Abnormalizace byly umístěny před budovou právnické fakulty Univerzity Palackého, ve které před změnou režimu sídlil okresní výbor KSČ. Fakulta se plánuje obrátit na policii, výstavu ukončila. Uvedla to v sobotu Česká televize."/>
  </head>
  <body>
    <article>
      <h6 class="kicker">Krádež na výstavě</h6>
      <h1>Z výstavy fotografa Štreita zmizely dva snímky. Předčasně ji ukončili</h1>
      <address><time datetime="2019-11-23T20:33:00+00:00">23 Nov 2019, 20:33</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Z venkovní výstavy fotografií Jindřicha Štreita, která doprovázela 30. výročí sametové revoluce v Olomouci, někdo v noci na pátek ukradl dva snímky a dva doprovodné texty. Velkoformátové fotografie z cyklu Abnormalizace byly umístěny před budovou právnické fakulty Univerzity Palackého, ve které před změnou režimu sídlil okresní výbor KSČ. Fakulta se plánuje obrátit na policii, výstavu ukončila. Uvedla to v sobotu Česká televize.</b>
      </p>
      <p>Studenti v době revoluce kolem okresního výboru postavili zeď z papírových krabic, happening zopakovali po 30 letech. Výstava Štreitových děl akci doprovázela. Celkem se ztratily čtyři velkoformátové plachty, na dvou byly fotografie a na dvou doprovodné texty. Fakulta dala pachatelům čas do pátečního večera, aby ukradené snímky vrátili. To se ale nestalo.</p>
      <p>Výstavu právnické fakultě bezplatně zapůjčil Štreit. Fakulta ji kvůli zmizení fotografií předčasně ukončila. Původně měly být snímky vystaveny do konce příštího týdne. O dalších krocích fakulta rozhodne v pondělí, předem ale podle ČT avizovala, že věc předá policii.</p>
      <p>Rodák ze Vsetína Štreit se zaměřuje na sociální dokument. Zachycoval venkovský život v období skomírajícího komunismu. Fotografuje různé sociální i etnické skupiny, obyvatele malých obcí, drogově závislé, nevidomé či handicapované. Jeho práce jsou zastoupeny v mnoha významných světových institucích. Svou tvorbu představil na více než 1350 samostatných výstavách.</p>
      <related>
        <a href="https://echo24.cz/a/SWqu8/v-japonsku-ukradli-na-vystave-diamant-v-hodnote-200-milionu-jenu"/>
      </related>
    </article>
  </body>
</html>