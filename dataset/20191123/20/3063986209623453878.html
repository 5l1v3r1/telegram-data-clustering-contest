<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/23/842663"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T20:38:00+00:00"/>
    <meta property="og:title" content="আওয়ামী লীগ এখন ক্যাসিনো লীগ হয়ে গেছে : আলাল"/>
    <meta property="og:description" content="চেয়ারপারসন খালেদা জিয়ার মুক্তি ও দ্রব্যমূল্য বৃদ্ধির প্রতিবাদে ব্রাহ্মণবাড়িয়ায় শনিবার বিকেলে বের হওয়া মিছিল পুলিশের বাধার মুখে পড়ে। মিছিল না করতে পেরে সংক্ষিপ্ত সমাবেশে বিএনপির যুগ্ম মহাসচিব মোয়াজ্জেম হোসেন আলাল বলেছেন, পুলিশ আমাদেরকে গ্রেপ্তার করলেও সরকারের বিরুদ্ধে কথা বলবো, পেটালেও কথা বলবো। জেলা বিএনপির সভাপতি মো. হাফিজুর রহমান মোল্লা কচির দক্ষিণ মৌড়াইলের বাসভবন থেকে মিছিল বের করলে পুলিশের বাধার মুখে পড়ে। এ অবস্থায় সেখানেই হওয়া সংক্ষিপ্ত সমাবেশে বক্তব্য রাখেন আলাল। এ সময় মোয়াজ্জেম হোসেন আরো বলেন, ভারত পেঁয়াজ দেবে বলে কথা ছিল। এখন পাকিস্তান থেকে পেঁয়াজ এনে সংকট মোকাবেলা করা হচ্ছে। এখন আওয়ামী লীগ যদি বলে পাকিস্থানি পেঁয়াজ যারা খাবে তারা রাজাকার সেটাও তো মুক্তিযুদ্ধের চেতনাবিরোধী কথা। তিনি অভিযোগ করে বলেন, ৯ লাখ কোটি টাকা বাংলাদেশ থেকে পাচার হয়ে গেছে। আওয়ামী লীগ আজকে ক্যাসিনো লীগ হয়ে গেছে। আমরা কি এ কথাগুলো সাধারণ মানুষের কাছে বলতে পারব না? এসব বলা কি আমাদের অপরাধ? এ সময় ব্রাহ্মণবাড়িয়া-২ (সরাইল-আশুগঞ্জ) আসনের সংসদ সদস্য উকিল আব্দুস সাত্তার ভূঁইয়া, কেন্দ্রীয় বিএনপির সহ-সাংগঠনিক সম্পাদক আব্দুল আউয়াল, জেলা বিএনপির…"/>
  </head>
  <body>
    <article>
      <h1>আওয়ামী লীগ এখন ক্যাসিনো লীগ হয়ে গেছে : আলাল</h1>
      <address><time datetime="2019-11-23T20:38:00+00:00">23 Nov 2019, 20:38</time> by <a rel="author">ব্রাহ্মণবাড়িয়া প্রতিনিধি</a></address>
      <p>চেয়ারপারসন খালেদা জিয়ার মুক্তি ও দ্রব্যমূল্য বৃদ্ধির প্রতিবাদে ব্রাহ্মণবাড়িয়ায় শনিবার বিকেলে বের হওয়া মিছিল পুলিশের বাধার মুখে পড়ে। মিছিল না করতে পেরে সংক্ষিপ্ত সমাবেশে বিএনপির যুগ্ম মহাসচিব মোয়াজ্জেম হোসেন আলাল বলেছেন, পুলিশ আমাদেরকে গ্রেপ্তার করলেও সরকারের বিরুদ্ধে কথা বলবো, পেটালেও কথা বলবো।</p>
      <p>জেলা বিএনপির সভাপতি মো. হাফিজুর রহমান মোল্লা কচির দক্ষিণ মৌড়াইলের বাসভবন থেকে মিছিল বের করলে পুলিশের বাধার মুখে পড়ে। এ অবস্থায় সেখানেই হওয়া সংক্ষিপ্ত সমাবেশে বক্তব্য রাখেন আলাল।</p>
      <p>এ সময় মোয়াজ্জেম হোসেন আরো বলেন, ভারত পেঁয়াজ দেবে বলে কথা ছিল। এখন পাকিস্তান থেকে পেঁয়াজ এনে সংকট মোকাবেলা করা হচ্ছে। এখন আওয়ামী লীগ যদি বলে পাকিস্থানি পেঁয়াজ যারা খাবে তারা রাজাকার সেটাও তো মুক্তিযুদ্ধের চেতনাবিরোধী কথা।</p>
      <p>তিনি অভিযোগ করে বলেন, ৯ লাখ কোটি টাকা বাংলাদেশ থেকে পাচার হয়ে গেছে। আওয়ামী লীগ আজকে ক্যাসিনো লীগ হয়ে গেছে। আমরা কি এ কথাগুলো সাধারণ মানুষের কাছে বলতে পারব না? এসব বলা কি আমাদের অপরাধ?</p>
      <p>এ সময় ব্রাহ্মণবাড়িয়া-২ (সরাইল-আশুগঞ্জ) আসনের সংসদ সদস্য উকিল আব্দুস সাত্তার ভূঁইয়া, কেন্দ্রীয় বিএনপির সহ-সাংগঠনিক সম্পাদক আব্দুল আউয়াল, জেলা বিএনপির সভাপতি মো. হাফিজুর রহমান মোল্লা কচি, সাধারণ সম্পাদক মো. জহিরুল হক খোকন প্রমুখ উপস্থিত ছিলেন।</p>
    </article>
  </body>
</html>