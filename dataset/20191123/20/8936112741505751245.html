<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-reczna,123/orlen-wisla-gog-handbold-telekom-veszprem-pge-vive-kielce-wynik-meczu-i-relacja-liga-mistrzow-pilkarzy-recznych-2019-20,987791.html"/>
    <meta property="og:site_name" content="TVN24"/>
    <meta property="article:published_time" content="2019-11-23T20:59:00+00:00"/>
    <meta property="og:title" content="Piorunujący finisz Wisły. Odrobiła straty i zostaje w Lidze Mistrzów"/>
    <meta property="og:description" content="Piłkarze ręczni Orlen Wisły Płock zostają w rozgrywkach Ligi Mistrzów. Wicemistrzowie Polski pokonali we własnej hali duński GOG Handbold 27:24 (11:13) i zapewnili sobie awans do kolejnej rundy roz..."/>
  </head>
  <body>
    <article>
      <h1>Piorunujący finisz Wisły. Odrobiła straty i zostaje w Lidze Mistrzów</h1>
      <address>
        <time datetime="2019-11-23T20:59:00+00:00">23 Nov 2019, 20:59</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/c44799b04a1c72e3c8593a53e8000c78/5d5ba20e-f924-47f1-b111-ba2802b44e7e-480p.mp4"/>
        <figcaption>Orlen Wisła Płock walczy w Lidze Mistrzów Foto: PAP/Piotr Augustyniak | Video: Newspix</figcaption>
      </figure>
      <h3>Piłkarze ręczni Orlen Wisły Płock zostają w rozgrywkach Ligi Mistrzów. Wicemistrzowie Polski pokonali we własnej hali duński GOG Handbold 27:24 (11:13) i zapewnili sobie awans do kolejnej rundy rozgrywek z drugiego miejsca w grupie D. Jeszcze na kwadrans przed zakończeniem spotkania polska ekipa przegrywała pięcioma golami.</h3>
      <p>W meczu dziewiątej kolejki stawką było drugie miejsce w tabeli grupy D, premiowane wyjściem z grupy do dalszych rozgrywek. Obie drużyny na koncie miały po dziewięć punktów. W pierwszym meczu w Danii Orlen przegrał 27:28 i dzięki sobotniej wygranej różnicą trzech goli zapewnili sobie awans.<br/><br/>Drużyna GOG w pierwszej części rozgrywek wygrała cztery mecze, w rundzie rewanżowej dorzuciła tylko remis z IFK Kristianstad. Płocczanie wygrali dwa ostatnie mecze, z Czechowskimi Niedźwiedziami 34:28 i z Kadetten w Schaffhausen 27:24.</p>
      <h3>Piorunująca końcówka Wisły</h3>
      <related>
        <a href="https://eurosport.tvn24.pl/pilka-reczna,123/wisla-wygrala-w-szwajcarii-baraze-ligi-mistrzow-coraz-blizej,986200.html"/>
      </related>
      <p>Przez prawie całą pierwszą połowę spotkanie było bardzo wyrównane. Żaden z zespołów nie zdołał odskoczyć na więcej niż jedną bramkę, a przez ten czas było dziesięć remisów. W 29. minucie, goście prowadzili dwoma golami i tę przewagę dowieźli do przerwy.<br/><br/>Do czterech trafień powiększyli ją na początku drugiej połowy, a na 15 minut przed końcem nawet do pięciu.<br/><br/>Ostatni kwadrans spotkania rozpoczął od zdobycia gola Ziga Mlakar (17:21), ale goście odpowiedzieli bramką. Chwilę później płocczanie mieli szansę na zdobycie gola, w sytuacji sam na sam z bramkarzem znalazł się Mlakar, który rzucił nad poprzeczką. Zaraz potem, jakby chcąc zmazać te błędy, zawodnicy Orlen Wisły rzucali i to celnie. W 49. min było 20:22.<br/><br/>Chwilę potem zawodnik GOG rzucił w poprzeczkę, a Jerko Matulić zdobył kontaktowego gola (21:22). W 52. min wyrównał Alvaro Ruiz, a w 55. na prowadzenie płocką drużynę wyprowadził Lovro Mihic. Kiedy w 58. min gola rzucił Niko Mindeghia, na tablicy był wynik 25:22. Wisła zdobyła osiem goli z rzędu.<br/><br/>W ten sposób płocczanie, bez względu na wynik ostatniej rundy, awansują do baraży i w lutym zagrają ze zwycięzcą grupy C o wejście do LAST 16. Zwycięstwo w grupie D zapewniło sobie Dinamo Bukareszt.<br/><br/>Ostatnie spotkanie fazy grupowej Orlen Wisła rozegra 27 listopada o godz. 19.00 w Szwecji z IFK Kristianstad.</p>
      <h3>Trzecia porażka VIVE</h3>
      <p>W sobotę tyle szczęścia co Wisła nie mieli piłkarze PGE VIVE Kielce. Mistrzowie Polski przegrali na wyjeździe z Telekom Veszprem 24:28. Zespół Tałanta Dujszebajewa, mimo świetnej pierwszej połowy, którą wygrał 15:13, poniósł trzecią porażkę w rozgrywkach.</p>
      <p><b>Orlen Wisła - GOG 27:24 (11:13)</b><br/><br/><b>Orlen Wisła:</b> Adam Morawski, Ivan Srevanović - Philip Stenmalm, Jerko Matulić 5, Ruiz Alvaro 5, Zoltan Szita, Przemysław Krajewski, Igor Żabić 1, Lovro Mihić 4, Renato Sulić, Niko Mindegia 7, Żiga Mlakar 5.<br/><br/><b>GOG:</b> Victor Hallgrimsson, Soren Andreasen – Thor Rikhadsson 2, Stig Nilsen 3, Josef Pujol 4, Emil Laerke, Oscar Bergendahl 2, Mathias Gidsel, Lasse Kronborg, Henrik Tilsted, Emil Jakobsen 6, Lasse Moller 7, Frederik Clausen.</p>
      <p>Autor: pqv / Źródło: PAP</p>
    </article>
  </body>
</html>