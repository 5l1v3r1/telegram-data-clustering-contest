<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/777928/panionios-emmanouilidis-o-300os-skorer-stin-ethniki/"/>
    <meta property="og:site_name" content="to10.gr"/>
    <meta property="article:published_time" content="2019-11-23T20:04:59+00:00"/>
    <meta property="og:title" content="Πανιώνιος: Εμμανουηλίδης, ο 300ος σκόρερ στην Α’ Εθνική"/>
    <meta property="og:description" content="Ο Δημήτρης Εμμανουλίδης σκόραρε για πρώτη φορά φέτος στη Superleague με τη φανέλα του Πανιωνίου, αλλά το γκολ του έμελλε να είναι ιστορικό!"/>
  </head>
  <body>
    <article>
      <h1>Πανιώνιος: Εμμανουηλίδης, ο 300ος σκόρερ στην Α’ Εθνική</h1>
      <h2>Ο Δημήτρης Εμμανουλίδης σκόραρε για πρώτη φορά φέτος στη Superleague με τη φανέλα του Πανιωνίου, αλλά το γκολ του έμελλε να είναι ιστορικό!</h2>
      <address><time datetime="2019-11-23T20:04:59+00:00">23 Nov 2019, 20:04</time> by <a rel="author">Μπάμπης Τσιμπίδας</a></address>
      <p>Το πρώτο φετινό γκολ του Δημήτρη Εμμανουηλίδη στο πρωτάθλημα έμελλε να είναι καθοριστικό για τον Πανιώνιο, αλλά και συνάμα ιστορικό. Δεν είναι μόνο ότι έσωσε το βαθμό στο παιχνίδι με τον Ολυμπιακό, αλλά και ότι ο νεαρός στράικερ έγινε ο 300ος στράικερ των Νεοσμυρνιωτών στην Α’ Εθνική.</p>
      <p>Πρόκειται για μία διάκριση για τον Εμμανουηλίδη, ο οποίος είναι δανεικός από τον Παναθηναϊκό και έχει μόλις τρεις ολιγόλεπτες συμμετοχές στη Superleague φέτος. Ωστόσο, σίγουρα τη συγκεκριμένη θα τη θυμάται…</p>
      <p>
        <a href="https://www.to10.gr/basket/777724/chreose-tin-omospondia-50-000-e-gia-venzini/">
          <i>Χρέωσε την Ομοσπονδία 50.000 € για βενζίνη!</i>
        </a>
      </p>
      <p>Ο πρώτος σκόρερ στην ιστορία του Πανιωνίου ήταν ο Γιώργος Γιαννακόπουλος, που στις 25 Οκτωβρίου 1959 άνοιξε το σκορ στη Νέα Σμύρνη στον αγώνα με την ΑΕ Νίκαιας και τον ακολούθησε με δύο γκολ ο Θανάσης Σαραβάκος.</p>
      <p>Από τότε μέχρι σήμερα συνολικά 299 ποδοσφαιριστές πέτυχαν τα 2206 γκολ των «κυανέρυθρων». Από τους μεγάλους Γιώργο Δέδε που έβαλε 152 και Θανάση Ιντζόγλου με τα 100, μέχρι όλους τους άλλους που έβαλαν μόνο ένα γκολ.</p>
      <p>Ο Εμμανουηλίδης είχε πετύχει δύο γκολ με την προηγούμενη ομάδα του στη Super League, έβαλε και δύο με τον Πανιώνιο στο Κύπελλο στο Βόλο. Με το σημερινό γκολ του όμως στον αγώνα με τον Ολυμπιακό έγινε ο 300<sup>ός</sup> σκόρερ στην ιστορία του Πανιωνίου στην Α’ Εθνική/Super League.</p>
      <p>
        <b>
          <a href="https://www.to10.gr/podosfero/superleague/777928/panionios-emmanouilidis-o-300os-skorer-stin-ethniki/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>