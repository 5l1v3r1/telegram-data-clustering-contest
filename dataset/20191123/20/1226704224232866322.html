<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/dubravka-zaznamenala-rekordny-zaujem/431903-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T20:54:00+00:00"/>
    <meta property="og:title" content="Dúbravka zaznamenala rekordný záujem o charitatívnu zbierku hračiek"/>
    <meta property="og:description" content="Do 15. decembra môžu Dúbravčania doniesť do priestorov miestneho úradu na Žatevnej ulici staré koberce, deky, niečo na zateplenie búd, z jedla najmä granule, cestoviny či ryžu."/>
  </head>
  <body>
    <article>
      <h1>Dúbravka zaznamenala rekordný záujem o charitatívnu zbierku hračiek</h1>
      <h2>Do 15. decembra môžu Dúbravčania doniesť do priestorov miestneho úradu na Žatevnej ulici staré koberce, deky, niečo na zateplenie búd, z jedla najmä granule, cestoviny či ryžu.</h2>
      <address><time datetime="2019-11-23T20:54:00+00:00">23 Nov 2019, 20:54</time> by <a rel="author">TASR</a></address>
      <p>Bratislava 23. novembra (TASR) – Tohtoročná zbierka hračiek pre deti zo sociálne slabších rodín v bratislavskej Dúbravke vyvolala rekordný záujem.<i> "Hračky, ktoré mohli Dúbravčania priniesť od 20. októbra do 20. novembra, zaplnili tri kancelárie miestneho úradu,"</i> referovala pre TASR hovorkyňa Dúbravky Lucia Marcinatová.</p>
      <p>Dúbravčania priniesli hračky, spoločenské hry i knižky.<i> "V najbližších dňoch budú pripravované balíčky, ktoré odovzdáme deťom zo sociálne slabších rodín vo štvrtok 5. decembra," </i>oznámila.</p>
      <p>Zbierku hračiek v predvianočnom období organizuje mestská časť pravidelne už niekoľko rokov, podobne ako zbierku školských potrieb. Tradíciou je aj zbierka pre zvierací útulok na Poliankach, ktorú samospráva organizuje i tohto roku s občianskym združením (OZ) Dúbravčan. Do 15. decembra môžu Dúbravčania doniesť do priestorov miestneho úradu na Žatevnej ulici staré koberce, deky, niečo na zateplenie búd, z jedla najmä granule, cestoviny či ryžu.</p>
    </article>
  </body>
</html>