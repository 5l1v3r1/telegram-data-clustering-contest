<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607274"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T20:49:00+00:00"/>
    <meta property="og:title" content="&quot;พะจุณณ์&quot; บอกอีก 10 ปี เล่าเรื่องลับ &quot;ป๋าเปรม&quot;เตือนระวังใครบางคน"/>
    <meta property="og:description" content="พล.ร.อ.พะจุณณ์ นำชาวปักษ์ใต้ บำเพ็ญกุศลให้กับ &amp;ldquo;พล.อ.เปรม&amp;rdquo; ก่อนทำพิธีพระราชทานเพลิงศพ 8 ธ.ค. เผย ทำไม&quot;ป๋า&quot;ใส่เสื้อสีส้ม ระบุ ขอเวลาอีก 10 ปี เล่าความลับ เตือนระวังใครบางคน"/>
  </head>
  <body>
    <article>
      <h1>"พะจุณณ์" บอกอีก 10 ปี เล่าเรื่องลับ "ป๋าเปรม"เตือนระวังใครบางคน</h1>
      <address><time datetime="2019-11-23T20:49:00+00:00">23 Nov 2019, 20:49</time> by <a rel="author">PostToday</a></address>
      <p>พล.ร.อ.พะจุณณ์ นำชาวปักษ์ใต้ บำเพ็ญกุศลให้กับ “พล.อ.เปรม” ก่อนทำพิธีพระราชทานเพลิงศพ 8 ธ.ค. เผย ทำไม"ป๋า"ใส่เสื้อสีส้ม ระบุ ขอเวลาอีก 10 ปี เล่าความลับ เตือนระวังใครบางคน</p>
      <p>เมื่อวันที่ 23 พ.ย. ที่วัดเบญจมบพิตรดุสิตวนารามราชวรวิหาร นายทหารคนสนิท ร่วมบำเพ็ญกุศลให้กับ พล.อ.เปรม ติณสูลานนท์ ประธานองคมนตรีและรัฐบุรุษ ก่อนมีพิธีพระราชทานเพลิงศพ โดยมี พล.ร.อ.พะจุณณ์ ตามประทีป สมาชิกวุฒิสภา (ส.ว.) เป็นประธาน รวมถึง นายทหารที่เคยทำงานใกล้ชิด พล.อ.เปรม ,ชมรมชาวปักษ์ใต้ ประกอบด้วย นักธุรกิจ พ่อค้า ประชาชน ได้เดินทางมาร่วมอย่างพร้อมเพรียง พร้อมแจกหนังสือ ‘ปรัชญาแผ่นดิน’ให้เป็นที่ระลึก</p>
      <p>พล.ร.อ.พะจุณณ์ ได้กล่าวถึงคุณงามความดีของ พล.อ.เปรม ตอนหนึ่งว่า ตนทำงาน พล.อ.เปรม ตั้งแต่ปี 2524 และเกษียณอายุราชการในปี 2555 ที่ผ่านมายังมีการคุยกับ พล.อ.เปรม ถึงสถานการณ์บ้านเมืองมาโดยตลอด ทั้งนี้ พล.อ.เปรม เป็นคนรักษาเวลา และมักจะทำกิจวัตรประจำวันเป็นแบบแผน บางครั้งพวกเราแซวกันในใจกันว่า หากใครคิดทำร้ายป๋าเปรม นั้นไม่ยากเลย นอกจากนี้ท่านยังเป็นคนสมถะ และให้เกียรติทุกคน แม้แค่ทหารรับใช้ภายในบ้าน ตนเชื่อว่า หากประเทศมีคนเช่น พล.อ.เปรม จะทำให้ประเทศเจริญก้าวหน้า ส่วนสิ่งที่มีคนกล่าวหา พล.อ.เปรม เรื่อง อำนาจ ตำแหน่ง หน้าที่นั้น ที่ท่านต้องรับเพราะต้องการเข้าไปแก้ไขปัญหาบ้านเมือง ท่านไม่เคยใช้อำนาจทั้งทางตรงหรือทางอ้อม ตรงนี้อยากให้ความยุติธรรมกับ พล.อ.เปรม เพราะท่านเป็น นายกฯมา 8 ปี ทำเพื่อบ้านเมือง ไม่ได้ทำเพื่อตัวเอง</p>
      <p>“เคยมีคนถามว่า พล.อ.เปรม เหงาหรือไม่ เพราะบางครั้งท่านนั่งทานข้าวคนเดียว แต่ท่านตอบว่า “ไม่เหงา ป๋าชินแล้ว” ผมฟังคำตอบก็รู้ว่าลึกๆแล้ว พล.อ.เปรม เหงา"พล.ร.อ.พะจุณณ์ กล่าวและว่า ในขณะเรื่องความจงรักภักดี พล.อ.เปรม มีความความจงรักภักดีทั้งต่อหน้าและลับหลัง</p>
      <p>พล.ร.อ.พะจุณณ์ กล่าวว่า เหตุผลที่ช่วงหลัง พล.อ.เปรม เปลี่ยนจากสวมเสื้อชมพู ซึ่งเป็นสีที่ท่านชอบ มาสวมเสื้อสีส้ม ว่า ขณะนั้นบ้านเมืองเกิดความแตกแยก ท่านจึงเลือกสวมเสื้อสีส้ม เพราะเป็นสีผสมระหว่างสีเหลืองกับสีแดง ซึ่งท่านไม่ได้รังเกียจคนสีเหลืองหรือสีแดง แต่ท่านรังเกียจคนไม่ดี ที่ไม่ซื่อสัตย์ ไม่จงรักภักดี ดังนั้น ตนอยากให้ช่วยกันสื่อสารเรื่องราว พล.อ.เปรม ออกไป เพราะไม่อยากให้คนรุ่นใหม่รู้จัก พล.อ.เปรม เพียงแค่เป็นคนดี คนซื่อสัตย์ แต่ต้องคิดว่าจะทำอย่างไรให้ พล.อ. เปรม เป็นผู้นำจิตวิญญาณเพื่อบ้านเมือง โดย ให้คนรุ่นใหม่ซึมซับเอาสิ่งที่ดี การปฏิบัติตน ความจงรักภักดี และความรู้จักพอ ของ พล.อ.เปรม เพราะที่ผ่านมาบ้านเมืองบอบช้ำมามากแล้ว</p>
      <p>พล.ร.อ.พะจุณณ์ กล่าวอีกว่า อย่างไรก็ตาม ตนไม่สามารถพูดเรื่องการเมืองในช่วงเวลานี้ เพราะจะส่งผลกระทบมากมาย และเป็นการเสียมารยาท ขอให้เวลาผ่านไปอีกสัก 10 ปี คิดว่า พล.อ.เปรม คงไม่ว่าอะไรแล้ว ตนจะพูดถึงเรื่องราวที่มีคนห้ามไม่ให้คนบางคนเข้ามาพูดคุยกับ พล.อ.เปรม หรือ ให้ระวังคนบางคน อย่างไรก็ตามเรายังมี 2 ภารกิจยังทำไม่แล้วเสร็จ คือ พิธีพระราชทานเพลิงศพ พล.อ.เปรม กำหนดขึ้นในวันที่ 8 ธ.ค. 2562 นี้ โดยจะเคลื่อนร่างของ พล.อ.เปรม จาก วัดเบญจมบพิตรดุสิตวนารามราชวรวิหาร เวลา 14.00 น.ไปยังวัดวัดเทพศิรินทราวาสราชวรวิหาร และ ร่วมกันส่ง พล.อ.เปรม กลับบ้านเกิด</p>
    </article>
  </body>
</html>