<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806897/%D8%A7%D8%A8%D8%AA%DA%A9%D8%A7%D8%B1-%DB%8C%DA%A9-%D9%85%D8%B3%D8%AC%D8%AF-%D8%A8%D8%B1%D8%A7%DB%8C-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%DA%AF%D8%B1%D8%A7%D9%86%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T20:28:00+00:00"/>
    <meta property="og:title" content="ابتکار یک مسجد برای مبارزه با گرانی"/>
    <meta property="og:description" content="مسجد المهدی(عج) تهران با داشتن چهار باب مغازه با اجرای طرح ابتکاری «مسجدمعاش»، مواد غذایی مورد نیاز مردم اعم از گوشت، میوه، سبزیجات، حبوبات و ... را زیر قیمت بازار تأمین می‌کند."/>
  </head>
  <body>
    <article>
      <h1>ابتکار یک مسجد برای مبارزه با گرانی</h1>
      <h2>مسجد المهدی(عج) تهران با داشتن چهار باب مغازه با اجرای طرح ابتکاری «مسجدمعاش»، مواد غذایی مورد نیاز مردم اعم از گوشت، میوه، سبزیجات، حبوبات و ... را زیر قیمت بازار تأمین می‌کند.</h2>
      <address>
        <time datetime="2019-11-23T20:28:00+00:00">23 Nov 2019, 20:28</time>
      </address>
      <p>به گزارش گروه فرهنگی <a href="https://snn.ir/">خبرگزاری دانشجو</a>، حجت‌الاسلام میثم ناسخیان امام جماعت مسجد المهدی (عج) تهران با اشاره به اجرای طرح «مسجد معاش» با هدف کمک به معیشت مردم اظهارداشت: این طرح، حدود ۲ سال پیش در این مسجد آغاز شد که ابتدا با کمک خیرین و متمولین محل، تصمیم شد تا از طریق دفتر مسجد، مواد غذایی مورد نیاز مردم را با قیمت پایین تهیه و به آنان ارائه کنیم.</p>
      <p>
        <b>مسجدی که دفتر خود را سوپرمارکت کرد!</b>
      </p>
      <p>وی افزود: در ابتدای امر، مواد غذایی سوپرمارکتی از مراکز عمده‌فروش شهر، توسط بسیجیان پایگاه شهید دیالمه و مسجدی‌ها تهیه می‌شد و از طریق دفتر مسجد، بدون گرفتن سود و با قیمت عمده، به مردم ارائه شد که با استقبال بسیار زیاد مردم مواجه شد.</p>
      <p>
        <b>گسترش اجرای طرح مسجد معاش در ۴ کسب</b>
      </p>
      <p>ناسخیان با اشاره به اینکه با اجرای این طرح می‌توان گفت روزانه خرید میلیونی توسط مردم انجام می‌شد، گفت: باتوجه به مغازه‌هایی که این مسجد داشت و استقبال بسیار زیاد مردم از این طرح، به فکر گسترش اجرا افتادیم. بر این اساس مغازه‌های مسجد به ۴ واحد قصابی، میوه فروشی، سوپرمارکت و فروشگاه عرقیجات گیاهی واگذار شد و با این افراد نیز شرط شد که اجاره کمتر از آنان دریافت می‌شود تا با کمک‌های خیرین و متمولین اجناس را با قیمت زیربازار به فروش برسانند.</p>
      <p>امام جماعت مسجد المهدی (عج) تهران با اشاره به نحوه شکل‌گیری این ایده تصریح کرد: یکی از ائمه جمعه کشور، در خطبه‌ها پیشنهاد داد، با توجه به تنگناهای مالی مردم از لحاظ معیشتی، خوب است مساجد در زمینه تهیه اقلام ضروری مردم، اقداماتی داشته باشند که این موضوع، جرقه‌ای برای اجرای طرح مسجد معاش شد.</p>
      <p>
        <b>کارکردهای مسجد برای جذب مردم</b>
      </p>
      <p>وی با بیان اینکه اجرای این طرح‌ها از لحاظ روانی نیز برای مردم بسیار تاثیرگذار است، گفت: زمانی که مردم مشاهده کنند مسجد به امور مادی و معیشتی آنان نیز توجه دارد و در مشکلات به داد آن‌ها می‌رسد، بسیار تاثیرگذار است و موجب جذب آنان به مسجد و کمک به این طرح‌هاست. به همین دلیل توصیه می‌کنم، دیگر مساجد نیز در این جنگ اقتصادی به کمک مردم بیایند و به اقتضای خود گامی بردارند. ممکن است، مسجدی تنها در طول ماه بتواند گوسفند قربانی کند و بخشی از گوشت مردم را تأمین کند.</p>
      <p>ناسخیان در پایان خاطرنشان کرد: در تلاشیم در آینده، در مغازه‌های این مسجد تنها اجناس ایرانی به فروش برسانیم تا کمکی به تولید داخل نیز باشد. البته هم‌اکنون نیز در مغازه‌های این مسجد روی فروش اجناس نظارت وجود دارد و در این مغازه‌ها، فروش سیگار ممنوع است.</p>
      <p>براساس این گزارش، مسجد المهدی (عج) در خیابان ایران، خیابان شهید دیالمه واقع است.</p>
    </article>
  </body>
</html>