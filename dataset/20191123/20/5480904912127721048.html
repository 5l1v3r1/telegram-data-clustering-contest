<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/parkurove-playoffs-bude-v-praze-i-za-rok-znovu-v-listopadu/1824505?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T20:01:00+00:00"/>
    <meta property="og:title" content="Parkurové Playoffs bude v Praze i za rok, znovu v listopadu"/>
    <meta property="og:description" content="Praha - Parkurová série Global Champions vyvrcholí za rok znovu v pražské O2 Areně. Třetí ročník Prague Playoffs se uskuteční od 19. do 22. listopadu 2020. Vstupenky se začnou prodávat už 10. prosince. Dnes to oznámili pořadatelé."/>
  </head>
  <body>
    <article>
      <h1>Parkurové Playoffs bude v Praze i za rok, znovu v listopadu</h1>
      <address><time datetime="2019-11-23T20:01:00+00:00">23 Nov 2019, 20:01</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Parkurová série Global Champions vyvrcholí za rok znovu v pražské O2 Areně. Třetí ročník Prague Playoffs se uskuteční od 19. do 22. listopadu 2020. Vstupenky se začnou prodávat už 10. prosince. Dnes to oznámili pořadatelé.</p>
      <p>Ve finále Global Champions League bude stejně jako letos startovat šestnáct týmů. Ve hře mohou znovu být i Prague Lions, kteří pro letošek mají v kádru i českou jezdkyni Annu Kellnerovou. Ta letos nemohla závodit kvůli následkům jarní zlomeniny stehenní kosti. Znovu se uskuteční také Super Grand Prix pro osmnáct nejlepších jezdců sezony.</p>
      <p>Organizátoři se rozhodli tentokrát spustit předprodej vstupenek už před Vánoci. "Jak při premiéře, tak v rámci druhého ročníku nás zájem veřejnosti o vrchol parkurové sezony potěšil. A proto jsme se rozhodli vyjít jim vstříc a začít s prodejem vstupenek na třetí ročník už v prosinci. Věřím, že pro spoustu fanoušků parkurového sportu bude vstupenka na Prague Playoffs dobrým tipem na vánoční dárek," uvedl v tiskové zprávě předseda organizačního výboru Global Champions Prague Playoffs Jan Andrlík.</p>
      <p>Letošní ročník Prague Playoffs skončí v O2 Areně v neděli. Dnes večer je na programu soutěž jednotlivců, v neděli bude finále družstev o Super Cup. Domácí tým Prague Lions vypadl v pátečním semifinále.</p>
    </article>
  </body>
</html>