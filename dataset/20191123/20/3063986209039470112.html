<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/23/842654"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T20:06:00+00:00"/>
    <meta property="og:title" content="'সরকার দিশেহারা হয়ে পাকিস্তান থেকে পেঁয়াজ আনছে'"/>
    <meta property="og:description" content="আওয়ামী লীগ পাকিস্তান থেকে পেঁয়াজ আনছে। তাতে কোনো দোষ হচ্ছে না। বিএনপি পাকিস্তান থেকে পেঁয়াজ আনলেই দোষ হতো বলে মন্তব্য করেছেন বিএনপির স্থায়ী কমিটির সদস্য মির্জা আব্বাস। তিনি বলেন, দিশেহারা সরকার এখন পাকিস্তান থেকে পেঁয়াজ আনছে। আজ শনিবার দুপুরে বরিশাল নগরীর সদররোড অশ্বিনী কুমার হল সংলগ্ন বিএনপি কার্যালয় চত্বরে বিএনপি আয়োজিত বিক্ষোভ সমাবেশে প্রধান অতিথির বক্তৃতায় তিনি এসব কথা বলেন। মির্জা আব্বাস বলেন, ১৯৭৫’র ৭ নভেম্বর জিয়াউর রহমানের নেতৃত্বে বিপ্লব সংঘটিত করে বাকশাল শাসনের বিলোপ ঘটে। বাকশাল শাসন বিলোপ হওয়ায় আওয়ামী লীগ এদেশে আবার ক্ষমতায় আসতে পেরেছে। অকৃতজ্ঞ আওয়ামী লীগ ওই দিনগুলোর কথা ভুলে গিয়েছে। তিনি বলেন, দেশে আবার বাকশাল ফিরিয়ে আনার জন্য গণতন্ত্রের প্রবক্তা বেগম খালেদা জিয়াকে মিথ্যা মামলায় কারারুদ্ধ করে রাখা হয়েছে। আন্দোলনের মাধ্যমে বেগম খালেদা জিয়াকে মুক্ত করা হবে। সমাবেশে আরো বক্তব্য রাখেন মহিলা দলের কেন্দ্রীয় সভাপতি আফরোজা আব্বাস, কেন্দ্রীয় সহ-সাংগঠনিক সম্পাদক মাহবুবুল হক নান্নু ও আকন কুদ্দুসুর রহমান, বরিশাল জেলা দক্ষিণ সভাপতি এবায়দুল হক চাঁন, উত্তর জেলা সভাপতি মেজবাহউদ্দিন ফরহাদ ও মহানগরের সাধারণ সম্পাদক…"/>
  </head>
  <body>
    <article>
      <h1>'সরকার দিশেহারা হয়ে পাকিস্তান থেকে পেঁয়াজ আনছে'</h1>
      <address><time datetime="2019-11-23T20:06:00+00:00">23 Nov 2019, 20:06</time> by <a rel="author">কালের কণ্ঠ অনলাইন</a></address>
      <p>আওয়ামী লীগ পাকিস্তান থেকে পেঁয়াজ আনছে। তাতে কোনো দোষ হচ্ছে না। বিএনপি পাকিস্তান থেকে পেঁয়াজ আনলেই দোষ হতো বলে মন্তব্য করেছেন বিএনপির স্থায়ী কমিটির সদস্য মির্জা আব্বাস। তিনি বলেন, দিশেহারা সরকার এখন পাকিস্তান থেকে পেঁয়াজ আনছে।</p>
      <p>আজ শনিবার দুপুরে বরিশাল নগরীর সদররোড অশ্বিনী কুমার হল সংলগ্ন বিএনপি কার্যালয় চত্বরে বিএনপি আয়োজিত বিক্ষোভ সমাবেশে প্রধান অতিথির বক্তৃতায় তিনি এসব কথা বলেন।</p>
      <p>মির্জা আব্বাস বলেন, ১৯৭৫’র ৭ নভেম্বর জিয়াউর রহমানের নেতৃত্বে বিপ্লব সংঘটিত করে বাকশাল শাসনের বিলোপ ঘটে। বাকশাল শাসন বিলোপ হওয়ায় আওয়ামী লীগ এদেশে আবার ক্ষমতায় আসতে পেরেছে। অকৃতজ্ঞ আওয়ামী লীগ ওই দিনগুলোর কথা ভুলে গিয়েছে।</p>
      <p>তিনি বলেন, দেশে আবার বাকশাল ফিরিয়ে আনার জন্য গণতন্ত্রের প্রবক্তা বেগম খালেদা জিয়াকে মিথ্যা মামলায় কারারুদ্ধ করে রাখা হয়েছে। আন্দোলনের মাধ্যমে বেগম খালেদা জিয়াকে মুক্ত করা হবে।</p>
      <p>সমাবেশে আরো বক্তব্য রাখেন মহিলা দলের কেন্দ্রীয় সভাপতি আফরোজা আব্বাস, কেন্দ্রীয় সহ-সাংগঠনিক সম্পাদক মাহবুবুল হক নান্নু ও আকন কুদ্দুসুর রহমান, বরিশাল জেলা দক্ষিণ সভাপতি এবায়দুল হক চাঁন, উত্তর জেলা সভাপতি মেজবাহউদ্দিন ফরহাদ ও মহানগরের সাধারণ সম্পাদক জিয়াউদ্দিন সিকদার প্রমুখ।</p>
    </article>
  </body>
</html>