<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806896/%D9%85%D9%86%DA%86%D8%B3%D8%AA%D8%B1%D8%B3%DB%8C%D8%AA%DB%8C-%DB%B2-%DB%B1-%DA%86%D9%84%D8%B3%DB%8C-%D8%AA%DB%8C%D9%85-%DA%AF%D9%88%D8%A7%D8%B1%D8%AF%DB%8C%D9%88%D9%84%D8%A7-%D8%A7%D9%85%DB%8C%D8%AF%D9%88%D8%A7%D8%B1-%D9%85%D8%A7%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T20:26:00+00:00"/>
    <meta property="og:title" content="لیگ انگلیس؛ منچسترسیتی ۲ - ۱ چلسی؛ تیم گواردیولا امیدوار ماند"/>
    <meta property="og:description" content="منچسترسیتی در دیداری دشوار و در شبی که فرصت‌های زیادی را از دست داد، ۱-۲ از سد چلسی گذشت."/>
  </head>
  <body>
    <article>
      <h1>لیگ انگلیس؛ منچسترسیتی ۲ - ۱ چلسی؛ تیم گواردیولا امیدوار ماند</h1>
      <h2>منچسترسیتی در دیداری دشوار و در شبی که فرصت‌های زیادی را از دست داد، ۱-۲ از سد چلسی گذشت.</h2>
      <address>
        <time datetime="2019-11-23T20:26:00+00:00">23 Nov 2019, 20:26</time>
      </address>
      <p>به گزارش گروه ورزشی <a href="https://snn.ir/">خبرگزاری دانشجو</a>، سیتیزن ها که برای حفظ امیدهای خود برای ادامه فصل چاره ای جز کسب پیروزی نداشتند، امشب ابتدا از چلسی عقب افتادند و در ادامه با خلق موقعیت های فراوان، در نهایت 1-2 حریف خود را مغلوب کرده و به رتبه سوم جدول صعود کردند.</p>
      <p>اولین فرصت بازی در دقیقه سوم برای سیتی و روی پاس آگوئرو و نفوذ دی بروین ایجاد شد، اما ضربه زمینی ستاره بلژیکی از گوشه محوطه با کمترین اختلاف ممکن به بیرون رفت.</p>
      <p>دقایقی بعد این بار مشابه همین اتفاق روی دروازه سیتی رخ داد و این بار روی پاس تامی آبراهام، ضربه زمینی ویلیان در گوشه محوطه با اختلاف بسیار کمی از کنار دروازه ادرسون راهی بیرون زمین شد.</p>
      <p>در دقیقه 15 چلسی تا آستانه زدن گل اول پیش رفت اما ضربه زمینی توموری از درون محوطه مماس با دیرک دروازه سیتی راهی بیرون زمین شد. در دقیقه 19 امرسون، مدافع چلسی از گوشه محوطه شانس خود را برای گلزنی امتحان کرد، اما ضربه زمینی این بازیکن در اختیار ادرسون قرار گرفت.</p>
      <p>اما در دقیقه 22 چلسی به گل اول دست یافت. روی پاس عمقی کواچیچ، انگولو کانته با دروازه ادرسون تک به تک شد و در حالتی دشوار و نامتعادل موفق شد گل اول تیمش را به ثمر برساند.</p>
      <p>اما در دقیقه 30 سیتی به گل تساوی دست یافت. کوین دی بروین پشت محوطه صاحب موقعیت گلزنی شد و ضربه او بعد از برخورد به مدافع حریف تغییر مسیر داده و وارد دروازه چلسی شد.</p>
      <p>اما حملات سیتی ادامه یافت و این تیم در دقیقه 36 به گل دوم هم رسید. این بار و روی پاس رودری، ریاض محرز با حرکتی انفرادی و نفوذی تماشایی وارد محوطه جریمه شد و با یک ضربه زمینی گل دوم را نیز به ثمر رساند.</p>
      <p>در دقایق پایانی نیمه اول و روی اشتباه عجیب کپا که توپ را تقدیم آگوئرو کرد، مهاجم سیتی در موقعیتی تک به تک صاحب بهترین بخت برای گلزنی شد اما ضربه او به دیرک دروازه چلسی برخورد کرد تا نیمه اول با برتری 1-2 سیتی به پایان برسد.</p>
      <p>اولین فرصت نیمه دوم در دقیقه 49 برای سیتی ایجاد شد، اما ضربه ریاض محرز از پشت محوطه با کمترین اختلاف به بیرون رفت.</p>
      <p>در دقیقه 56 دی بروین در مقابل دروازه چلسی صاحب فرصت شد اما کپا با عکس العملی خوب دروازه را نجات داد. لحظاتی بعد سیتی با ضربه محرز تا آستانه زدن گل سوم نیز پیش رفت اما آسپلیکوئتا توپ را از نزدیکی خط دروازه دور کرد.</p>
      <p>در دقیقه 65 سیتی بهترین فرصت برای زدن گل سوم را داشت، اما ضربه والی و تماشایی ریاض محرز با کمترین اختلاف از بالای دروازه به بیرون رفت.</p>
      <p>دقایقی بعد ویلیان با ضربه ای محکم و سرضرب می توانست گل تساوی چلسی را وارد دروازه سیتی کند، اما شوت او از بالای دروازه به بیرون رفت. در لحظات پایانی گل رحیم استرلینگ مردود اعلام شد و در نهایت سیتی 1-2 موفق به غلبه بر چلسی شد.</p>
    </article>
  </body>
</html>