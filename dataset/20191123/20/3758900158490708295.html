<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-dwoch-domniemanych-rosyjskich-szpiegow-zatrzymanych-w-katalo,nId,3350800"/>
    <meta property="og:site_name" content="RMF24"/>
    <meta property="article:published_time" content="2019-11-23T20:50:16+00:00"/>
    <meta property="og:title" content="Dwóch domniemanych rosyjskich szpiegów zatrzymanych w Katalonii"/>
    <meta property="og:description" content="Hiszpańska policja zatrzymała w Katalonii dwóch mężczyzn, którzy mieli szpiegować na rzecz Rosji - podały media. Ze śledztwa wynika, że ujęto ich na autostradzie AP-7 na granicy hiszpańsko-francuskiej. Dziennikarze powołują się na źródła w Krajowym Sądzie Karnym i Administracyjnym (Audiencia Nacional) w Madrycie. Mężczyźni zostali tymczasowo aresztowani."/>
  </head>
  <body>
    <article>
      <h1>Dwóch domniemanych rosyjskich szpiegów zatrzymanych w Katalonii</h1>
      <address><time datetime="2019-11-23T20:50:16+00:00">23 Nov 2019, 20:50</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>Hiszpańska policja zatrzymała w Katalonii dwóch mężczyzn, którzy mieli szpiegować na rzecz Rosji - podały media. Ze śledztwa wynika, że ujęto ich na autostradzie AP-7 na granicy hiszpańsko-francuskiej. Dziennikarze powołują się na źródła w Krajowym Sądzie Karnym i Administracyjnym (Audiencia Nacional) w Madrycie. Mężczyźni zostali tymczasowo aresztowani.</b>
      </p>
      <figure>
        <img src="https://i.iplsc.com/do-zatrzymania-domniemanych-szpiegow-doszlo-w-pazdzierniku-w/0009EPQQCPJK8HSH-C123-F4.png"/>
        <figcaption>Do zatrzymania domniemanych szpiegów doszło w październiku. Właśnie w tym czasie w regionie wybuchły zamieszki (zdj. ilustracyjne)<cite>/QUIQUE GARCIA /PAP/EPA</cite></figcaption>
      </figure>
      <p>Według dziennika "El Mundo" przebywający obecnie w areszcie w Geronie mężczyźni zostali zatrzymani podczas kontroli drogowej. <b>W luksusowym mercedesie na białoruskich tablicach rejestracyjnych, którym się poruszali, znaleziono granat M-75 rosyjskiej produkcji.</b></p>
      <p>Z informacji Audiencia Nacional wynika, że śledztwo dotyczy nie tylko sprawy zatrzymania mężczyzn z bronią, ale również istnienia prawdopodobieństwa, że mogli mieć oni związek z działaniami separatystów katalońskich, destabilizujących od kilku tygodni region.<br/><br/>Źródła bliskie śledztwu twierdzą, że zatrzymani, którzy są podejrzewani o szpiegostwo na rzecz Kremla, to Rosjanin i Ukrainiec. <b>Jeden z nich był wcześniej poszukiwany przez policję w jednym z państw Europy.</b><br/><br/>Do zatrzymania domniemanych szpiegów doszło w październiku. Właśnie w tym czasie w regionie wybuchły zamieszki. Powodem było skazanie dziewięciu katalońskich separatystów na 9-13 lat więzienia.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fswiat%2Fnews-amerykanski-szpieg-ewakuowany-z-rosji-przez-niefrasobliwosc-%2CnId%2C3195794%3Fparametr%3Dembed_tyt">Amerykański szpieg ewakuowany z Rosji przez "niefrasobliwość" Trumpa</a>
      </p>
      <h4>Zatrzymani mogli mieć związek z radykalną separatystyczną organizacją</h4>
      <p>Śledczy nie wykluczają powiązań obu zatrzymanych z radykalną separatystyczną organizacją Rady Obrony Republiki (CDR). Pod koniec września dziewięciu jej członków zostało zatrzymanych pod zarzutem przygotowywania aktu terrorystycznego. <b>W ich domach znaleziono duże ilości substancji służących do produkcji ładunków wybuchowych.</b><br/><br/>W czwartek dziennik "El Pais" poinformował <b>o rozpoczęciu w Madrycie śledztwa w sprawie grupy obywateli Rosji</b>, którzy mieli podejmować działania destabilizujące sytuację w Katalonii w okresie referendum niepodległościowego z października 2017 r. Dochodzenie zostało wszczęte przez sędziego Manuela Garcię-Castellona i <b>dotyczy specjalnej jednostki rosyjskiego wywiadu wojskowego, tzw. 29155.</b><br/><br/>Z kolei w piątek dziennik "ABC", powołując się na źródła w Audiencia Nacional, napisał, że <b>hiszpański wymiar sprawiedliwości ma co najmniej jedno nazwisko rosyjskiego szpiega, który posługując się fałszywą tożsamością przybył we wrześniu 2017 r. do Katalonii</b>, krótko przed organizowanym tam referendum niepodległościowym. <b>Gazeta twierdzi, że chodzi o Denisa Siergiejewa.</b> Przypomina, że jest on podejrzany o próbę dokonania co najmniej dwóch morderstw na terenie Europy.<br/><br/>Z ustaleń "ABC" wynika, że Siergiejew pod fałszywym nazwiskiem Siergiej Fiedotow przebywał co najmniej dwukrotnie w Katalonii. Krążył też po kilkunastu krajach Europy, m.in. Ukrainie i Czechach, a także <b>jest podejrzany o próbę zabójstwa byłego rosyjskiego szpiega Siergieja Skripala</b> oraz jego córki w angielskim Salisbury w marcu 2018 roku.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-zatrzymany-przez-abw-pod-zarzutem-szpiegostwa-byl-zatrudnion%2CnId%2C3304294%3Fparametr%3Dembed_linki">Zatrzymany przez ABW pod zarzutem szpiegostwa był zatrudniony w instytucji publicznej</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fswiat%2Fnews-rosyjski-szpieg-skazany-na-12-lat-wiezienia%2CnId%2C3279941%3Fparametr%3Dembed_linki">Rosyjski szpieg skazany na 12 lat więzienia</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-severski-o-zyciu-szpiega-adrenalina-uzaleznia-nawyki-pozosta%2CnId%2C2646296%3Fparametr%3Dembed_linki">Severski o życiu szpiega: Adrenalina uzależnia, nawyki pozostają</a>
        </li>
      </ul>
    </article>
  </body>
</html>