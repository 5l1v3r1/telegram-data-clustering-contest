<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561101/mousika-kallitehnika-sholeia-pro-ton-pulon-diamarturies/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T20:52:00+00:00"/>
    <meta property="og:title" content="Μουσικά - Καλλιτεχνικά Σχολεία: Διαμαρτυρίες προ των πυλών"/>
    <meta property="og:description" content="Κάλεσμα σε ενώσεις του νησιού, συλλόγους γονέων των μουσικών και καλλιτεχνικών σχολείων, 15μελή των μαθητών και τις ΕΛΜΕ να πάρουν αγωνιστικές πρωτοβουλίες την ερχόμενη εβδομάδα"/>
  </head>
  <body>
    <article>
      <h1>Μουσικά - Καλλιτεχνικά Σχολεία: Διαμαρτυρίες προ των πυλών</h1>
      <address>
        <time datetime="2019-11-23T20:52:00+00:00">23 Nov 2019, 20:52</time>
      </address>
      <p>
        <b>Κάλεσμα σε ενώσεις του νησιού, συλλόγους γονέων των μουσικών και καλλιτεχνικών σχολείων, 15μελή των μαθητών και τις ΕΛΜΕ να πάρουν αγωνιστικές πρωτοβουλίες την ερχόμενη εβδομάδα</b>
      </p>
      <p>Η Ομοσπονδία Ενώσεων Συλλόγων Γονέων Κρήτης στηρίζει την απόφαση της Πανελλήνιας Ένωσης Μουσικών και Καλλιτεχνικών Σχολείων για το κάλεσμα που απευθύνει σε γονείς, εκπαιδευτικούς και μαθητές να διοργανώσουν μουσικές και καλλιτεχνικές διαμαρτυρίες σε όλη την Ελλάδα.</p>
      <p>
        <b>Μάλιστα σε σχετική ανακοίνωση της αναφέρει:</b>
      </p>
      <p>
        <i>«Απαιτούμε από κοινού:</i>
      </p>
      <ul>
        <li>
          <i>Άμεση κάλυψη όλων των κενών σε μουσικά, καλλιτεχνικά μαθήματα και μαθήματα γενικής παιδείας. Άμεσους διορισμούς μόνιμων εκπαιδευτικών.</i>
        </li>
        <li>
          <i>Συγγραφή και δωρεάν διανομή εγχειριδίων μελέτης για τα μουσικά και καλλιτεχνικά μαθήματα.</i>
        </li>
        <li>
          <i>Δωρεάν μεταφορά για όλους τους μαθητές χωρίς χιλιομετρικούς περιορισμούς.</i>
        </li>
        <li>
          <i>Σύγχρονες κτηριακές εγκαταστάσεις για όλα τα μουσικά και καλλιτεχνικά σχολεία.</i>
        </li>
        <li>
          <i>Εξασφάλιση όλου του απαραίτητου εξοπλισμού, της υλικοτεχνικής υποδομής και του απαιτούμενου προσωπικού για τη σωστή λειτουργία των μουσικών και καλλιτεχνικών σχολείων.</i>
        </li>
        <li>
          <i>Υποχρεωτική αναγνώριση του επιπέδου σπουδών των αποφοίτων μουσικών και καλλιτεχνικών σχολείων στα αντικείμενα μουσικής και καλλιτεχνικής εκπαίδευσης.</i>
        </li>
        <li>
          <i>Ενεργοποίηση των ΥΑ Γ2/7323/08-12-1997 και ΥΑ Γ2/7324/08-12-1997. Διενέργεια εξετάσεων στο πλαίσιο της δωρεάν δημόσιας εκπαίδευσης για την απόκτηση πτυχίων Ευρωπαϊκής Μουσικής, Βυζαντινής Μουσικής και Παραδοσιακών Οργάνων.</i>
        </li>
        <li>
          <i>Καθορισμό συγκεκριμένης εξεταστέας ύλης για την εισαγωγή στα τμήματα μουσικών σπουδών της τριτοβάθμιας εκπαίδευσης. Σύνδεση των αντικειμένων τα οποία διδάσκονται στα καλλιτεχνικά σχολεία με την τριτοβάθμια εκπαίδευση.</i>
        </li>
      </ul>
      <p>
        <i>Καλούμε με τη σειρά μας όλες τις ενώσεις του νησιού, τους συλλόγους γονέων των μουσικών και καλλιτεχνικών σχολείων, τα 15μελή των μαθητών και τις ΕΛΜΕ να πάρουν αγωνιστικές πρωτοβουλίες την ερχόμενη εβδομάδα.</i>
      </p>
      <p>
        <i>Αγωνιζόμαστε για δωρεάν δημόσια μουσική και καλλιτεχνική εκπαίδευση</i>
      </p>
      <p>
        <i>των σύγχρονων αναγκών και των σύγχρονων δυνατοτήτων για όλους»!</i>
      </p>
      <p>
        <i> </i>
      </p>
    </article>
  </body>
</html>