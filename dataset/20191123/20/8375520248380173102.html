<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/u-zelenskogo-zapevnyayut-shcho-proveli-konstruktivni-peremovini-z-mvf-641974.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T20:16:12+00:00"/>
    <meta property="og:title" content="У Зеленського запевняють, що провели конструктивні перемовини з МВФ"/>
    <meta property="og:description" content="Гончарук запевняє, що уряд продовжує роботу над новою програмою у тісній співпраці"/>
  </head>
  <body>
    <article>
      <h1>У Зеленського запевняють, що провели конструктивні перемовини з МВФ</h1>
      <address>
        <time datetime="2019-11-23T20:16:12+00:00">23 Nov 2019, 20:16</time>
      </address>
      <h4>Гончарук запевняє, що уряд продовжує роботу над новою програмою у тісній співпраці</h4>
      <p>Місія Міжнародного валютного фонду під керівництвом Рона ван Родена, яка працювала в Україні 14-22 листопада, відзначила прогрес у просуванні реформ, досягнутий за останні кілька місяців.</p>
      <p>Про це заявив прем'єр-міністр Олексій Гончарук, повідомляє <a href="https://www.kmu.gov.ua/news/goncharuk-mvf-visoko-ociniv-progres-u-prosuvanni-reform">Урядовий портал.</a></p>
      <p>Також Місія акцентувала увагу на продовженні виваженої економічної політики.</p>
      <p>«Ми провели конструктивні перемовини. Місія оцінила істотний прогрес, досягнутий за останні кілька місяців», - зазначив Гончарук.</p>
      <p>Також варто відзначити, що за словами Міністра фінансів України Оксани Маркарової та голови місії Рона ван Родена досягнуто прогресу і в дискусіях щодо політики та реформ, які можуть бути основою нової програми МВФ, що включає підтримку грошово-кредитного, фіскального та фінансового секторів, а також реформ для поліпшення бізнес-середовища, зміцнення верховенства закону та економічного зростання.</p>
      <p>«Ми продовжуємо роботу над новою програмою у тісній співпраці», - зазначив прем'єр-міністр.</p>
      <p>Як повідомлялося, місія Міжнародного валютного фонду на чолі з Роном ван Роденом <a href="https://glavcom.ua/ru/news/v-kieve-nachala-rabotu-missiya-mvf-639923.html">14 листопада розпочала свою роботу в Києві.</a></p>
      <p>МВФ готує для України програму у форматі розширеного фінансування (EFF), розраховану на три роки.</p>
      <p>У Нацбанку вважають, що Україні слід укласти нову довгострокову програму співпраці з Міжнародним валютним фондом на загальну суму 5-10 млрд дол. Перший транш нової програми МВФ, за прогнозами Національного банку України, може надійти до кінця 2019 року. Національний банк очікує, що він становитиме близько 2 млрд дол.</p>
      <p>Попередня програма кредитування Міжнародного валютного фонду для України stand-by була затверджена наприкінці 2018 року і розрахована на 14 місяців. Вона передбачала виділення трьох траншів. Перший і єдиний транш від МВФ за цією програмою Україна отримала 21 грудня 2018 року.</p>
      <blockquote>
        <b>Читайте також: <a href="https://glavcom.ua/columns/b_danilishyn/ukrajini-potribno-pracyuvati-z-mvf-ale-slid-pamyatati-pro-vlasni-nacionalni-interesi-641735.html">Україні потрібно працювати з МВФ, але слід пам’ятати про власні національні інтереси.</a></b>
      </blockquote>
      <p>Як повідомлялося,<a href="https://glavcom.ua/economics/finances/borgi-ukrajini-koshtujut-derzhavi-duzhe-dorogo-ekspert-641932.html"> за 2018-2019 роки сформовано борговий портфель, який відверне на себе великі фінансові ресурси</a>, при цьому політика, яка проводиться Міністерством фінансів, ніяк не обґрунтована. </p>
      <related>
        <a href="https://glavcom.ua/economics/finances/diskusiji-shchodo-novoji-programi-dlja-ukrajini-trivatimut-nastupnimi-tizhnjami-mvf-641944.html"/>
        <a href="https://glavcom.ua/economics/finances/ukrajina-za-tempami-didzhitalizatsiji-viperedit-japoniju-ta-singapur-ministr-tsifrovoji-transformatsiji-fedorov-641939.html"/>
        <a href="https://glavcom.ua/economics/finances/borgi-ukrajini-koshtujut-derzhavi-duzhe-dorogo-ekspert-641932.html"/>
      </related>
    </article>
  </body>
</html>