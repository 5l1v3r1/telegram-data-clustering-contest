<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/economy/news/607264"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T20:10:00+00:00"/>
    <meta property="og:title" content="ทัพคอนเทนต์ไทยร่วมงาน AFM ที่สหรัฐ สร้างมูลค่ากว่า 2,000 ล้านบาท"/>
    <meta property="og:description" content="ผู้ประกอบการไทย ร่วมเจรจาการค้างานตลาดหนังและแอนิเมชั่นที่สหรัฐ เกิดวงเจรจา312 ครั้ง สร้างมูลค่าเจรจาการค้ากว่า 2,000 ล้านบาท"/>
  </head>
  <body>
    <article>
      <h1>ทัพคอนเทนต์ไทยร่วมงาน AFM ที่สหรัฐ สร้างมูลค่ากว่า 2,000 ล้านบาท</h1>
      <address><time datetime="2019-11-23T20:10:00+00:00">23 Nov 2019, 20:10</time> by <a rel="author">PostToday</a></address>
      <p>ผู้ประกอบการไทย ร่วมเจรจาการค้างานตลาดหนังและแอนิเมชั่นที่สหรัฐ เกิดวงเจรจา312 ครั้ง สร้างมูลค่าเจรจาการค้ากว่า 2,000 ล้านบาท</p>
      <p>นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ เปิดเผยว่า บรรยากาศตลาดหนังและแอนิเมชั่น  American Film Market &amp; Conferences (AFM) 2019  ซึ่งจัดขึ้น ที่นครลอสแอนเจลิส สหรัฐอเมริกา ในปีนี้มีความคึกคักเต็มไปด้วยนักลงทุน ผู้สร้าง ผู้กำกับจากหลากหลายประเทศ ให้ความสนใจเข้าร่วมเจรจาการค้า จำนวนกว่า 312 ครั้ง หลังจบการเจรจาการค้ามีมูลค่ากว่า 2,000 ล้านบาท</p>
      <p>ทั้งนี้ความสำเร็จที่เกิดขึ้น ได้รับความร่วมมือกับผู้ประกอบการคอนเทนต์ไทย ปรับกลยุทธ์ในการขายเป็นในรูปแบบ 6 แพ็คเกจ ได้แก่ 1.Series Package 2.Horror Package 3.Drama Package 4.Action Package 5.Animation Package 6.Production Services Package ทำให้การนำเสนอคอนเทนต์ กระชับ นำไปสู่การตัดสินใจซื้อได้ง่ายและรวดเร็วยิ่งขึ้น</p>
      <p>นอกจากนี้ภายในงานมีบริษัทยักษ์ใหญ่ต่างประเทศจำนวนมากให้ความสนใจเข้าร่วมเจรจาการค้าในครั้งนี้ อาทิ YOUKU ซึ่งเป็นบริษัท OTT แพลทฟอร์มจากประเทศจีน ในเครือ Alibaba มีผู้ใช้งานกว่า 500 ล้านคน และมียอดเข้าชมกว่า 800 ล้านครั้งต่อวันเป็นอันดับ 1 ใน10 ของ OTTแพลทฟอร์มของจีน</p>
      <figure>
        <img src="https://www.posttoday.com/media/content/2019/11/23/DD6D115456124399ADF202E37A02BC9F.jpg"/>
      </figure>
      <p>ด้าน IQIYI ซึ่งเป็นบริษัทวีดีโอออนดีมานด์ (VOD) แพลทฟอร์มจากประเทศจีนที่ใหญ่ที่สุดในโลก มีผู้ใช้งานต่อเดือนกว่า 500 ล้านคน มีผู้ใช้บริการ 6,000 ล้านชั่วโมงต่อเดือน ในเครือบริษัท BAIBU เป็นบริษัท Online Search Engine ที่ใหญ่ที่สุดของประเทศจีน ซึ่งมีแผนจะเข้ามาเปิดบริการใน South East Asia ในปีหน้า รวมถึงประเทศไทยด้วย</p>
      <p>NETFLIX ซึ่งเป็นบริษัท OTT แพลทฟอร์มจากประเทศสหรัฐอเมริกา และยังเป็นบริษัทโปรดักชั่นซึ่งมีผู้ใช้บริการ (รายเดือน) กว่า 148 ล้านรายทั่วโลก เป็นที่นิยมในประเทศไทยและนานาประเทศ อีกทั้งยังซื้อสิทธิ์ภาพยนตร์ของไทย   และจ้างผู้ประกอบการไทยผลิตภาพยนตร์เพื่อฉายเฉพาะใน NETFLIX เท่านั้น รวมไปถึงจ้างบริษัทโปรดักชั่นเซอร์วิสของไทย   เพื่อเข้ามาถ่ายทำภาพยนตร์ต่างประเทศในประเทศไทยอีกด้วย</p>
      <p>STAR INDIA จากประเทศอินเดีย ในเครือ Walt Disney Company India ซึ่งเป็น Broadcast Media ที่มีผู้ชมมากถึง 790 ล้านคนต่อเดือนในประเทศอินเดีย และอีกกว่า 100 ประเทศทั่วโลก ด้วยภาพยนตร์ไทยมีชื่อเสียงในขณะนี้ จึงทำให้ STAR INDIA เข้าซื้อภาพยนตร์ไทยเป็นจำนวนมาก</p>
      <p>อย่างไรก็ตามการจัดงานในครั้งนี้นับเป็นโอกาสที่ดีต่อผู้ประกอบการคอนเทนต์ไทย ในการแสดงศักยภาพของการเป็นศูนย์กลางอุตสาหกรรมสร้างสรรค์ ที่พร้อมจะดึงดูดนักลงทุนในอุตสาหกรรมภาพยนตร์ และขยายโอกาสทางการตลาด ตลอดจนสร้างเครือข่ายทางการค้า เพื่อขับเคลื่อนเศรษฐกิจไทยให้เติบโตสอดรับกับเศรษฐกิจโลกที่กำลังเติบโตขึ้นอย่างรวดเร็ว</p>
    </article>
  </body>
</html>