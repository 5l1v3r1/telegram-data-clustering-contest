<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012439/%DB%B3-%D9%82%D8%B6%D8%A7%D9%88%D8%AA-%D9%88-%DB%B1%DB%B0%DB%B0-%D9%85%D9%88%D9%81%D9%82%DB%8C%D8%AA-%D8%A8%D8%A7-%D9%82%D8%B6%D8%A7%D9%88%D8%AA-%DB%8C%DA%A9-%D8%AF%D8%A7%D9%88%D8%B1-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%A7-%D8%B5%D9%81%D8%A7%DB%8C%DB%8C-%D9%BE%D9%88%DA%A9%D8%B1"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T20:44:53+00:00"/>
    <meta property="og:title" content="۳ قضاوت و ۱۰۰% موفقیت با قضاوت یک داور/استقلال با صفایی پوکر می‌کند؟"/>
    <meta property="og:description" content="کمیته داوران فدراسیون فوتبال برای قضاوت دیدار حساس هفته یازدهم در شهر قائمشهر بین تیم های نساجی مازندران و استقلال تهران یک داور جوان را برگزید."/>
  </head>
  <body>
    <article>
      <h1>۳ قضاوت و ۱۰۰% موفقیت با قضاوت یک داور/استقلال با صفایی پوکر می‌کند؟</h1>
      <h2>عملکرد داور دیدار نساجی و استقلال؛</h2>
      <address>
        <time datetime="2019-11-23T20:44:53+00:00">23 Nov 2019, 20:44</time>
      </address>
      <p>
        <i>کمیته داوران فدراسیون فوتبال برای قضاوت دیدار حساس هفته یازدهم در شهر قائمشهر بین تیم های نساجی مازندران و استقلال تهران یک داور جوان را برگزید.</i>
      </p>
      <p><b>سرویس ورزش مشرق</b> - داوری که برای قضاوت دیدار تیم های نساجی مازندران و استقلال انتخاب شده گرچه خیلی کم برای این تیم سوت زده ولی سوت هایش برای این تیم جز خوش یمنی چیزی در بر نداشته است. در ادامه به بررسی سوتهایی که علی صفایی تاکنون برای استقلال زده می پردازیم.</p>
      <p>
        <b>*اولین قضاوت؛ برد اول!</b>
      </p>
      <p>این داور اولین بار در لیگ برتر هفدهم در دورانی که وینفرد شفر هدایت این تیم را در دست داشت برای استقلال سوت زد. بازی این تیم برابر ماشین سازی تبریز. مسابقه ای که در استادیوم آزادی برگزار و در پایان با برد ۰-۲ استقلال به پایان رسید. گلهای استقلال در آن دیدار را فرشید اسماعیلی در دقایق ۶۳ و ۸۶ به ثمر رساند. مصافی در چارچوب هفته سیزدهم لیگ برتر در دور رفت.</p>
      <p>
        <b>*دومین قضاوت؛ پیروزی دوم!</b>
      </p>
      <p>صفایی در لیگ هجدهم دو بار دیگر دیدارهای استقلال را سوت زد. بازی دومی که او برای آبی های تهرانی قضاوت کرد در چارچوب هفته چهاردهم لیگ برتر هجدهم بین این تیم و صنعت نفت آبادان بود. دیداری که در استادیوم آزادی برگزار و در پایان با برد ۰-۳ تیم میزبان به پایان رسید. گلهای استقلال در آن دیدار را فرشید باقری(۹)، همان طارق(۲۴) و اللهیار صیادمنش(۷۳) به ثمر رساندند.</p>
      <p>
        <b>*سومین قضاوت؛ برد آخر!</b>
      </p>
      <p>استقلال در سومین بازی که با سوت علی صفایی پشت سرگذاشته باز هم برنده زمین را ترک کرده است تا ۱۰۰% دیدارهایش با سوت او را با برد به اتمام برده باشد. مسابقه ای در لیگ هجدهم در چارچوب هفته بیست و یکم. این مصاف بین استقلال و نفت مسجد سلیمان انجام و با برد ۰-۱ آبی های تهرانی به پایان رسید. تک گل استقلال در آن دیدار را علی کریمی در دقیقه ۹ به ثمر رساند.</p>
      <p>
        <b>*چهارمین قضاوت؛ اولین بازی خارج تهران!</b>
      </p>
      <p>نکته جالب توجه درباره این داور سوتهایی است که تاکنون همگی در تهران برای استقلال به صدا درآمده است. دیدار این هفته با نساجی مازندران اولین بازی استقلال برای علی صفایی است که بیرون از استادیوم آزادی قضاوت خواهد کرد. استقلال تاکنون با این داور سه برد داشته و هت تریک کرده و اگر چهارمین بازی اش با این داور را ببرد پوکر می کند! این دیدار دوشنبه ساعت ۱۴:۳۰ در استادیوم وطنی قائمشهر برگزار می شود.</p>
    </article>
  </body>
</html>