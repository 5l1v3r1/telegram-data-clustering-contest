<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220921/cibulkova-zhodnotila-kvality-svojej-nasledovnicky-kuzmovej-myslim-si-ze"/>
    <meta property="og:site_name" content="Športky.sk"/>
    <meta property="article:published_time" content="2019-11-23T20:30:00+00:00"/>
    <meta property="og:title" content="Cibulková zhodnotila kvality svojej nasledovníčky Kužmovej: Myslím si, že..."/>
    <meta property="og:description" content="BRATISLAVA - Košická rodáčka Viktória Kužmová sa v piatok stala siedmou tenistkou, ktorá sa môže pýšiť triumfom v ankete Tenista roka organizovanej Slovenským tenisovým zväzom (STZ). Jej víťazstvo ..."/>
  </head>
  <body>
    <article>
      <h1>Cibulková zhodnotila kvality svojej nasledovníčky Kužmovej: Myslím si, že...</h1>
      <address>
        <time datetime="2019-11-23T20:30:00+00:00">23 Nov 2019, 20:30</time>
      </address>
      <p>BRATISLAVA - Košická rodáčka Viktória Kužmová sa v piatok stala siedmou tenistkou, ktorá sa môže pýšiť triumfom v ankete Tenista roka organizovanej Slovenským tenisovým zväzom (STZ). Jej víťazstvo bolo zaslúžene, veď momentálne je jedinou Slovenkou v elitnej stovke singlového rebríčka WTA, patrí jej 52. miesto. Prestížne ocenenie iba podčiarklo úspešnú sezónu stále iba 21-ročnej hráčky, v ktorej sa jej okrem iného podarilo postúpiť do tretieho kola grandslamového Roland Garros v Paríži.</p>
      <p><i><b>"Myslím si, že to bola veľmi dobrá sezóna. Prvý polrok bol skvelý, odohrala som niekoľko vynikajúcich zápasov, ktoré si budem dlho pamätať. Teraz sa chcem čo najlepšie pripraviť na novú sezónu a dosahovať kvalitné výsledky. Vo štvrtok som začala s prípravou na nový ročník. Tentokrát nepôjdem na sústredenie do Tatier, ale zostanem v Bratislave a budem pracovať najmä na kondícii. Pre mňa je cieľom hrať dobré zápasy, užívať si tenis a príliš neriešiť body a rebríček. Jednoducho sa sústrediť na to, že mám tenis rada a robím to s láskou,"</b></i> skonštatovala Kužmová.</p>
      <p>Najväčší úspech v ostatnej sezóne dosiahla Kužmová na dvorcoch vo Flushing Meadows v New Yorku. S Bieloruskou Alexandrou Sasnovičovou postúpili na US Open do semifinále štvorhry žien, čo bolo veľkým prekvapením. Napriek tomu nie je príliš reálne, že by sa z košickej rodáčky stala deblová špecialistka.<i><b> "Pre mňa je priorita dvojhra, ale štvorhru hrám veľmi rada. Pod vedením Michala Mertiňáka som sa v nej dosť zlepšila a je to príjemné spestrenie turnaja. Zároveň si zvykám na kurt, čo mi potom pomáha aj vo dvojhre,"</b></i> uviedla najlepšia slovenská tenistka za rok 2019.</p>
      <p>Pri preberaní ceny Kužmová nesmelo naznačila, že v budúcej sezóne by chcela preniknúť do Top 30 rebríčka WTA. To by jej napríklad zaručilo pozíciu nasadenej hráčky na grandslamových turnajoch. Aj osemnásobná laureátka Dominika Cibulková verí v schopnosti jej mladšej nasledovníčky. <i><b>"Je veľmi ťažké odhadnúť méty, kam sa môže dostať. Ja budem všetkým babám držať palce a myslím si, že Viktória má potenciál," </b></i>zhodnotila Cibulková, pričom na jej slová neskôr reagovala aj Kužmová: <i><b>"Urobím všetko preto, aby som mala takú dobrú kariéru, ako mala ona."</b></i></p>
      <footer><b>Zdroj:</b> SITA<br/><b>Foto:</b> TASR/Michal Svítok</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220843/slovenske-hviezdy-sa-nahodili-do-gala-ocenenia-su-rozdane-tenistami-roka-polasek-a-kuzmova"/>
        <a href="https://sportky.zoznam.sk/c/220787/moska-hodnotil-tenisovy-rok-cibulkova-je-velka-strata-pre-slovensky-tenis-a-bude-ju-tazke-nahradit"/>
        <a href="https://sportky.zoznam.sk/c/220449/sampion-tsitsipas-si-udrzal-poziciu-v-rebricku-koncorocnou-jednotkou-famozny-rafael-nadal"/>
        <a href="https://sportky.zoznam.sk/c/219623/kuzmovej-sezona-ako-na-hojdacke-skvele-skalpy-uspokojenie-a-necakany-krok"/>
      </related>
    </article>
  </body>
</html>