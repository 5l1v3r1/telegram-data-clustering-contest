<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/23/siti-slavio-u-derbiju-i-izvrsio-rokadu-sa-plavcima/"/>
    <meta property="og:site_name" content="Sportska centrala"/>
    <meta property="article:published_time" content="2019-11-23T20:41:23+00:00"/>
    <meta property="og:title" content="Siti slavio u derbiju i izvršio rokadu sa „plavcima“"/>
    <meta property="og:description" content="Mančester Siti – Čelsi 2:1 (2:1)De Brujne 29′, Marez 37′ – Kante 21′ U derbiju 13. kola engleske Premijer lige Mančester Siti je pobedio Čelsi, pa su ove dve ekipe zamenile mesta na tabeli. Za razliku od prošle sezone kada su „plavce“ deklasirali sa 6:0 na svom Etihadu, aktuelni šampioni su večeras imali mnogo više […]"/>
  </head>
  <body>
    <article>
      <h1>Siti slavio u derbiju i izvršio rokadu sa „plavcima“</h1>
      <address><time datetime="2019-11-23T20:41:23+00:00">23 Nov 2019, 20:41</time> by <a rel="author">Zile</a></address>
      <p><b>Mančester Siti – Čelsi 2:1</b> (2:1)<br/><i>De Brujne 29′, Marez 37′ – Kante 21′</i></p>
      <p>U derbiju 13. kola engleske Premijer lige Mančester Siti je pobedio Čelsi, pa su ove dve ekipe zamenile mesta na tabeli.</p>
      <p>Za razliku od prošle sezone kada su „plavce“ deklasirali sa 6:0 na svom Etihadu, aktuelni šampioni su večeras imali mnogo više problema sa poletnom ekipom Frenka Lamparda. Prvo su obe ekipe propustile po jednu dobru šansu, pre nego što su gosti došli do prednosti.</p>
      <p>Igrao se 21. minut, Ngolo Kante se, poput rasnog golgetera, odlično snašao u kaznenom prostoru „građana“ i u padu zahvatio loptu, koja se otkotrljala u Edersonovu mrežu. Ipak, prednost Čelsija nije trajala dugo. Kevin de Brujne je uspeo da pogodi mrežu Kepe Arizabalage, ali uz dosta sreće, pošto je lopta nakon njegovog udarca zakačila Zumu ili Tomorija, i završila u golu.</p>
      <p>Do poluvremena je Siti načinio potpuni preokret, Rijad Mahrez je solo akciju po desnoj strani okončao udarcem levom nogom u suprotan ugao nemoćnog baskijskog golmana.</p>
      <p>Šansi je bilo i u nastavku, više pred golom gostiju, ali se mreže nisu više tresle, osim u trećem minutu nadoknade kada je Sterling uspeo da prevari Arizabalagu, međutim, gol je poništen zbog minimalnog ofsajda.</p>
      <p>Sada je Mančester Siti na trećem mestu sa 28 bodova, jednim manje od drugoplasiranog Lestera, dok je Čelsi pao na 4. mesto sa 26 bodova.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/23/lakazet-u-96-minutu-sprecio-svih-sedam-pobeda-gostiju-u-premijer-ligi-video/"/>
        <a href="https://www.sportskacentrala.com/2019/11/23/murinjo-debitovao-pobedom-nece-biti-zadovoljan/"/>
        <a href="https://www.sportskacentrala.com/2019/11/22/posebni-doliva-so-na-ranu-vecitom-rivalu-murinjo-krade-milanu-vec-dogovoreno-pojacanje/"/>
        <a href="https://www.sportskacentrala.com/2019/11/15/eurosport-nema-dilemu-ako-sari-ne-osvoji-ligu-sampiona-juve-ce-naredne-sezone-voditi-jedan-od-najboljih-trenera-danasnjice/"/>
        <a href="https://www.sportskacentrala.com/2019/11/10/miris-titule-opija-enfild-liverpul-pobedio-u-derbiju-sezone-video/"/>
        <a href="https://www.sportskacentrala.com/2019/11/09/crveno-beli-ipak-zaustavili-totenhem-sefild-jaci-od-var-a-raspolozeni-englezi/"/>
        <a href="https://www.sportskacentrala.com/2019/11/09/celsijeva-sesta-u-nizu-pulisic-se-zagrejao/"/>
        <a href="https://www.sportskacentrala.com/2019/11/08/prvenac-votforda-u-ovoj-sezoni-video/"/>
        <a href="https://www.sportskacentrala.com/2019/11/08/gvardiola-potvrdio-gradjani-ozbiljno-oslabljeni-protiv-liverpula/"/>
      </related>
    </article>
  </body>
</html>