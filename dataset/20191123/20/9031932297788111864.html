<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/paryz-kilkadziesiat-tysiecy-protestuje-przeciw-przemocy-wobec-kobiet/"/>
    <meta property="og:site_name" content="Polsat News"/>
    <meta property="article:published_time" content="2019-11-23T20:23:00+00:00"/>
    <meta property="og:title" content="Paryż: kilkadziesiąt tysięcy protestuje przeciw przemocy wobec kobiet"/>
    <meta property="og:description" content="Kilkadziesiąt tysięcy osób w sobotę w Paryżu wzięło udział w marszu przeciw przemocy wobec kobiet, domagając się środków prewencyjnych i pomocy dla zagrożonych kobiet. Od początku roku we Francji 137 kobiet zostało zabitych przez byłych lub aktualnych partnerów."/>
  </head>
  <body>
    <article>
      <h1>Paryż: kilkadziesiąt tysięcy protestuje przeciw przemocy wobec kobiet</h1>
      <address>
        <time datetime="2019-11-23T20:23:00+00:00">23 Nov 2019, 20:23</time>
      </address>
      <p>
        <b>Kilkadziesiąt tysięcy osób w sobotę w Paryżu wzięło udział w marszu przeciw przemocy wobec kobiet, domagając się środków prewencyjnych i pomocy dla zagrożonych kobiet. Od początku roku we Francji 137 kobiet zostało zabitych przez byłych lub aktualnych partnerów.</b>
      </p>
      <related>
        <a href="https://www.polsatnews.pl/wiadomosc/2019-11-19/stowarzyszenie-tworcow-filmowych-nie-chce-w-swoich-szeregach-polanskiego-zmieni-statut/"/>
      </related>
      <p>Według wykonanych dla mediów obliczeń niezależnego ośrodka Occurrence w marszu w Paryżu uczestniczyło 49 tys. osób. Ruch Nous Toutes (My wszystkie), który zorganizował protest, na ulice Paryża wyszło blisko 100 tys. osób, a w całej Francji w demonstracjach udział wzięło 150 tys. ludzi.</p>
      <p>
        <b>Największe stowarzyszenia i znani aktorzy </b>
      </p>
      <p>Marsz wsparły największe francuskie stowarzyszenia, blisko 70 różnych organizacji, partie lewicowe, pojawili się też znani aktorzy i aktorki, jak Lea Drucker, Julie Gayet i Vincent Trintignant, brat aktorki Marie Trintignant, która została pobita na śmierć przez swego partnera.</p>
      <p>Córka słynnego aktora Jean-Louisa Trintignanta, Marie, zmarła w 2003 roku na obrzęk mózgu po pobiciu przez swego partnera muzyka Bertranda Cantata, który uderzył ją kilkanaście razy w głowę. Cantat został skazany na osiem lat więzienia, ale wyszedł z niego po czterech latach, mimo iż nie udzielił pomocy Marie, nawet wtedy, gdy stało się oczywiste, że jest umierająca.</p>
      <p>
        <a href="https://www.polsatnews.pl/wiadomosc/2019-11-13/polanski-przesladuje-kobiety-feministki-blokowaly-premiere-oficera-i-szpiega/">
          <b>ZOBACZ: "Polański prześladuje kobiety". Feministki blokowały premierę "Oficera i szpiega"</b>
        </a>
      </p>
      <p>
        <b>Oskarżenia pod adresem policji</b>
      </p>
      <p>Organizatorki sobotniego marszu uznały, że muszą podjąć kroki, które uświadomią władzom skalę problemu oraz fakt, że wielu śmierci udałoby się uniknąć, gdyby policja mogła i potrafiła interweniować we właściwym momencie; zwłaszcza, że wiele kobiet, które zginęły, zwracało się wcześniej do policji o pomoc.</p>
      <p>W 2018 roku na skutek domowej przemocy we Francji zginęło 107 kobiet, a rok wcześniej - 121. Według oficjalnych danych w ostatnich latach średnio 213 kobiet ginęło rocznie z rąk partnerów lub byłych partnerów.</p>
      <p>Organizacja Nous Toutes prosi rząd o 1 mld euro dotacji na walkę z przemocą i pomoc dla kobiet; skarży się na brak środków. W poniedziałek zakończy się przygotowywanie rządowego raportu na temat przemocy rodzinnej. Poszukiwanie środków zaradczych w tej sprawie poparł prezydent Emmanuel Macron. Premier Edouard Philippe wraz z kilkunastoosobowym zespołem ma na podstawie tego dokumentu przedstawić program walki z przemocą wobec kobiet - podaje AFP</p>
      <p>
        <a href="https://www.polsatnews.pl/wideo/przebral-sie-za-wlasna-corke-by-uciec-z-wiezienia-nagranie-ujawnia-tozsamosc-handlarza-narkotykow_6752089/">WIDEO - Przebrał się za własną córkę, by uciec z więzienia. Nagranie ujawnia tożsamość handlarza narkotyków</a>
      </p>
      <figure>
        <img src="https://s.redefine.pl/file/o2/redefine/cp/6v/6vcxq4gngh8tnz1cp8n2qkkqwkor7bc2.jpg"/>
      </figure>
    </article>
  </body>
</html>