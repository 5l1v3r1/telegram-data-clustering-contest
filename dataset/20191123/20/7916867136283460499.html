<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134941-nba-svarsto-sutrumpinti-sezona-ir-pakeisti-atkrintamuju-varzybu-tvarka.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-23T20:52:00+00:00"/>
    <meta property="og:title" content="NBA svarsto sutrumpinti sezoną ir pakeisti atkrintamųjų varžybų tvarką"/>
    <meta property="og:description" content="Nacionalinė krepšinio asociacija (NBA) pradėjo rimtas diskusijas su Nacionaline krepšinio žaidėjų asociacija (NBPA) ir rungtynių transliuotojais dėl lygos kalendoriaus pakeitimų, skelbia ESPN. ESPN teigimu, šie pasikeitimai paliestų ne tik reguliariojo sezono, bet ir atkrintamųjų rungtynių sistemą. Svarstomas scenarijus NBA sezoną sutrumpintų iki 78 susitikimų, kuriuos turėtų sužaisti kiekvienas lygos klubas. NBA svarsto pridėti papildomą atkrintamųjų varžybų ratą, ..."/>
  </head>
  <body>
    <article>
      <h1>NBA svarsto sutrumpinti sezoną ir pakeisti atkrintamųjų varžybų tvarką</h1>
      <address>
        <time datetime="2019-11-23T20:52:00+00:00">23 Nov 2019, 20:52</time>
      </address>
      <p>Nuotr.: Reuters – Scanpix</p>
      <figure>
        <a href="https://www.basketnews.lt/paveikslelis-186883-any1000x1000.jpg">
          <img src="https://www.basketnews.lt/paveikslelis-186883-any630x500.jpg"/>
        </a>
      </figure>
      <p>Nuotr. Reuters – Scanpix</p>
      <p>Nacionalinė krepšinio asociacija (NBA) pradėjo rimtas diskusijas su Nacionaline krepšinio žaidėjų asociacija (NBPA) ir rungtynių transliuotojais dėl lygos kalendoriaus pakeitimų, skelbia ESPN.</p>
      <p>ESPN teigimu, šie pasikeitimai paliestų ne tik reguliariojo sezono, bet ir atkrintamųjų rungtynių sistemą. Svarstomas scenarijus NBA sezoną sutrumpintų iki 78 susitikimų, kuriuos turėtų sužaisti kiekvienas lygos klubas.</p>
      <p>NBA svarsto pridėti papildomą atkrintamųjų varžybų ratą, kuriame susikautų 7-10 vietas užėmusios Rytų ir Vakarų konferencijų komandos. Dvi iš keturių šį etapą praėjusių ekipų toliau dalyvautų atkrintamosiose su 6 geriausiais klubais.</p>
      <p>Dar viena keliama naujovė – konferencijų finalų panaikinimas. NBA nori, kad keturi geriausi lygos klubai butų perskirstomi, kaip tai jau keletą metų yra daroma Moterų NBA. Ekipų perskirstimas vyktų pagal reguliariojo sezono pergalių ir pralaimėjimų koeficientus.</p>
      <p>Šis pakeitimas suteiktų progą dviems vienos konferencijos komandoms susitikti finale.</p>
      <p>Prie visų šių pakeitimų NBA svarsto pridėti ir papildomus komandų turnyrus reguliaraus sezono metu. ESPN teigimu, toks lygos sprendimas komandoms pridėtų dar iki penkių papildomų susitikimų sezono eigoje.</p>
    </article>
  </body>
</html>