<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/pershu-ambulatoriiu-vidkryly-u-manevytskomu-rayoni/"/>
    <meta property="og:site_name" content="Волинські новини"/>
    <meta property="article:published_time" content="2019-11-23T20:03:00+00:00"/>
    <meta property="og:title" content="Першу амбулаторію відкрили у Маневицькому районі"/>
    <meta property="og:description" content="Село Прилісне стало першим населеним пунктом на Волині, де у цьому році відкрили амбулаторію загальної практики сімейної медицини, збудовану за кошти субвенції з державного бюджету на розвиток системи охорони здоров’я у сільській місцевості"/>
  </head>
  <body>
    <article>
      <h1>Першу амбулаторію відкрили у Маневицькому районі</h1>
      <address>
        <time datetime="2019-11-23T20:03:00+00:00">23 Nov 2019, 20:03</time>
      </address>
      <p>Село Прилісне стало першим населеним пунктом на Волині, де у цьому році відкрили амбулаторію загальної практики сімейної медицини, збудовану за кошти субвенції з державного бюджету на розвиток системи охорони здоров’я у сільській місцевості. На відкриття завітала й народний депутат <a href="https://www.volynnews.com/dossiers/99/"><b>Ірина Констанкевич</b></a>, інформують на сайті парламентаря.<br/><br/>Наполегливо сприяв зведенню амбулаторії голова Прилісненської ОТГ <b>Ігор Терещенко</b>. Він особисто щоденно контролював будівництво об’єкту, робив усе можливе, аби якомога швидше урегулювати усі бюрократичні питання, пов’язані із спорудженням будівлі медзакладу.<br/><br/>Головний лікар Центру первинної медико-санітарної допомоги Прилісненської ОТГ Олександр Камінський розповів, що в громаді, до якої входить сім населених пунктів, нині працює чотири лікарі – три сімейних та один педіатр. Нова амбулаторія – це двоповерхова будівля, з просторими кабінетами. Тут облаштований денний стаціонар, є можливість здати усі першочергові аналізи, зробити кардіограму.</p>
      <figure>
        <a href="https://www.volynnews.com/files/news/2019/11-22/281034/960_720_5dd78d7a9158b.jpg">
          <img src="https://www.volynnews.com/files/news/2019/11-22/281034/960_720_5dd78d7a9158b.jpg"/>
        </a>
      </figure>
      <figure>
        <a href="https://www.volynnews.com/files/news/2019/11-22/281034/960_720_5dd78d7ad09b1.jpg">
          <img src="https://www.volynnews.com/files/news/2019/11-22/281034/960_720_5dd78d7ad09b1.jpg"/>
        </a>
      </figure>
      <p>«Амбулаторії у сільській місцевості – це невід’ємний елемент сільської інфраструктури в контексті медичної реформи. За буденними клопотами, через скруту, безгрошів’я люди часто не мають можливості дістатися до районних лікарень. Первинна діагностика, рання медична допомога уможливлює профілактику захворювання на ранніх стадіях, що надзвичайно важливо, аби зберегти життя і покращити його якість», – зазначила Ірина Констанкевич.<br/><br/>Зауважимо, впродовж двох років з ініціативи та організаційної підтримки Ірини Констанкевич у чотирьох районах 23 виборчого округу діяла програма «Здоров’я – кожному мешканцю села». У її рамках відбувалися виїзні прийоми лікарів у глибинках у приміщеннях ФАПів, понад 3000 людей отримали допомогу фахівців.</p>
      <figure>
        <a href="https://www.volynnews.com/files/news/2019/11-22/281034/960_720_5dd78d7c4a144.jpg">
          <img src="https://www.volynnews.com/files/news/2019/11-22/281034/960_720_5dd78d7c4a144.jpg"/>
        </a>
      </figure>
      <figure>
        <a href="https://www.volynnews.com/files/news/2019/11-22/281034/960_720_5dd78d7c700a6.jpg">
          <img src="https://www.volynnews.com/files/news/2019/11-22/281034/960_720_5dd78d7c700a6.jpg"/>
        </a>
      </figure>
      <figure>
        <a href="https://www.volynnews.com/files/news/2019/11-22/281034/960_720_5dd78daa7c784.jpg">
          <img src="https://www.volynnews.com/files/news/2019/11-22/281034/960_720_5dd78daa7c784.jpg"/>
        </a>
      </figure>
      <p>Реклама</p>
    </article>
  </body>
</html>