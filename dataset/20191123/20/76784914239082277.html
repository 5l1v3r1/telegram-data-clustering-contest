<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/atletika/2019/11/23/atletikai_vb_2023_budapest_megvaltozott_idopont/"/>
    <meta property="og:site_name" content="Index.hu"/>
    <meta property="article:published_time" content="2019-11-23T20:29:00+00:00"/>
    <meta property="og:title" content="Megváltoztatták a Budapestre tervezett atlétikai vb időpontját"/>
    <meta property="og:description" content="Új sorozatba került a Gyulai Memorial a Nemzetközi Atlétikai Szövetség döntése után."/>
  </head>
  <body>
    <article>
      <h1>Megváltoztatták a Budapestre tervezett atlétikai vb időpontját</h1>
      <address><time datetime="2019-11-23T20:29:00+00:00">23 Nov 2019, 20:29</time> by <a rel="author" href="https://index.hu/szerzo/koroknai_gergely" target="_blank">-kg-</a></address>
      <p>A Nemzetközi Atlétikai Szövetség (WA, korábbi nevén IAAF) megváltoztatta a 2023-ra tervezett budapesti világbajnokság időpontját – az eredeti, augusztus 26. és szeptember 3. közötti időpontot augusztus 19–27-re módosították, írja az MTI.</p>
      <p>Budapest tavaly kapta meg a 2023-as vb rendezésének jogát, jelenleg ugyanakkor még nem lehet tudni, hogy a főváros és a Ferencváros új vezetése hozzájárul-e a vb-hez szükséges stadion megépítéséhez.</p>
      <p>Karácsony Gergely főpolgármester a hónap elején, miután részt vett a kormányülésen, az atlétikai stadion építéséről és a világbajnokságról közölte: azt kérte a kormánytól, hogy a fővárosi önkormányzat részletesebben tudjon tájékozódni a beruházásokról, és a kabinet várja meg a közgyűlés november végi ülését. Hétfőn a Magyar Atlétikai Szövetség (MASZ) – konkrétumok nélkül – <a href="https://index.hu/sport/atletika/2019/11/18/csepel_11-5-1_aranyban_tamogatja_az_atletikai_vb-t/">pozitívnak és előremutatónak értékelte a találkozót</a> a főpolgármesterrel.</p>
      <p><a href="https://index.hu/sport/atletika/2019/11/22/baranyi_krisztina_ferencvaros_atletikai_stadion_feltetelek/">Pénteken Baranyi Krisztina ferencvárosi polgármester közölte</a> a fejlesztésre vonatkozó előzetes feltételeit, amihez kötné a stadion megépítését.</p>
      <p>A WA tanácsa arról is döntött, hogy az újonnan induló, egynapos viadalokat tömörítő sorozatban, az úgynevezett  Kontinentális Körben (Continental Tour) helyet kap a székesfehérvári Gyulai Memorial is, amely július 7-én a hetedik állomás lesz.</p>
      <related>
        <h4>Kapcsolódók (5)</h4>
        <a href="https://index.hu/sport/atletika/2019/11/22/baranyi_krisztina_ferencvaros_atletikai_stadion_feltetelek/"/>
        <a href="https://index.hu/sport/atletika/2019/11/19/baranyi_krisztina_atletikai_stadion_ferencvaros_digi_sport/"/>
        <a href="https://index.hu/sport/atletika/2019/11/18/csepel_11-5-1_aranyban_tamogatja_az_atletikai_vb-t/"/>
        <a href="https://index.hu/sport/2019/11/16/puskas_ferenc_arena_szeretunk_majd_ide_meccsre_jarni/"/>
        <a href="https://index.hu/belfold/2019/11/14/ferencvaros_alakuloules_baranyi_krisztina/"/>
      </related>
    </article>
  </body>
</html>