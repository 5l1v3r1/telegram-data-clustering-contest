<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/contramanifestacio-neutraliza-convocatoria-neonazi-periodistes_0_2349365263.html?utm_campaign=echobox&amp;utm_medium=social&amp;utm_source=Twitter"/>
    <meta property="og:site_name" content="Ara.cat"/>
    <meta property="article:published_time" content="2019-11-23T20:06:16+00:00"/>
    <meta property="og:title" content="Una contramanifestació neutralitza una convocatòria neonazi contra tres periodistes"/>
    <meta property="og:description" content="La policia blinda el centre de la ciutat de Hannover per impedir que els dos bàndols es trobin"/>
  </head>
  <body>
    <article>
      <h1>Una contramanifestació neutralitza una convocatòria neonazi contra tres periodistes</h1>
      <h2>La policia blinda el centre de la ciutat de Hannover per impedir que els dos bàndols es trobin</h2>
      <address>
        <time datetime="2019-11-23T20:06:16+00:00">23 Nov 2019, 20:06</time>
      </address>
      <p>Unes 7.000 persones han plantat cara aquest dissabte a una concentració d'un centenar de neonazis que s'han manifestat en contra de tres periodistes alemanys que investiguen temes d'extrema dreta. L'NPD, partit de l'extrema dreta, havia convocat la marxa a Hannover, la capital de la Baixa Saxònia, però els seus seguidors s'han vist àmpliament superats pels que han secundat la crida d'entitats antifeixistes de l'anomenat Bunt statt braun –que significa <i>de colors, enlloc de marró</i>, el color associat als neonazis–.</p>
      <p>Durant les tres hores i mitja de marxa pel centre de Hannover, s'han sentit consignes de “qui no estima Alemanya, n'ha de marxar!” o “Europa, revolució de mentida!” per part dels neonazis. La forta presència policial desplegada ha evitat que els <a href="https://www.ara.cat/internacional/terrorisme-neonazi-Alemanya_0_2257574274.html">dos bàndols topessin</a> perquè els agents han escortat els membres de l'NPD i han establert una ampla distància de seguretat amb vehicles, camions amb canons d'aigua i tanques. S'han detingut quatre persones per aldarulls puntuals al marge del recorregut principal.</p>
      <p>Els neonazis portaven cartells amb senyals de prohibició, amb el retrat guixat dins del cercle vermell de Julian Feldmann, periodista de la televisió pública regional NDR i un dels tres contra els quals s'ha dirigit la protesta. Feldmann va investigar sobre el passat d'un neonazi, Karl M., lligat al cos de combat d'elit Waffen-SS. “Justícia per a en Karl”, cridaven els manifestants vestits uniformement de negre i marxant al ritme de tambors. També hi havia pancartes contra els mitjans de comunicació públics: “Prou assetjament finançat amb diners dels contribuents”.</p>
      <figure>
        <a href="https://www.ara.cat/2019/11/23/internacional/Neonazis-Ursula-Haverbeck-negacionisme-Holocaust_2349375339_67611774_1500x1000.jpg">
          <img src="https://www.ara.cat/2019/11/23/internacional/Neonazis-Ursula-Haverbeck-negacionisme-Holocaust_2349375339_67611774_1500x1000.jpg"/>
        </a>
        <figcaption>Neonazis subjecten una pancarta en solidaritat amb la nonagenària escriptora Ursula Haverbeck, acusada pel negacionisme de l'Holocaust / JONAS NOLDEN / AFP</figcaption>
      </figure>
      <p>La decisió de permetre la manifestació nazi va ser controvertida perquè la crida anava contra periodistes amb noms propis. Per aquest motiu, la policia regional va prohibir-la dimecres al vespre però l'NPD va querellar-s'hi i, divendres a la tarda, el tribunal administratiu de Lüneburg va donar la raó al partit per considerar que la manifestació “no suposava cap perill per a la llibertat d'expressió”. La secció alemanya de Reporters Sense Fronteres va criticar l'autorització perquè l'NPD havia demanat explícitament la mort d'alguns periodistes.</p>
      <p>L'NPD va tenir representació en parlaments regionals fins al 2016, però ara ha quedat <a href="https://www.ara.cat/internacional/neonazi-petita-alcaldia-Alemanya_0_2304969564.html">relegat a representació municipal</a>, en part per l'aparició el 2013 de l'AfD, que aplega els vots d'ultradreta. El <a href="https://www.ara.cat/internacional/tribunal-Constitucional-alemanya-rebutja-prohibir-partit-neonazi-NPD_0_1725427572.html">Tribunal Constitucional alemany va rebutjar la il·legalització</a> de la formació neonazi argumentant la seva escassa militància –unes 6.000 persones–.</p>
      <figure>
        <img src="https://www.ara.cat/2019/09/01/internacional/AfD-tempta-lands-Est_2299580106_65141110_117x66.jpg"/>
      </figure>
      <p>
        <a href="https://www.ara.cat/internacional/AfD-sedueix-lands-Est_0_2299570064.html">L’AfD tempta els lands de l’Est</a>
      </p>
    </article>
  </body>
</html>