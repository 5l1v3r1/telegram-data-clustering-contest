<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779140/%D9%86%D8%AE%D8%A8%DA%AF%D8%A7%D9%86-%D8%A8%D9%87-%D8%AC%D8%A7%D9%85%D8%B9%D9%87-%D9%87%D9%88%DB%8C%D8%AA-%D9%85%DB%8C-%D8%A8%D8%AE%D8%B4%D9%86%D8%AF-%D8%AA%D9%85%D8%AF%D9%86-%D8%BA%D8%B1%D8%A8-%D8%A7%D8%B2-%D8%AF%D8%B1%D9%88%D9%86-%D9%BE%D9%88%DA%86-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T20:07:30+00:00"/>
    <meta property="og:title" content="رئیس کمیسیون سیاسی و امنیتی مجمع تشخیص مصلحت نظام: نخبگان به جامعه هویت می بخشند/ تمدن غرب از درون پوچ است"/>
    <meta property="og:description" content="تبریز- رئیس کمیسیون سیاسی، دفاعی و امنیتی مجمع تشخیص مصلحت نظام با بیان اینکه نخبگان به جامعه هویت می بخشند، گفت: سربلندی مردم و جوامع در گرو وجود نخبگان است."/>
  </head>
  <body>
    <article>
      <h1>رئیس کمیسیون سیاسی و امنیتی مجمع تشخیص مصلحت نظام: نخبگان به جامعه هویت می بخشند/ تمدن غرب از درون پوچ است</h1>
      <address>
        <time datetime="2019-11-23T20:07:30+00:00">23 Nov 2019, 20:07</time>
      </address>
      <p>به گزارش <a href="https://www.mehrnews.com/">خبرنگار مهر</a>، همایش «نقش نخبگان در تسریع توسعه جامعه» با حضور حجه الاسلام آل هاشم نماینده ولی فقیه در آذربایجان شرقی، سردار احمد وحیدی رییس کمیسیون سیاسی دفاعی، امنیتی مجمع تشخیص مصلحت نظام، دانشجویان و اساتید و دانشگاهیان دانشگاه های تبریز، مدیران مراکز علمی، نخبگان و مقامات استانی عصر امروز همزمان با هفته بسیج در تالار وحدت دانشگاه تبریز برگزار شد.</p>
      <p>احمد وحیدی در این همایش با مقایسه دیدگاه غرب و تمدن اسلامی در مورد نخبگان در جامعه گفت: غربی‌ها دنیای خود را براساس غریزه می سازند و همه چیز بر اساس لذت است و لذت برای آنها در سودآوری بوده و فناوری و نخبه برای کسب منفعت مادی و سود برای آنان است. در حالی که الگو و تمدن حکومت و نظام جمهوری اسلامی در عمق جان و فطرت انسان‌ها ریشه دارد.</p>
      <p>وی ادامه داد: در فرهنگ غربی از نخبگان به عنوان ابزار استفاده می کنند حتی دانشمندان کشورهای دیگر را به خدمت می گیرند تا به عنوان ابزار برای آنها درآمد زایی کرده و آنها را به سود سرشار برسانند.</p>
      <p>رئیس دانشگاه دفاع ملی، تمدن غرب را به قصر باشکوهی تعبیر کرد و افزود: این قصر باشکوه از درون پوچ است و تنها براساس نمادها و کاخ پر زرق و برق ساخته‌اند که هر لحظه آماده‌ی ریزش و فروپاشی است</p>
      <p>وحیدی حرکت در مسیر الگوی ایرانی و اسلامی پیشرفت را بسیار مهم و ضروری اعلام کرد و گفت: اگر ما نتوانیم الگوی خود را بنویسیم و براساس آن حرکت کنیم، قطعا در بین الگوهای دیگران که برآمده از مکتب مادی است، ذوب شده هیچ راه نجاتی پیدا نخواهیم کرد؛ بنابراین باید براساس الگوی پیشرفت اسلامی حرکت کنیم برخی انسان‌ها و جوامع غربی از این حیث بسیار فقیرند و به نوعی اندیشمندان آن‌ها دچار سردرگمی بزرگی هستند.</p>
      <p>رئیس دانشگاه دفاع ملی با بیان اینکه فرهنگ و تفکر بسیجی دارای رسالت عظیم است خاطرنشان کرد: رسالت در ابعاد گسترده آن فقط مخصوص رسول خدا نبوده و نیست بلکه همه ما دارای رسالت هستیم و چون بسیج و تفکر بسیجی رسالت خود را شناخته و به آن عمل کرده است به این نقطه رسیده و ماندگار شده است. اگر رسالت خود را شناخته و براساس آن حرکت کنیم، بی شک در برپایی نظام حق و نظام کامل مطلق حق گام بزرگی برداشته‌ایم، پس ما در مسیر پیشرفت، باید خود را صاحب رسالت بدانیم.</p>
      <p>وی نخبگان جامعه را موجب هویت بخشی به جوامع دانست و تاکید کرد: نخبگان جامعه را به سمت مقصد هدایت می کنند، سربلندی مردم و جوامع در گرو وجود نخبگان است چرا که نخبه در بسیاری از مسائل همچون فناوری، پژوهش، اقتصاد دانش بنیان و ... حرکت ساز بوده و می تواند جامعه را در مسیر رشد و حرکت به جلو ببرد.</p>
      <p>وحیدی تصریح کرد: افراد نخبه می‌توانند به جامعه هویت ببخشند، جامعه‌ای که نخبه نداشته باشد، قطعا جامعه‌ای است که احساس ضعف و پوچی دارد. نخبگان جامعه را به سمت مقصد هدایت می کنند چرا که آنها صاحب رسالت بوده و با تفکرات سازنده خود در جهت پیشبرد اهداف متعالی به جلو گام بر می دارند.</p>
    </article>
  </body>
</html>