<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/boksininkas-m-vysniauskas-16-a-karta-tapo-lietuvos-cempionu-1752251/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T20:15:00+00:00"/>
    <meta property="og:title" content="Boksininkas M. Vyšniauskas 16-ą kartą tapo Lietuvos čempionu"/>
    <meta property="og:description" content="Reklama"/>
  </head>
  <body>
    <article>
      <h1>Boksininkas M. Vyšniauskas 16-ą kartą tapo Lietuvos čempionu</h1>
      <address><time datetime="2019-11-23T20:15:00+00:00">23 Nov 2019, 20:15</time> by <a rel="author">Dominykas Genevičius</a></address>
      <p>Reklama</p>
      <p>
        <b>Baigėsi keturias dienas Kėdainių arenoje vykęs Lietuvos bokso čempionatas. Jame buvo išdalinta 14 medalių komplektų – šešiose moterų ir aštuoniose vyrų svorio kategorijose. Po šalies pirmenybių bus suformuota Lietuvos rinktinė, kuri kitų metų pavasarį kovos atrankos turnyruose į 2020 metų Tokijo olimpines žaidynes.</b>
      </p>
      <p>Didžiausia intriga buvo vyrų sunkiasvorių finaluose. Svorio kategorijoje iki 91 kg dėl aukso kovojo šių metų pasaulio čempionate 9 vietą užėmęs daugkartinis šalies čempionas Tadas Tamašauskas ir Europos jaunimo čempionato prizininkas Aras Dudėnas.</p>
      <p>Po atkaklios kovos 30-etis T. Tamašauskas įrodė savo pranašumą prieš dvylika metų jaunesnį varžovą vieningu teisėjų sprendimu taškais 5:0.</p>
      <p>Svorio kategorijos virš 91 kg finale šių metų pasaulio kariškių sporto žaidynėse bronzos medalį iškovojęs Algirdas Baniulis 5:0 nugalėjo Vladislavą Nedzveckį.</p>
      <p>Įspūdingą pasiekimą pakartojo Marius Vyšniauskas. Jis Lietuvos čempionu tapo jau 16 kartą ir pakartojo karjerą jau baigusiam Vitalijui Subačiui priklausiusį šalies rekordą. Svorio kategorijos iki 52 kg finale M. Vyšniauskas po atkaklios kovos 3:2 įveikė Mindaugą Bankauską.</p>
      <p>Svorio kategorijoje iki 57 kg titulą apgynė daugkartinis šalies čempionas Edgaras Skurdelis. Vienas Lietuvos rinktinės lyderių finale užtikrintai 5:0 nugalėjo 2016 m. Europos jaunimo čempionato prizininką Artūrą Zinkovskį.</p>
      <p>Reklama</p>
      <p>Labai atkakliai klostėsi svorio kategorijoje iki 63 kg finalas. Gilvinas Lukošiūnas finale taškais 3:2 įveikė Laimoną Raibikį.</p>
      <p>Svorio kategorijos iki 69 kg pralaimėjimų finaluose serijos nepavyko nutraukti Deividui Giruliui, jis finale pralaimėjo jau trečius metus iš eilės. Šįkart D. Girulis taškais 2:3 turėjo pripažinti Renaldo Dirsės pranašumą.</p>
      <p>Svorio kategorijos iki 75 kg čempiono titulą apgynė Vytautas Balsys. Geriausias 2018 m. Lietuvos boksininkas finale 5:0 pranoko Tomą Sinkevičių.</p>
      <p>Jau ketvirtus metus iš eilės Lietuvos čempionu tapo Paulius Zujevas. Svorio kategorijoje iki 81 kg finale P. Zujevas taškais 5:0 įveikė Robertą Liorančą.</p>
      <p>Šeši medalių komplektai išdalinti moterų varžybose.</p>
      <p>Svorio kategorijos iki 51 kg finale Rugilė Altaravičiūtė jau pirmame raunde įrodė savo pranašumą prieš Kristiną Normantienę ir iškovojo aukso medalį.</p>
      <p>Reklama</p>
      <p>Svorio kategorijoje iki 57 kg čempione tapo Paulina Lazdauskaitė, kuri finale 5:0 pranoko Gretą Žukauskaitę.</p>
      <p>Čempionės titulą apgynė Austėja Aučiūtė, kuri svorio kategorijoje iki 69 kg taškais 5:0 nugalėjo Augustiną Markelionytę.</p>
      <p>Lietuvos čempionėmis taip pat tapo Ana Starovoitova (svorio kategorija iki 60 kg), Gabrielė Lapekaitė (iki 64 kg) ir Gabrielė Stonkutė (iki 75 kg).</p>
      <p>Iš viso Lietuvos čempionate dalyvavo 74 boksininkai: 58 vyrai ir 16 moterų.</p>
      <p>Lietuvos bokso čempionatas surengtas jau 95 kartą. Nuo 1923 metų organizuojamos šalies pirmenybės neįvyko tik vieną kartą – prasidėjus II pasauliniam karui 1941 metais.</p>
      <p>ELTA</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/boksininkas-d-wilderis-apgyne-pasaulio-cempiono-dirza-1752333/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/boksininke-g-diekontaite---europos-cempione-1734804/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedoje---gintarine-pirstine-1711471/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/vincas-murauskas-bresta-nauja-bokso-zvaigzde-1669096/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedoje---gintarine-pirstine-1637910/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/algirdo-sociko-turnyre-kovos-10-valstybiu-boksininkai-1635555/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/penkiskart-geriausias-lietuvos-boksininkas-tadas-tamasauskas-i-ringa-lipti-ikvepe-tetis-ir-rokis-1627724/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedos-boksininkai---rumunijoje-1623738/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>