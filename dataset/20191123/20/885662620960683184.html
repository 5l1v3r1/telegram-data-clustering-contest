<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125880/fofi-gennimata-tha-deixoyme-mideniki-anohi-stin-esostrefeia"/>
    <meta property="og:site_name" content="Insider"/>
    <meta property="article:published_time" content="2019-11-23T20:18:00+00:00"/>
    <meta property="og:title" content="Φώφη Γεννηματά: Θα δείξουμε μηδενική ανοχή στην εσωστρέφεια"/>
    <meta property="og:description" content="Δεν μπορούμε να επιτρέψουμε να μετατραπούν αυτονόητες επιλογές σε τεχνητή κρίση, σημείωσε η πρόεδρος του ΚΙΝΑΛ."/>
  </head>
  <body>
    <article>
      <h1>Φώφη Γεννηματά: Θα δείξουμε μηδενική ανοχή στην εσωστρέφεια</h1>
      <h2>Δεν μπορούμε να επιτρέψουμε να μετατραπούν αυτονόητες επιλογές σε τεχνητή κρίση, σημείωσε η πρόεδρος του ΚΙΝΑΛ.</h2>
      <address>
        <time datetime="2019-11-23T20:18:00+00:00">23 Nov 2019, 20:18</time>
      </address>
      <p>«Είμαι αποφασισμένη να μην επιτρέψω να συνεχισθεί αυτή η μιζέρια και η εσωστρέφεια... Όποιος διαφωνεί με τις πολιτικές επιλογές μας, ας το πει ευθέως. Και ας αρθρώσει έναν ουσιαστικό αντίλογο», δήλωσε η<b> Φώφη Γεννηματά </b>από το βήμα του 11ου συνεδρίου του ΠΑΣΟΚ, πετώντας ουσιαστικά το γάντι στους διαφωνούντες του κινήματος και διαμηνύοντας ότι θα επιδείξει μηδενική ανοχή στην εσωστρέφεια</p>
      <p>«Πιστεύει κανείς ότι μπορούμε να έχουμε δύο ή τρεις παράλληλους μηχανισμούς σε τοπικό, νομαρχιακό, περιφερειακό ή κεντρικό επίπεδο; Όχι συντρόφισσες και σύντροφοι. Είμαι απολύτως βέβαιη ότι κανείς δεν το πιστεύει. Ακόμη και αυτοί που υποκριτικά σχίζουν τα ιμάτιά τους, που όψιμα έγιναν Πασοκολάγνοι, για να ικανοποιήσουν τις προσωπικές τους φιλοδοξίες. Αρκετά. Δεν μπορούμε να επιτρέψουμε να μετατραπούν αυτονόητες επιλογές σε τεχνητή κρίση. Γιατί κανείς, μα κανείς ως τώρα δεν έθεσε διαφορετική πρόταση για τις κεντρικές Πολιτικές επιλογές και την στρατηγική της παράταξής μας», δήλωσε η Φώφη Γεννηματά από το βήμα του Συνεδρίου του ΠΑΣΟΚ.</p>
      <p>«Δεν μπορούμε να επιτρέψουμε τα μπρος-πίσω, που θα κάνουν τον κόσμο της παράταξης να χάσει την υπομονή του. Δεν είναι δυνατόν την ώρα που οι πολίτες περιμένουν από μας να αγωνιστούμε για τα συμφέροντά τους, εμείς να ταλανιζόμαστε από κακοδαιμονίες, υπέρμετρες φιλοδοξίες και μικρομηχανισμούς που δημιουργούν αποστροφή. Δεν θα γίνουμε ελκυστικοί στους πολίτες, αν δεν πάρουμε μέσα μας την απόφαση να στηρίξουμε ενωμένοι και με συνέπεια τον πολιτικό μας χώρο και τις πρωτοβουλίες του», προσέθεσε η πρόεδρος του ΚΙΝΑΛ.</p>
      <p>Συνεχίζοντας η Φώφη Γεννηματά είπε:</p>
      <p>«Είμαι αποφασισμένη να μην επιτρέψω να συνεχισθεί αυτή η μιζέρια και η εσωστρέφεια. Συνειδητά ανέχθηκα όλον αυτό τον καιρό τις επιθέσεις, τις δημόσιες προσβολές, τους χαρακτηρισμούς. Δεν μετανιώνω. Σε όλη μου την πολιτική διαδρομή έθετα και θέτω τον εαυτό μου, στην υπηρεσία της παράταξης, της ενότητάς της, της συλλογικής πορείας της. Και σήμερα από εδώ από το Συνέδριο μας, ζητώ να δουλέψουμε ΟΛΟΙ ΜΑΖΙ. Χωρίς διαχωρισμούς κάθε μορφής. Με σεβασμό σε όλες τις απόψεις που κατατίθενται στα όργανά μας. Είναι όμως και ευθύνη μου ως Προέδρου να πω ότι με την λήξη αυτού του Συνεδρίου και την απόφασή του, αυτή η περίοδος της εσωστρέφειας ΤΕΛΕΙΩΝΕΙ ΟΡΙΣΤΙΚΑ. Γι’ αυτό και κλείνω τις αναφορές μου στα ζητήματα της λειτουργίας μας, ξεκαθαρίζοντας μια και καλή ότι από την Δευτέρα θα έχουμε ΜΗΔΕΝΙΚΗ ΑΝΟΧΗ σε εσωστρέφεια και υπονομεύσεις. Είμαι αποφασισμένη να φέρω εις πέρας, να μην προδώσω την εντολή της βάσης, να μη συμβιβαστώ με τα οποιαδήποτε συμφέροντα, να διασφαλίσω ότι ο πολιτικός μας χώρος θα επιτελέσει το καθήκον του όχι μόνο προς τον κόσμο της παράταξης, αλλά και προς την ΠΑΤΡΙΔΑ».</p>
      <p>«Όποιος διαφωνεί με τις πολιτικές επιλογές μας, ας το πει ευθέως. Και ας αρθρώσει έναν ουσιαστικό αντίλογο, για να έχουμε επιτέλους περισσότερες επιλογές και απόψεις, όταν καλούμαστε να πάρουμε αποφάσεις. Όποιος δεν πιστεύει ότι πρέπει να σταματήσει ο ετεροπροσδιορισμός να βγει να μιλήσει. Όποιος πιστεύει ότι το Κίνημα Αλλαγής πρέπει να τραβήξει άλλη πορεία , όχι αυτόνομη, ας το πει ευθέως. Και όποιος έχει θεμιτές φιλοδοξίες και θέλει να βάλει υποψηφιότητα , το συνέδριο μας θα γίνει το 2021, θα είμαι εκεί, θα τον περιμένω», κατέληξε η πρόεδρος του ΚΙΝΑΛ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125873/ahtsiogloy-i-kybernisi-ayxanei-tis-asfalistikes-eisfores"/>
        <a href="https://www.insider.gr/eidiseis/politiki/125870/gerapetritis-pente-tomes-stin-diakybernisi-tis-horas"/>
        <a href="https://www.insider.gr/eidiseis/politiki/125867/kikilias-horis-parathyrakia-i-efarmogi-toy-antikapnistikoy"/>
      </related>
    </article>
  </body>
</html>