<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/ne-sovrazite-bolecine-244223"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T20:51:00+00:00"/>
    <meta property="og:title" content="Ne sovražite bolečine"/>
    <meta property="og:description" content="Bolečina, razpokani nohti, izpadanje las, nepojasnjeno hujšanje ali pridobivanje teže, napihnjenost, nespečnost, glavobol niso le vsakdanje nevšečnosti, ampak znaki, za katere bi morali biti tel..."/>
  </head>
  <body>
    <article>
      <h1>Ne sovražite bolečine</h1>
      <h2>Kadar imamo težave, moramo spremeniti svoje navade. Vzrok za blokade so pogosto potlačena negativna čustva.</h2>
      <address><time datetime="2019-11-23T20:51:00+00:00">23 Nov 2019, 20:51</time> by <a rel="author">M. B. Z.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1698452.jpg"/>
          <figcaption>GETTY IMAGES/ISTOCKPHOTOKo vas kaj boli, se vprašajte, kaj vam bolečina sporoča.</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1698451.jpg"/>
          <figcaption>GETTY IMAGES/ISTOCKPHOTOOhranjajte ravnovesje na vseh področjih, saj se rušenje na enem hitro pozna na drugih. FOTOGRAFIJI: Guliver/Getty Images</figcaption>
        </figure>
      </slideshow>
      <p>Bolečina, razpokani nohti, izpadanje las, nepojasnjeno hujšanje ali pridobivanje teže, napihnjenost, nespečnost, glavobol niso le vsakdanje nevšečnosti, ampak znaki, za katere bi morali biti telesu hvaležni. Ker smo celostna bitja, namreč kažejo, da se z nami nekaj dogaja, da je morda prišlo do vnetja, da se je porušilo ravnovesje oziroma je nastala blokada pri pretoku energij.<br/><br/>Kako pomembno je zavedno prisluhniti svojemu telesu, je bilo staroselcem veliko bolj jasno kot sodobnemu človeku. Šamani so se jasno zavedali, da ko imaš v telesu težave, ti te sporočajo, da spremeni svoje delovanje. Bolečine vidijo kot blagoslov, ki želi prenesti dober nasvet, svoje telo pa sprejemajo kot najboljšega prijatelja, ki nenehno pošilja sporočila, čeprav ti morda na prvi pogled niso všeč.</p>
      <figure>
        <img src="https://www.slovenskenovice.si/images/slike/2019/10/29/1698451.jpg"/>
        <figcaption>Ohranjajte ravnovesje na vseh področjih, saj se rušenje na enem hitro pozna na drugih. FOTOGRAFIJI: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Posledica vsega pa je, da moramo spremeniti tisto, kar povzroča to stanje – pa naj gre za prehranske navade, slab življenjski slog, pomanjkanje spanja in vadbe, kopičenje stresa v telesu in še kaj. Le če pravočasno ukrepamo, lahko preprečimo marsikatero bolezen ali poškodbo oziroma poslabšanje stanja.<br/><br/>Tudi utrujenost je alarm, čeprav se nam zdi pogosto nekaj vsakdanjega ali si prigovarjamo, da moramo stisniti zobe do konca enega ali drugega projekta, potem pa se bomo spočili. Toda guruji opozarjajo, da bi moral biti zdrav človek zjutraj spočit in čil, čeprav večinoma ni tako. Ker izčrpanost namesto s počitkom premoščamo s poživili, energijskimi napitki, nezdravo hrano, telesu nalagamo še večje breme in mu črpamo zadnje moči. Vse dokler nas ne ustavita bolezen ali poškodba in nas prisilita k počitku. A po vzrokih se tudi tedaj le redko vprašamo.<br/><br/>Vedno več terapevtov opozarja, da moramo nase gledati celostno in poskusiti razumeti, kaj nam sporočajo deli telesa, v katerih so se pojavile blokade, razumeti, kako je to povezano z drugimi področji našega življenja. Včasih so povezave logične – če imamo težave z očmi, se vprašajmo, česa nočemo videti, ob težavah s sklepi pa, ali se v življenju ne želimo premakniti. Če povezava ni vidna na prvi pogled, presodite, ali vas izčrpavajo vaša čustva. So namreč tako duševni proces kot energija, tako kot naše misli. So nekakšen most med dušo in telesom.<br/><br/>Negativna smo se večinoma naučili potlačiti. Toda preveč potlačenih negativnih čustev poruši notranje ravnovesje in lahko resneje škoduje delovanju notranjih organov, poslabša se tudi pretok življenjske energije. Največ škode si naredimo z jezo, besom, sovraštvom, maščevanjem, opozarjajo terapevti. Jeza je na primer pravi strup za celotno telo. Energijsko gre za zelo nizko vibracijo, shranjuje se v jetrih in prenaša po telesu, dokler se nekje ne izrazi.<br/><br/>Prav iz jeze, pravijo duhovni učitelji, izhajajo vse avtoimunske bolezni, krčne žile, glavoboli, boleče menstruacije, kap, saj z njo ubijamo ljubezen v sebi ter postajamo zagrenjeni, otopeli. Iz tega se razvijejo še psihična obolenja, psihoze, depresija. Z jezo se upiramo vsemu, kar nam ni po volji, to pa kaže, da ne sprejemamo življenja, situacije, drugega, sebe takšnih, kot smo. Vsak upor pa seveda sproži nasprotno reakcijo. Če se pogosto jeziš, se torej ne naučiš sprejemati stvari takih, kot so.<br/><br/>Ledvice so po drugi strani povezane s strahom in skrbmi. Ko se jih nabere preveč, organ ne more delovati pravilno. Ko nas pestijo težave, je treba torej najprej razbremeniti telo, da začne normalno delovati. Za dolgoročno zdravje in notranje ravnovesje pa moramo odpraviti predvsem vzorce, pridobljene v otroštvu, ki sprožajo vsa prej omenjena čustva. </p>
    </article>
  </body>
</html>