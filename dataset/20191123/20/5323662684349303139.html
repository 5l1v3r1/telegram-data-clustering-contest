<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gadget.ro/un-nou-grup-de-comunicatii-ar-putea-fi-interesat-de-achizitia-operatiunilor-telekom-romania/"/>
    <meta property="og:site_name" content="Gadget.ro"/>
    <meta property="article:published_time" content="2019-11-23T20:45:44+00:00"/>
    <meta property="og:title" content="Un nou grup de comunicaţii ar putea fi interesat de achiziţia operaţiunilor Telekom România"/>
    <meta property="og:description" content="Discuţiile dintre reprezentanţii Telekom şi cei ai Orange, respectiv Digi Communications se află într-o fază destul de avansată, însă există destul de multe nemulţumiri în tabăra operatorului magen…"/>
  </head>
  <body>
    <article>
      <h1>Un nou grup de comunicaţii ar putea fi interesat de achiziţia operaţiunilor Telekom România</h1>
      <address><time datetime="2019-11-23T20:45:44+00:00">23 Nov 2019, 20:45</time> by <a rel="author" href="https://www.gadget.ro/author/cosmin-musat/" target="_blank">Cosmin Mușat</a></address>
      <p>Discuţiile dintre reprezentanţii Telekom şi cei ai Orange, respectiv Digi Communications se află într-o fază destul de avansată, însă există destul de multe nemulţumiri în tabăra operatorului magenta deoarece niciun cumpărător nu doreşte să cumpere compania ca un întreg. Acest lucru s-ar putea schimba dacă se confirmă zvonul că <b>grupul de comunicaţii United Group este interesat să cumpere Telekom România.</b></p>
      <p>United Group este controlat de fondul de investiţii americano-britanic BC Partners, iar în ultima perioadă a fost destul de activ în achiziţii în zona balcanilor. În luna mai United Group a cumpărat operatorul Tele2 Croatia pentru suma de 220 milioane de euro, iar luna aceasta a cumpărat Vivacom (cel mai mare operator din Bulgaria) pentru suma de 1.2 miliarde de euro.</p>
      <p>Ultimele zvonuri ar avea sens astfel dacă luăm în calcul această dorinţă de dezvoltare a United Group în această parte a Europei. În plus, surse din industrie au confirmat că United Group a intrat în camera de date pregătită de banca de investiţii Barclays pentru investitorii interesaţi de achiziţia Telekom România, un alt semn că interes există.</p>
      <p>Interesant este că United Group ar putea dori să cumpere Telekom România ca un întreg, aspect pe placul tuturor.</p>
      <footer>Sursa:<a href="https://www.zf.ro/business-hi-tech/surpriza-grupul-de-comunicatii-united-group-controlat-de-fondul-americano-britanic-bc-partners-a-intrat-in-camera-de-date-a-telekom-romania-devenind-un-concurent-serios-pentru-orange-si-digi-18605840"> zf.ro</a></footer>
    </article>
  </body>
</html>