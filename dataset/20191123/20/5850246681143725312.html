<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dac.parameter.sk/fortuna-liga-16-fordulo-oriasi-pofont-kapott-dac-oszi-elso-slovan"/>
    <meta property="og:site_name" content="Paraméter"/>
    <meta property="article:published_time" content="2019-11-23T20:59:00+00:00"/>
    <meta property="og:title" content="Fortuna Liga, 16. forduló: Óriási pofont kapott a DAC, őszi első a Slovan"/>
    <meta property="og:description" content="Bebiztosította őszi elsőségét a címvédő Slovan, köszönhetően annak is, hogy a második helyezett DAC váratlan vereségbe futott bele Nagymihályban."/>
  </head>
  <body>
    <article>
      <h1>Fortuna Liga, 16. forduló: Óriási pofont kapott a DAC, őszi első a Slovan</h1>
      <h2>Bebiztosította őszi elsőségét a címvédő Slovan, köszönhetően annak is, hogy a második helyezett DAC váratlan vereségbe futott bele Nagymihályban.</h2>
      <address>
        <time datetime="2019-11-23T20:59:00+00:00">23 Nov 2019, 20:59</time>
      </address>
      <p>Előzetesen minden a DAC mellett szólt: a sárga-kékek sorozatban hat mérkőzésen nem találtak legyőzőre a bajnokságban, míg a nagymihályiak hatmeccses nyeretlenségi szériát húztak. Az egymás elleni mérleg is a dunaszerdahelyieknek kedvezett, utóbbi 13 összecsapásukon ugyanis 9 DAC-győzelem született.</p>
      <p>Ennek megfelelően a DAC kezdett jobban, az első tíz percben Davis bombáját tolta a kapufa fölé Kira kapus, majd Kružliak fejese a felső lécen kötött ki. A túloldalon aztán a semmiből gólt szerzett a Michalovce: Sidibét ugratták ki a védők között, Beskorovainyi lemaradt róla, Davis pedig nem mozdult befelé, a nagymihályi csatár így a kifutó Jedlička mellett a kapuba lőtt. Öt perccel később egy újabb védelmi hibát követően már kettővel mehetett volna a hazai csapat, de Jedlička ekkor még kifogta Savvidis lövését. Viszont ami késik, nem múlik: a 26. percben Kružliak a tizenhatoson belül elhúzta Danko lábát, a játékvezető pedig büntetőt ítélt a hazaiaknak. A tizenegyest Kolesár értékesítette. A dunaszerdahelyi sárga-kékeket megfogta a váratlanul bekapott két gól, de a java csak a játékrész végén következett. A 40. percben Kružliak és Beskorovainyi között ugratták ki Sidibét, akinek ezután már csak Jedlička állt az útjában. A kapus megpróbált mindent, zárni a szögeket, de Sidibe pontosan lőtt. Három perccel később Kolesár jobbról érkező félmagas centerét Koštrna juttatta a saját kapujába, majd az utolsó minutumban pedig Kolesár kapott teljesen tisztán labdát a tizenhatoson belül, ő pedig kapura fordult és elcsavarta Jedlička mellett.</p>
      <p>A második félidőben a vendégeké volt az első helyzet, de Kira résen volt Vida Kristopher lövésénél. Nem sokkal később a túloldalon Jedlička mentette meg csapatát a hatodik góltól. Negyed órával a lefújás előtt még Vida Krisz lövését kifogta a nagymihályi kapus, de ezt követően már egyik kapu sem forgott veszélyben.</p>
      <p>A Michalovce meglepetésre egy félidő alatt elintézte a DAC-ot, a dunaszerdahelyi sárga-kékek védelme a mai nap tragikusan működött. A többi mérkőzés alakulásának köszönhetően azonban így is megőrizte második helyét a tabellán.</p>
      <blockquote>
        <b>A mérkőzés: <a href="https://dac.parameter.sk/fortuna-liga-zemplin-michalovce-fc-dac-1904-50-online">Zemplín Michalovce – FC DAC 1904 5:0</a></b>
      </blockquote>
      <p>A harmadik helyen poroszkáló zsolnaiak csak gól nélküli döntetlent játszottak Nyitrán, míg a rózsahegyiek hazai pályán nem bírtak a Senicával. A vendégek már az első félidőben kétgólos előnybe kerültek, a hazaiak viszont a második félidőben szépíteni, majd egyenlíteni tudtak.</p>
      <p>Megszerezte első pontját Radványi Miklós a Pohronie edzőjeként, miután hazai pályán 1:1-es döntetlent játszott az aranyosmaróti ViOn-nal. A Trenčín Bukari 36. percben szerzett találatával győzte le hazai pályán a Spartak Trnava csapatát. A hazaiaknak még az is belefért, hogy Čatakovič a második félidőben büntetőt hibázott, Bukarit pedig a hajrában kiállították.</p>
      <p>A csereként beálló Andraž Šporar két találatával győzte le a Slovan a Sereď csapatát. Győzelmével a Slovan már biztosan az élen zárja az őszi szezont.</p>
      <p>
        <b>Eredmények:</b>
      </p>
      <p>
        <b>Zemplín Michalovce – FC DAC 1904 5:0 (5:0)</b>
      </p>
      <p>Gólszerzők: 11., 40. Sidibé, 27., 45+1 Kolesár (az elsőt 11-esből), 43. Koštrna (öngól)</p>
      <p>
        <b>AS Trenčín – FC Spartak Trnava 1:0 (1:0)</b>
      </p>
      <p>Gólszerzők: 36. Bukari</p>
      <p>
        <b>FC Nitra – MŠK Žilina 0:0</b>
      </p>
      <p>
        <b>FK Pohronie – FC ViOn Zlaté Moravce 1:1 (0:1)</b>
      </p>
      <p>Gólszerzők: 59. Pintér (öngól) – 25. Jarovič</p>
      <p>
        <b>MFK Ružomberok – FK Senica 2:2 (0:2)</b>
      </p>
      <p>Gólszerzők: 63. Qose, 84. Twardzik (11-esből) – 21. Akinyoola, 40. Castaňeda</p>
      <p>
        <b>ŠK Slovan Bratislava – ŠKF Iclinic Sereď 2:0 (0:0)</b>
      </p>
      <p>Gólszerző: 77., 82. Šporar</p>
      <p>
        <b>A bajnokság állása:</b>
      </p>
      <figure>
        <img src="https://dac.parameter.sk/sites/default/files/photos/tabella_42.png"/>
      </figure>
      <p>(tt)</p>
    </article>
  </body>
</html>