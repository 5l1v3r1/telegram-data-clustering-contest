<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188150/"/>
    <meta property="og:site_name" content="Janam TV"/>
    <meta property="article:published_time" content="2019-11-23T01:49:58+00:00"/>
    <meta property="og:title" content="കൊച്ചിയിലെ രണ്ട് ടോളുകളില്‍ ഫാസ്ടാഗ് സംവിധാനം"/>
    <meta property="og:description" content="കൊച്ചി: കൊച്ചിയിലെ രണ്ട് ടോള്‍ പ്ലാസകള്‍ ഡിസംബര്‍ ഒന്നു മുതല്‍ ഫാസ്ടാഗിലേക്ക് മാറും. ദേശീയ പാത 966 എയില്‍ (കണ്ടെയ്‌നര്‍ റോഡ്) വല്ലാര്‍പാടം-കളമശേരി"/>
  </head>
  <body>
    <article>
      <h1>കൊച്ചിയിലെ രണ്ട് ടോളുകളില്‍ ഫാസ്ടാഗ് സംവിധാനം</h1>
      <address><time datetime="2019-11-23T01:49:58+00:00">23 Nov 2019, 01:49</time> by <a rel="author">Janam TV Web Desk</a></address>
      <p>കൊച്ചി: കൊച്ചിയിലെ രണ്ട് ടോള്‍ പ്ലാസകള്‍ ഡിസംബര്‍ ഒന്നു മുതല്‍ ഫാസ്ടാഗിലേക്ക് മാറും. ദേശീയ പാത 966 എയില്‍ (കണ്ടെയ്‌നര്‍ റോഡ്) വല്ലാര്‍പാടം-കളമശേരി സെക്ഷനില്‍ മുളവുകാട് പൊന്നാരിമംഗലത്തെ ടോള്‍ പ്ലാസയും(ഇരുവശത്തേക്കും 5 ലൈനുകള്‍), ദേശീയ പാത 66ല്‍ ഇടപ്പള്ളി-വൈറ്റില-അരൂര്‍ സെക്ഷനില്‍ (ഇരുവശത്തേക്കും 4 ലൈനുകള്‍) എന്നിവയാണ് ഫാസ്ടാഗ് രീതിയിലേക്ക് മാറുന്നത്.</p>
      <p>ഡിസംബര്‍ 1 മുതല്‍ രണ്ട് ടോള്‍ പ്ലാസകളും പൂര്‍ണമായും ഇലക്ട്രോണിക് ടോള്‍ പിരിവ് (ഇടിസി) രീതിയിലേക്ക് മാറും. രണ്ട് ടോള്‍ പ്ലാസ ലൈനുകളിലും ഫാസ്ടാഗ് വഴിയുള്ള ടോള്‍ പിരിവ് പ്രവര്‍ത്തനങ്ങള്‍ സജ്ജമാക്കിയിട്ടുണ്ട്. ഫാസ്ടാഗ് വാങ്ങാനുള്ള പിഒഎസ് കേന്ദ്രങ്ങളും ഒരുക്കിയിട്ടുണ്ട്.</p>
      <p>ടോള്‍ പ്ലാസകളില്‍ വാഹനവുമായി എത്തി ഫാസ്ടാഗ് വാങ്ങാവുന്നതാണ്. ആര്‍സി ബുക്ക്, മേല്‍വിലാസം തെളിയിക്കുന്ന രേഖകള്‍ (ആധാര്‍, തിരിച്ചറിയല്‍ കാര്‍ഡ്) എന്നിവ നല്‍കി 500 രൂപ ഫീസ് അടച്ചാല്‍ ഫാസ്ടാഗ് എടുക്കാം. ഇത് വാഹനത്തില്‍ ഒട്ടിച്ചു നല്‍കും. ഫാസ്ടാഗ് ലഭ്യമാക്കുന്ന ബാങ്കുകളില്‍ നിന്നു നേരിട്ടും എടുക്കാം.</p>
      <p>ഫാസ്ടാഗ് ഇല്ലാതെ അതിനായുള്ള പാതയിലൂടെ കടന്നു പോകുന്ന വാഹനങ്ങള്‍ക്ക് ഇരട്ടി ടോള്‍തുക ഈടാക്കുമെന്ന് കേന്ദ്ര ഗതാഗതമന്ത്രി നിതിന്‍ ഗഡ്കരി അറിയിച്ചിരുന്നു.</p>
    </article>
  </body>
</html>