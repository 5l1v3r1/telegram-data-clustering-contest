<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursa-yeniden-ataga-gecti-15623yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Bursa yeniden atağa geçti"/>
    <meta property="og:description" content="Ekonomideki toparlanma işaretleri baz etkisiyle birleşince girişim sayıları da yukarı yönlü hareketlendi.TOBB’un açıkladığı şirket istatistikleri ekim..."/>
  </head>
  <body>
    <article>
      <h1>Bursa yeniden atağa geçti</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Feridun Eyüpoğlu</a></address>
      <p>Ekonomideki toparlanma işaretleri baz etkisiyle birleşince girişim sayıları da yukarı yönlü hareketlendi.</p>
      <p>TOBB’un açıkladığı şirket istatistikleri <b>ekim ayındaki rakamsal iyileşmeyi</b> ortaya koymakta.</p>
      <p>Ekim 2019’da Türkiye genelinde<b> 8 bin 352 şirketin kuruluşu</b> gerçekleşti.          </p>
      <p>Aynı dönemde bin 199 şirketin ise kapanışı gerçekleşti.</p>
      <p>
        <b>Yani geçen Ekim 2018’e oranla kurulan şirket sayısı yüzde 18, kapanan şirket sayısı yüzde 3,2 arttı.</b>
      </p>
      <p>Ancak, <b>yılın ilk yarısındaki negatif performans ve baz etkisi</b> Ocak-Ekim dönemleri karşılaştırmasını nispeten zayıf göstermekte!</p>
      <p>
        <b>Çünkü yılın ilk 10 ayında kurulan şirket sayısı geçen yılın aynı dönemine göre yüzde 4,71 azalarak 68 bin 522 geriledi.</b>
      </p>
      <p>
        <b>Kapanan şirket sayısı ise yüzde 5,22 artarak 9 bin 961 oldu.</b>
      </p>
      <p>Mevcut konjonktüre ve baz etkilerinin seyrine baktığımızda kasım ve aralıktaki performansla birlikte yılsonu itibarıyla düşük oranda da olsa açılan şirket sayısında artış olabileceği görülmekte.</p>
      <p>
        <b>Peki ekonominin lokomotif kentlerinden Bursa’da durum nasıl?</b>
      </p>
      <p>Bursa’da ekim ayında 315 şirketin kuruluşu gerçekleşmiş.</p>
      <p>Kapanan firma sayısı ise 33.</p>
      <p>
        <b>Geçen yılın ayı ayı ile bu verileri karşılaştırdığımızda kurulan şirket sayısında yüzde 25,5 oranında artış görüyoruz.</b>
      </p>
      <p>Yani ekim ayında <b>Bursalı girişimciler ülke ortalamasından 7,5 puan daha iyi bir performans sergilemiş</b> durumda!</p>
      <p>Kapanan firma istatistikleri ise Bursa adına yüzde 8,3’luk azalmayı karşımıza çıkarıyor ekim ayları karşılaştırmasında.</p>
      <p> </p>
      <p>
        <b>Yıllık performans hala zayıf</b>
      </p>
      <p>
        <b> </b>
      </p>
      <p>Yılın ilk 10 ayındaki performans ise Bursa’nın henüz tatminkar seviyeye gelemediğini söylüyor.</p>
      <p>
        <b>Bursa’da Ocak-Ekim döneminde toplam sermaye tutarları 904,67 milyon TL olan 2 bin 487 firmanın ekonomik hayata merhaba dediğini gösteriyor istatistikler.</b>
      </p>
      <p>Açılan şirket sayısında <b>yüzde 13’lük bir düşüş</b> söz konusu!</p>
      <p>Diğer yandan 2019’un ilk 10 ayında<b> yüzde 21 artışla</b> 324 firmanın kapanışı gerçekleşmiş.</p>
      <p>
        <b>Neticede son aylardaki toparlanmaya rağmen Bursa’da özellikle ilk 6 aylık dönemdeki kaybın telafi edilemediğini söylüyor bu oranlar.</b>
      </p>
      <p>Ancak eylül ve ekim aylarıyla birlikte Bursalı girişimcilerin ülke ortalamasının üstündeki performansları kent adına umut vermeye başladı.</p>
      <p> </p>
      <p>
        <b>Bitcoin kararsız</b>
      </p>
      <p>
        <b> </b>
      </p>
      <p>Dijital paranın piyasa oyuncusu olma yönündeki gayretleri sürüyor.</p>
      <p>Çok sayıda <b>kripto para</b> birimi olması ise ayrı bir rekabet alanını karşımıza çıkarmakta.</p>
      <p>Ancak vatandaşın aşina olduğu piyasalarda da ana göstergeler arasında yer alan bitcoin <b>birincil enstrüman </b>olmayı sürdürüyor.</p>
      <p>Bir ara 20 bin dolara kadar dayanarak ilgi odağı olan <b>bitcoin sert düşüşün ardından yön bulma konusunda hala kararsız</b> bir görünüm sergiliyor.</p>
      <p>Ve oynaklık seviyesinin de hayli yüksek olması yatırımcıyı yormuş vaziyette.</p>
      <p>
        <b>Peki dün de sert bir düşüşe imza atan bitcoinde yakın vadeli beklentiler nasıl bir tablo sergiliyor?</b>
      </p>
      <p>Kısa vadeli teknik analizde; 7 bin 377 doların altındaki kapanışlarda <b>ilk aşamada 6 bin 700 dolara kadar bir inişin yaşanabileceği</b> öngörülmekte.</p>
      <p>Sonraki destek seviyesi ise <b>6 bin 255</b> dolar olarak görünüyor!</p>
      <p>
        <b>Çıkış trendinde ise 7 bin 510 dolar ilk direç konumunda.</b>
      </p>
      <p>Ardındansa 7 bin 720 ve 8 bin 370 seviyeleri test edilebilir.</p>
    </article>
  </body>
</html>