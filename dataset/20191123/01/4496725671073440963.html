<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1700433-colau-acusa-el-suprem-de-fer-joc-brut-per-afavorir-agbar.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Colau acusa el Suprem de fer joc brut per afavorir Agbar"/>
    <meta property="og:description" content="Els comuns avisen que continuaran lluitant per remunicipalitzar l'aigua"/>
  </head>
  <body>
    <article>
      <h1>Colau acusa el Suprem de fer joc brut per afavorir Agbar</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Redacció</a></address>
      <ul>
        <li>
          <b>Els comuns avisen que continuaran lluitant per remunicipalitzar l’aigua</b>
        </li>
      </ul>
      <p>L’alcaldessa de Barcelona, Ada Colau, va insinuar ahir que el Tribunal Suprem (TS) s’ha deixat influir per l’empresa Agbar en el moment d’emetre la sentència que ha acabat avalant l’adjudicació del servei de l’aigua a l’Àrea Metropolitana de Barcelona a una empresa publicoprivada controlada per aquesta multinacional de l’aigua.</p>
      <p>“Hi ha detalls que criden l’atenció. Al Suprem la causa ha canviat de sala tres vegades, fins a arribar a la mateixa que va tombar (la causa de) les hipoteques perquè posava en perill les entitats financeres”, va assegurar l’alcaldessa de Barcelona durant una entrevista a RAC1.</p>
      <p>Per argumentar els seus recels, Colau també va indicar la següent dada curiosa: “Agbar té un conveni amb el Consell General del Poder Judicial per poder fer formació als seus jutges en matèria d’aigua.” En relació amb aquesta última afirmació, el Tribunal Superior de Justícia de Catalunya (TSJC) va precisar que el Consell General del Poder Judicial (CGPJ) i la Fundació Agbar van subscriure un conveni de col·laboració en matèria de formació el 2011, que es va prorrogar anualment fins que “l’1 de gener del 2016 va quedar sense efecte”, a petició del CGPJ.</p>
      <p>Mentre l’alcaldessa feia aquestes declaracions, des de Barcelona en Comú es feia públic un comunicat en què avisava que la formació política “continuarà lluitant per remunicipalitzar l’aigua”. Des del partit es lamenta que “els <i>lobbbies</i> de la ciutat continuen volent frustrar els esforços del govern municipal fent maniobres judicials” contra diverses iniciatives. Des dels comuns es recorda que, segons les enquestes, un 80% dels barcelonins volen una gestió pública de l’aigua.</p>
    </article>
  </body>
</html>