<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=961911"/>
    <meta property="og:site_name" content="Andhrajyothy"/>
    <meta property="article:published_time" content="2019-11-23T01:01:37+00:00"/>
    <meta property="og:title" content="ఇక చిన్న షేర్లు జిగేల్‌.."/>
    <meta property="og:description" content="ADVT"/>
  </head>
  <body>
    <article>
      <h1>ఇక చిన్న షేర్లు జిగేల్‌..</h1>
      <address>
        <time datetime="2019-11-23T01:01:37+00:00">23 Nov 2019, 01:01</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>మదుపు చేయడానికి తగిన సమయం!</b>
        </li>
        <li>
          <b>షేర్ల ధరలు తక్కువగా ఉన్నాయ్‌</b>
        </li>
        <li>
          <b>మార్కెట్‌ బాగా తగ్గే అవకాశం లేదు</b>
        </li>
        <li>
          <b>మహీంద్రా మ్యూచువల్‌ ఫండ్‌ ఎండీ బిష్ణోయ్‌</b>
        </li>
      </ul>
      <p><b>హైదరాబాద్‌ (ఆంధ్రజ్యోతి బిజినెస్‌):</b> ప్రస్తుతం మార్కెట్‌లో పెద్ద, మంచి కంపెనీల షేర్ల ధరలు గరిష్ఠ స్థాయికి చేరాయి. అయితే.. చిన్న, మధ్య స్థాయి కంపెనీల షేర్ల ధరలు చాలా తక్కువ స్థాయిలో ఉన్నాయి. భవిష్యత్తులో చిన్న, మధ్య స్థాయి మార్కెట్‌ విలువ కలిగిన షేర్లలో ర్యాలీ వచ్చే వీలుందని మహీంద్రా మ్యూచువల్‌ ఫండ్‌ మేనేజింగ్‌ డైరెక్టర్‌, సీఈఓ ఆషుతోష్‌ బిష్ణోయ్‌ తెలిపారు. ఇప్పటికే అంతర్జాతీయ మదుపర్లు ఈ షేర్లలో పెట్టుబడులు పెడుతున్నారని, మధ్య, చిన్న కంపెనీల షేర్లలో మదుపు చేయడానికి ఇది తగిన సమయమని అభిప్రాయపడ్డారు. ‘వచ్చే ఆరు నెలల నుంచి ఏడాది వరకూ మార్కెట్‌ భారీగా తగ్గే అవకాశాలు లేవు. చాలా మంది ఆర్థిక వ్యవస్థలో మందగమనం ఉందని అంటున్నారు. కొన్ని రంగాల్లో ఇటువంటి పరిస్థితులు ఉన్నాయి. అన్ని రంగాల్లో కాదు. రిటైల్‌ రంగంలో వినియోగం తగ్గినట్లు కనిపించడం లేదు. ఈ అంశాలను పరిగణనలోకి తీసుకుంటే ఆర్థిక వ్యవస్థ ఆరు నెలల్లో పుంజుకునే వీలుందన్నా’రు.</p>
      <p> </p>
      <p>
        <b>కొత్త ఈక్విటీ ఫండ్‌ ప్రారంభం</b>
      </p>
      <p>మదుపర్లకు ఒడుదొడుకులు లేని స్థిర ప్రతిఫలాన్ని అందించడానికి మహీంద్రా మ్యూచువల్‌ ఫండ్‌ కొత్త ఫండ్‌ను ప్రారంభించింది. అటు పెద్ద, ఇటు చిన్న కంపెనీలు (మార్కెట్‌ విలువ) రెండింటిలో మదుపు చేసే విధంగా ‘మహీంద్రా టాప్‌ 250 నివేశ్‌ యోజన’ పేరుతో ఓపెన్‌ ఎండెడ్‌ ఈక్విటీ ఫండ్‌ను తీసుకువచ్చినట్లు ఆషుతోష్‌ బిష్ణోయ్‌ తెలిపారు. 100 పెద్ద కంపెనీలు, ఆ తర్వాత ఉన్న మధ్య స్థాయి మార్కెట్‌ విలువ కలిగిన 150 కంపెనీల నుంచి 50-60 కంపెనీలను ఎంపిక చేసి ఆ కంపెనీల షేర్లలో ఈ ఫండ్‌ నిధులను మదుపు చేస్తారు.</p>
      <p> కొత్త ఫండ్‌ ద్వారా రూ.50 కోట్లను సమీకరించాలని భావిస్తున్నారు. డిసెంబరు 6 నుంచి 20 వరకూ ఫండ్‌ యూనిట్లను విక్రయిస్తారు. టాప్‌ 250 నివేశ్‌ యోజన్‌ ఫండ్‌ నిధుల్లో కనిష్ఠంగా 80ు, గరిష్ఠంగా 100ు నిధులను ఈక్విటీ, ఈక్విటీ సంబంధ సెక్యూరిటీలలో మదుపు చేస్తారు. 80 శాతం నిధులను ఈక్విటీ మార్కెట్లో, 20 శాతానికి డెట్‌, మనీ మార్కెట్‌ సెక్యూరిటీల్లో పెడతారు. ప్రస్తుతం రూ.5,300 కోట్ల విలువైన ఆస్తులను మహీంద్రా మ్యూచవల్‌ ఫండ్‌ నిర్వహిస్తోంది. 400 పట్టణాలకు సేవలను విస్తరించారు. వచ్చే రెండేళ్లలో మరో 100 పట్టణాల్లో మ్యూచువల్‌ ఫండ్లను విక్రయించాలని భావిస్తున్నారు. </p>
      <p>
        <b>‘కమోడిటీ’పై దృష్టి పెట్టొచ్చు</b>
      </p>
      <p>ఔషధ, ఐటీ కంపెనీల షేర్లు ఇప్పటికే పెరిగాయి. గత ఆరు నెలలుగా వెలుగులో లేని కమోడిటీ, వినియోగ రంగంలోని కంపెనీల షేర్లకు మద్దతు లభించొచ్చు. జింక్‌, రాగి, అల్యూమినియం వంటి పారిశ్రామిక వినియోగ లోహాలకు ఆసియా, యూరప్‌ దేశాల నుంచి గిరాకీ పెరుగుతోంది. వినియోగ ధోరణుల్లో సంస్థాగతమైన మార్పులు వస్తున్నాయి. దుస్తులు, ఆహారం, వాహనాల వంటి కొనుగోలుకు యువత మొగ్గు చూపుతోంది. కన్జ్యూమర్‌ కంపెనీలకు అమ్మకాల ద్వారా నగదు లభిస్తోంది. ఈ ప్రభావం రిటైల్‌ కంపెనీలపై సానుకూలంగా ఉండనుంది. ఫైనాన్షియల్‌, బ్యాంకింగ్‌ రంగంలో కొన్ని ఎంపిక చేసిన షేర్లపై దృష్టి పెట్టొచ్చు.</p>
    </article>
  </body>
</html>