<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/societat/article/5-societat/1700774-la-conferencia-episcopal-espanyola-no-indemnitzara-les-victimes-d-abusos.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="La Conferència Episcopal Espanyola no indemnitzarà les víctimes d’abusos"/>
    <meta property="og:description" content="L'assemblea plenària ha revisat l'esborrany del text sobre protecció de menors Planteja obrir oficines a les diòcesis per recollir possibles denúncies"/>
  </head>
  <body>
    <article>
      <h1>La Conferència Episcopal Espanyola no indemnitzarà les víctimes d’abusos</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Redacció</a></address>
      <ul>
        <li>
          <b>L’assemblea plenària ha revisat l’esborrany del text sobre protecció de menors</b>
        </li>
        <li>
          <b>Planteja obrir oficines a les diòcesis per recollir possibles denúncies</b>
        </li>
      </ul>
      <p>La Conferència Episcopal Espanyola (CEE) no indemnitzarà les víctimes d’abusos ni obrirà comissions d’investigació, a diferència del que estan fent altres conferències episcopals com ara l’alemanya, la francesa, la polonesa, la nord-americà, l’irlandesa i la italiana. L’esborrany que preparen els bisbes espanyols per abordar i prevenir els casos d’abusos sexuals a menors i persones vulnerables no ho preveu, segons va avançar ahir el secretari general de la Conferència Episcopal Espanyola, Luis Argüello, en la roda de premsa posterior a l’assemblea plenària. “Les indemnitzacions de caràcter general no estan previstes en l’esborrany”, va informar el bisbe auxiliar de Valladolid en la compareixença, durant la qual va tornar a entonar el mea culpa en reconèixer que “en dècades anteriors” l’Església ha pogut mirar cap a una altra banda i no fer front als assumptes de manera directa.</p>
      <p>Tot i això, Argüello va precisar que, en els últims dos o tres anys, la reacció de l’Església ha volgut ser immediata davant les denúncies i problemàtiques que ha conegut. Però, pel que fa als casos del passat, la conferència episcopal espanyola, a diferència també de la resta, no preveu obligar les diòcesis a obrir els seus arxius a investigacions independents. “No està recollit en l’esborrany”, va admetre Argüello.</p>
      <p>El que sí que preveu el text és el compromís de l’Església catòlica d’obrir oficines en cadascuna de les seves diòcesis de l’Estat espanyol, la funció de les quals serà rebre les possibles denúncies, i fins i tot obrir-ne una a la mateixa seu de la Conferència Episcopal Espanyola. El portaveu dels bisbes va admetre que cal continuar abordant “la millor manera de tractar les víctimes”.</p>
      <h3>“Qüestions preocupants”</h3>
      <p>Preocupats. Així estan els bisbes espanyols davant un govern del PSOE i Unides Podem, segons va dir el portaveu de la Conferència Episcopal Espanyola, Luis Argüello, en roda de premsa. Una preocupació donada per les propostes dels programes electorals d’aquestes dues formacions com ara denunciar els acords Església-Estat, eliminar l’exempció de l’IBI, treure la religió de l’horari escolar i impulsar una llei d’eutanàsia. Els bisbes espanyols es van mostrar especialment inquiets per les declaracions de la ministra en funcions Isabel Celaá, que va recordar que l’elecció del centre educatiu no emana de la Constitució. Argüello va demanar “respecte a la Constitució i als acords firmats, no només entre Església i Estat. El portaveu dels bisbes espanyols es va negar a comentar els resultats electorals de la formació d’extrema dreta Vox.</p>
    </article>
  </body>
</html>