<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/23/news/colombia_nel_caos_proteste_contro_il_presidente_coprifuoco_a_bogota_-241682251/?ref=fbpr"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T01:38:00+00:00"/>
    <meta property="og:title" content="Colombia nel caos, coprifuoco a Bogotà e il presidente mobilita l'esercito. Tre poliziotti morti"/>
    <meta property="og:description" content="Assalto ai negozi, trasporti paralizzati, 146 arresti e numerosi feriti negli scontri con la polizia. Il popolo protesta contro le politiche economiche, la"/>
  </head>
  <body>
    <article>
      <h1>Colombia nel caos, coprifuoco a Bogotà e il presidente mobilita l'esercito. Tre poliziotti morti</h1>
      <h2>Assalto ai negozi, trasporti paralizzati, 146 arresti e numerosi feriti negli scontri con la polizia. Il popolo protesta contro le politiche economiche, la corruzione, il divario crescente tra ricchi e poveri e la scia di omicidi tra i leader contadini</h2>
      <address><time datetime="2019-11-23T01:38:00+00:00">23 Nov 2019, 01:38</time> by <a rel="author">DANIELE MASTROGIACOMO</a></address>
      <p>Adesso è la volta della Colombia. Dopo l'Ecuador, il Cile, la Bolivia. Cresce il disagio, esplode il dissenso, la gente scende in piazza e preme sui governi per ridurre il divario sociale che colpisce la classe media. Il presidente <b>Iván Duque</b> proclama il coprifuoco in alcune città del Paese e schiera l'esercito per le strade.<br/><br/><a href="https://www.repubblica.it/esteri/2019/11/22/news/colombia_centinaia_di_migliaia_di_persone_in_piazza_contro_il_presidente_duque-241623738/">Dopo il grande sciopero nazionale </a>di giovedì che ha mobilitato quasi un milione di studenti, lavoratori, commercianti, impiegati e dipendenti pubblici, la Colombia ha vissuto una giornata di scontri e di violenze. Soprattutto a Bogotá e Cali ci sono stati assalti ai supermercati con saccheggi e devastazioni. Assieme alle grida, i raid di gruppi organizzati, i lanci delle pietre e delle molotov, nel Paese rimbombavano le cacerolazos, i rumori dei mestoli picchiati sulle pentole, e gli schianti delle bombe assordanti. Tre poliziotti sono stati uccisi in un attacco compiuto ieri sera a una stazione di polizia a Santander de Quilichao.<br/><br/>Il presidente Iván Duque è rimasto in silenzio fino a sera. Poi ha decretato il coprifuoco dalle 21 fino alle 5 di oggi, sabato. Ma dopo l'appello del sindaco della capitale, <b>Enrique Peñalosa</b>, che lamentava la serie di assalti soprattutto nella zona sud, nei quartieri di Bosa, Ciudad Bolivar e Kennedy dove centinaia di giovani si scontravano da ore con la polizia, il presidente ha deciso di mobilitare l'esercito e di affiancarlo agli agenti anti sommossa.<br/><br/>E' una decisione forte. Non accadeva dal 1977. "Dobbiamo respingere categoricamente qualsiasi forma di violenza", ha detto Duque in un messaggio trasmesso venerdì sera in tv prima di convocare un gabinetto straordinario e incontrare i vertici delle Forze Armate e della polizia nel centro di coordinamento.<br/><br/>Ci sono stati 146 arresti. Almeno 76 stazioni del Transmilenio, il sistema di trasporto pubblico su gomma di superficie sono state attaccate. Ma sono i negozi e i supermercati gli obiettivi dei protagonisti della guerriglia. Si tratta di una minoranza, la Colombia ha una storia di violenza e di vera guerra che si trascina da oltre mezzo secolo. E' un paese molto conservatore, con un baratro tra le classi sociali che pochissimi governi sono riusciti a colmare.<br/><br/>La destra di Duque, votata a maggioranza alle ultime elezioni, paga la serie di scandali che coinvolgono l'esercito, come i "falsos positivos", civili uccisi e fatti passare per guerriglieri, una corruzione diffusa, un'impressionante scia di omicidi tra i leader contadini, ex appartenenti alle Farc e dirigenti sociali fatti fuori da squadroni paramilitari. Ma anche il divario crescente tra ricchi e poveri, l'aumento dei prezzi di base che colpisce la classe media, il vero motore dello sviluppo che la Colombia registra da alcuni anni.<br/><br/>Il presidente Duque guarda al Cile con apprensione. Anche lì il governo di destra di Piñera ha sottovalutato il disagio profondo che cresceva nel paese. Abbiamo visto e letto che cosa è accaduto e cosa sta ancora accadendo. Impone il coprifuoco, schiera l'esercito per strada ma corre subito ai ripari. Replica alle critiche di non aver ascoltato le rivendicazioni del milione di colombiani scesi in piazza proponendo un grande dialogo nazionale con i diversi settori sociali. Lo scopo è combattere la corruzione e ricucire gli strappi tra le classi. "La grande marcia dei cittadini", ha risposto <b>Mauricio Toro</b>, del partito di opposizione Alianza Verde, "dimostra che i problemi devono essere risolti. Gli autori dei saccheggi e delle violenze sono una infima minoranza. Respingiamo il tentativo del presidente di limitarsi a condannare questi episodi marginali invece di dare una risposta chiara e concreta alle richieste della popolazione. Il suo silenzio è la peggio risposta".<br/><br/>In America Latina si parla molto di chi muove le fila della protesta. Si agita di nuovo lo spettro del comunismo, della sinistra. Si guarda a Maduro, e al suo asse con Cuba, visto come una piovra che stende i suoi tentacoli su tutto il Continente. Per non parlare di Lula tornato libero e del Forum di San Paolo che con lui si affaccia di nuovo sulla scena. Spettri, appunto. La Colombia confina con il Venezuela. I rapporti tra i due paesi sono pessimi. Le frontiere aprono a singhiozzo e pullulano di narcotrafficanti e guerriglieri. Ma chi si agita dietro le quinte sono altri. Come Russia e Cina. Più che interessi ideologici hanno mire geopolitiche. Influenze per fare business.</p>
    </article>
  </body>
</html>