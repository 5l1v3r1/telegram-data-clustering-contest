<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/belediye-gesi-6-milyona-satiyor-15621yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Belediye GES’i 6 milyona satıyor"/>
    <meta property="og:description" content="Ülkemizdeki yerel yönetimler içinde bulundukları mali krizi aşmaya dönük gelir arayışlarını sürdürüyor.Ankara ne yazık ki, önceki..."/>
  </head>
  <body>
    <article>
      <h1>Belediye GES’i 6 milyona satıyor</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">İhsan Aydın</a></address>
      <p>Ülkemizdeki yerel yönetimler içinde bulundukları mali krizi aşmaya dönük gelir arayışlarını sürdürüyor.</p>
      <p><b>Ankara</b> ne yazık ki, önceki dönemden birikmiş borçlar için belediyelere ilave bir kaynak sağlamıyor.</p>
      <p>Aslında, borçların tasfiyesi için görevdeki belediye başkanlarının elini kolunu rahatlatacak bir çözüm üretilmesi gerekiyor.</p>
      <p>Bu kapsamda taksi ve servis plakalarından arazi satışlarına kadar hemen her mecradan gelir peşine düşen <b>Bursa</b>’daki belediyelerimiz, kasaya akar gelir sağlayan tesisleri de elden çıkarmaya başladılar.</p>
      <p>Dün resmi gazetede gözümüze çarptı.</p>
      <p><b>AK Partili Büyükorhan Belediyesi</b>’nin önceki dönem ilçeye kazandırılan <b>Güneş Enerjisi Santrali</b>’ni satışa çıkardığını gördük.</p>
      <figure>
        <img src="https://www.olay.com.tr/d/other/ges-001.jpg"/>
      </figure>
      <p>Büyükorhan Belediyesi iştiraki <b>Yaylakent Akaryakıt Turizm Taşımacılık Sanayi ve Ticaret Limited Şirketi, </b>envanterindeki<b> 999 kW’lık Güneş Enerji Santrali</b>’ni <b>3 Aralık</b>’ta saat <b>14.00</b>’de <b>Belediye Toplantı Salonu</b>’nda yapacağı açık ihaleyle satacak.</p>
      <p>Belediyeye aylık <b>150 bin lira</b>nın üzerinde gelir sağladığı öğrenilen santral <b>6 milyon lira</b> muammen bedelle satışa çıkarıldı.</p>
      <p>İhaleye katılacaklardan <b>12 bin lira</b> ya dosya satın alma bedeli ve <b>180 bin lira</b>lık da geçici teminat yatırmaları isteniyor.</p>
      <p><b>Büyükorhan Belediyesi</b>’nin önceki dönem Başkanı <b>Hasan Taş</b>’ın ilçeye kazandırdığı tesis için mevcut Başkan <b>Ahmet Korkmaz</b> borçların tasfiyesi ve yatırımlarda kullanılmak üzere göreve gelir gelmez satış kararı almıştı<b>.</b></p>
      <p><b>Bursa</b>’da<b> 31 Mart yerel seçimleri</b> sonrası en çok mali sıkıntı yaşayan belediyelerden biri olan Büyükorhan’da satıştan elde edilecek gelirle hesaplar ve mülkler üzerine alacaklılar tarafından konmuş haciz işlemlerinin de kaldırılması öngörülüyor.</p>
      <p><b>Cuma Pazarı</b> yakınlarında <b>19 dönüm</b> alan üzerine kurulu <b>Güneş Enerji Santrali</b> eğer talipli çıkarsa özel sektörün eline geçmiş olacak. <b>4 bin panel</b>in bulunduğu tesis yılın ilk çeyreğinde elektrik üretimine başlamıştı.</p>
      <p><b>Büyükorhan</b>’daki ihaleye bakalım kimler talipli olacak?</p>
      <p>Satış altyapısı için geçtiğimiz aylarda<b> Büyükorhan Belediye Başkanı Ahmet Korkmaz</b> ile <b>Yaylakent Genel Müdürü Aydın Balıcı</b> <b>Ankara</b>’da <b>Enerji ve Tabii Kaynaklar Bakanlığı</b>’nda bir dizi temaslarda bulunmuşlardı.</p>
      <p> </p>
      <p>
        <b>Aktaş detay verecek</b>
      </p>
      <p> </p>
      <p><b>Bursa</b>’da <b>Ankara</b> merkezli yapılan temasların meyvelerinin alınmaya başlandığını görmek sevindirici.</p>
      <p>Nitekim, <b>Gençlik ve Spor Bakan</b><b>ı Mehmet Muharrem Kasapoğlu</b> ile <b>Çevre ve Şehircilik </b><b>Ba</b><b>kanlığı </b><b>Murat Kurum</b>’un <b>Bursa</b> ziyaretlerinin ardından yeni gelişmeler olmuştu.</p>
      <p>İki bakanın <b>Bursa</b>’ya verdiği müjdelere ilişkin protokollerin ilki de <b>Gençlik ve Spor Bakanlığı</b> ile <b>Bursa</b> heyeti arasında önceki hafta <b>Başkent</b>’te imzalanmıştı.</p>
      <p>Şimdi artık ulaşım projeleri için de <b>Ulaştırma ve Altyapı Bakanı Cahit </b><b>T</b><b>uran</b>’ın <b>Bursa</b>’ya gelmesi bekleniyor.</p>
      <p>Bu bakanlıktan da raylı sistem yatırımlarına dönük müjde isteniyor fakat çok da büyük bir beklenti içine girilmemeli.</p>
      <p>İşte bütün bunlara ilişkin detay vermek üzere <b>Bursa Büyükşehir Belediye Başkanı Alinur Aktaş</b> önümüzdeki günlerde <b>Bursa medyası</b>na kapsamlı bir açıklama yapmaya hazırlanıyor.</p>
      <p>Başkan Aktaş buna ilişkin düşüncesini önceki gün <b>Büyükşehir </b><b>B</b><b>eledi</b><b>y</b><b>e Meclisi</b>’nde üyelerle paylaştı.</p>
      <p>Yukarıda da vurguladık.</p>
      <p>Belediyelerimiz ağır bir ekonomik sınavdan geçiyor.</p>
      <p>Mevcut kaynaklarıyla yeni projelere başlayabilme şansları çok zayıf. Bu manada <b>Ankara</b>’nın, merkezi hükümetin desteğine ihtiyaçları var.</p>
      <p><b>AK Parti</b>’nin <b>31 Mart yerel seçimleri</b> sonrası elinde kalan tek büyük kent olan <b>Bursa</b>’ya <b>Ankara</b>’nın para ve proje musluklarını açması kaçınılmaz.</p>
      <p>İki bakanlıktan bunun yapılıyor olması sevindirici ama yetmez.</p>
      <p>Tüm bakanlıklardan şehir olarak <b>Bursa</b>’ya ayrı bir önem ve pozitif ayrımcılık bekliyoruz.</p>
      <p>Bu kapsamda <b>AK Parti Bursa milletvekilleri</b>nin bakanlıklar düzeyindeki çabalarının da yoğunlaştığını görüyoruz.</p>
    </article>
  </body>
</html>