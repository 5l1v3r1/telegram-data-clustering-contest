<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/hizli-trene-kaynak-bulundu-dis-kaynakli-kredi-15622yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Hızlı trene kaynak bulundu: Dış kaynaklı kredi"/>
    <meta property="og:description" content="Temeli 23 Aralık 2012'de atılan ve 2015 yılında bitirileceği sözü verilen Bursa-Ayazma-Osmaneli Hızlı Tren Projesi henüz tamamlanamadı.Bazı..."/>
  </head>
  <body>
    <article>
      <h1>Hızlı trene kaynak bulundu: Dış kaynaklı kredi</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Mustafa Özdal</a></address>
      <p>Temeli 23 Aralık 2012'de atılan ve 2015 yılında bitirileceği sözü verilen <b>Bursa-Ayazma-Osmaneli Hızlı Tren Projesi </b>henüz tamamlanamadı.</p>
      <p>Bazı iktidar yetkilileri coğrafi gerekçeleri öne sürseler de temel neden <b>ödenek bulunamayışı.</b></p>
      <p>Yani Bursa'ya hızlı tren maddi kaynak bulunamadığı için gelemiyor.</p>
      <p>Ne var ki ekim ayında hızlı trenle ilgili önemli bir gelişme yaşanmıştı.</p>
      <figure>
        <img src="https://www.olay.com.tr/d/other/o2-001.jpg"/>
      </figure>
      <p>AK Parti'nin Kızılcıhamam Kampı'nda<b>, Genel Merkez Hukuki ve Siyasi İşler Başkan Yardımcısı Av. Mehmet Tunçak</b>'ın girişimleriyle, <b>Bursa Milletvekilleri Dr. Mustafa Esgin, Refik Özen, Zafer Işık, Hazine ve Maliye Bakanı Berat Albayrak</b> ile biraraya gelmişti.</p>
      <p>Görüşmenin ana konusu hızlı trendi.</p>
      <p>Görüşmeye dair bilgi aktarımı yapan Zafer Işık, Albayrak'ın Cumhurbaşkanı Erdoğan'ın talimatlarıyla hızlı tren konusunda adım atacağını söylemişti.</p>
      <p>Peki son gelişme ne?</p>
      <p>Gelişme şu:</p>
      <p>
        <b>Bursa-Ayazma-Osmaneli Hızlı Tren Projesi'nin tamamlanması için gerekli olan ödenek, dış kaynaklı kredilerden sağlanacak.</b>
      </p>
      <p>Bir başka ifadeyle, hızlı tren için gerekli olan ödenek düşük faizli dış kredilerle sağlanacak.</p>
      <figure>
        <img src="https://www.olay.com.tr/d/other/o1-002.jpg"/>
      </figure>
      <p>Haberi <b>AK Parti Bursa Milletvekili Dr. Mustafa Esgin</b>'e teyit ettirdim.</p>
      <p>Dün konuştuğumda şunları söyledi Esgin:</p>
      <p>“Hazine ve Maliye Bakanlığı, Bursa-Ayazma-Osmaneli Hızlı Tren gibi büyük projeleri tamamlamak için başlattığı çalışmanın son aşamasına geldi. Sizin de yazdığınız gibi Kızılcıhamam Kampı'nda Hazine ve Maliye Bakanı Berat Albayrak ile biraraya gelmiştik. Bu görüşmede Bakan Albayrak, hızlı trenin tamamlanması için finansman sözü vermişti. Ben daha sonra<b> Sırbistan</b> gezisinde <b>Ulaştırma ve Alt Yapı Bakanı Mehmet Turan Cahit </b>ile görüşerek, Bursalılar olarak hızlı tren konusunda hassas olduğumuzu bildirdim. <b>Hızlı trenin geri kalan kısmını karşılayacak kaynak konusunda Hazine ve Maliye Bakanlığı son aşamaya geldi. Kaynak, dış kredilerden sağlanacak.</b>”</p>
      <p> </p>
      <p>
        <b>Hızlı trene ne kadar kaynak gerekli?</b>
      </p>
      <p> </p>
      <p>Büyük, çok büyük bir proje...</p>
      <p>Öyle ki Cumhuriyet tarihinin en büyük projeleri arasında sayılıyor <b>Bursa-Ayazma-Osmaneli Hızlı Tren Projesi.</b></p>
      <p>Projenin geri kalan kısmının dış kredilerle tamamlanacağını söyleyen <b>AK Parti Bursa Milletvekili Dr. Mustafa Esgin,</b> ne kadarlık kaynağa ihtiyaç olduğu bilgisini de verdi.</p>
      <p>
        <b>Tam 500 milyon dolar.</b>
      </p>
      <p>Yani yaklaşık <b>3 milyar lira.</b></p>
      <p>Peki proje hangi aşamada?</p>
      <p>Yine Esgin'in verdiği bilgiye göre, <b>kaynak bulunur bulunmaz alt yapının yüzde 20'si, üst yapının da tamamının yapımı için ihaleye çıkılacak.</b></p>
      <p>Esgin son olarak, yük taşımacılığını kapsayan raylı sistemin hem deniz yolu hem de hava yoluyla entegre olacağını ve Bursa'nın yük taşımacılığına büyük katkı yapacağını kaydetti.</p>
      <p> </p>
      <p>
        <b>Dağ'ın genç ilçe başkanları</b>
      </p>
      <p> </p>
      <figure>
        <img src="https://www.olay.com.tr/d/other/o3-001.jpg"/>
      </figure>
      <p>Önceki gün odamda çalışırken, 4 genç siyasetçiyi karşımda gördüm.</p>
      <p><b>AK Parti Orhaneli İlçe Başkanı Ramazan Turhan, Harmancık İlçe Başkanı Yakup Bayram, Büyükorhan İlçe Başkanı Kamil Turhan</b> ve <b>Keles İlçe Başkanı Özcan Yeni.</b></p>
      <p>Tesadüf müdür, partinin bir politikası mıdır bilmiyorum ama siyasetin gençleşmesi adına fevkalade iyi olmuş Dağ ilçelerimin genç isimlere teslim edilmesi.</p>
      <p>Konuklarımla Dağ ilçelerinin durumunu konuştuk elbette.</p>
      <p>İlçe başkanları, “<b>Dağ yöremiz kalkınsın da başka bir şey istemiyoruz</b>” diyorlardı.</p>
      <p>Bunun için de Dağ yolunun vakit kaybedilmeden bitirilmesi şart.</p>
      <p>Öyle ki neredeyse tüm mesailerini bu büyük yatırımın yürümesi için harcıyorlar, Karayolları bürokrasisi ve Ankara siyaseti arasında mekik dokuyorlarmış.</p>
      <p>Şu günlerde tünel inşaatı süren yolda da ilerleme varmış.</p>
      <p>Belki bugün için yolun önemi anlaşılmıyor ancak bittiğinde özellikle Dağ yöresi için faydası büyük olacak.</p>
      <p>Boşuna dememişler <b>yol medeniyettir</b> diye.</p>
      <p> </p>
      <p>
        <b>Sarı basın kartına veda</b>
      </p>
      <p> </p>
      <figure>
        <img src="https://www.olay.com.tr/d/other/ozdal1-187.jpg"/>
      </figure>
      <p>Gazetecilerin basın kartı yenilendi ve rengi değişti.</p>
      <p>Çünkü geçmiş yıllarda başbakanlığa bağlı olan basın yayın enformasyon müdürlüğü, başbakanlık kalktığı için ismi de değişerek cumhurbaşkanlığına bağlandı.</p>
      <p>Basın kartlarını da artık cumhurbaşkanlığı verdiği için bizim kartlar yenilendi.</p>
      <p>Yenilenmesine hiçbir itirazım yok ama renk değişikliği içime sinmedi.</p>
      <p>Çünkü artık <b>sarı basın kartı</b> tarih oldu.</p>
      <p>Yeni kartım uzun zaman önce gelmesine rağmen gidip teslim almamıştım.</p>
      <p>Dün, hem <b>Cumhurbaşkanlığı İletişim Merkezi'nin başarılı İl Müdürü Ali Fuat Gölbaşı'</b>yı gecikmiş de olsa ziyaret ettim hem de yeni basın kartımı teslim aldım.</p>
      <p>Kartın yenisinin ve eskisinin görselini paylaşarak takdiri size bırakıyorum.</p>
    </article>
  </body>
</html>