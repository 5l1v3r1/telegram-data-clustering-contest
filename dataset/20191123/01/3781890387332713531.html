<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743124"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T01:59:00+00:00"/>
    <meta property="og:title" content="ทรัมป์ &quot;หนักใจ&quot; เรื่องร่างกฎหมายฮ่องกง"/>
    <meta property="og:description" content="ประธานาธิบดีโดนัลด์ ทรัมป์ ยังคงมีท่าทีคลุมเครือต่อร่างกฎหมายฮ่องกงที่ทุกฝ่ายโดยเฉพาะจีน 'จับตาอย่างใกล้ชิด' ว่าผู้นำสหรัฐจะตัดสินใจอย่างไร โดยทรัมป์กล่าวว่าในขณะที่อเมริกาสนับสนุนเสรีภาพและประชาธิปไตยของฮ่องกง แต่เขา 'ต้องอยู่เคียงข้าง' ประธานาธิบดีสี จิ้นผิงด้วย"/>
  </head>
  <body>
    <article>
      <h1>ทรัมป์ "หนักใจ" เรื่องร่างกฎหมายฮ่องกง</h1>
      <address>
        <time datetime="2019-11-23T01:59:00+00:00">23 Nov 2019, 01:59</time>
      </address>
      <p>
        <b>ประธานาธิบดีโดนัลด์ ทรัมป์ ยังคงมีท่าทีคลุมเครือต่อร่างกฎหมายฮ่องกงที่ทุกฝ่ายโดยเฉพาะจีน "จับตาอย่างใกล้ชิด" ว่าผู้นำสหรัฐจะตัดสินใจอย่างไร โดยทรัมป์กล่าวว่าในขณะที่อเมริกาสนับสนุนเสรีภาพและประชาธิปไตยของฮ่องกง แต่เขา "ต้องอยู่เคียงข้าง" ประธานาธิบดีสี จิ้นผิงด้วย</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 23 พ.ย. ว่าประธานาธิบดีโดนัลด์ ทรัมป์ กล่าวเมื่อวันศุกร์ เกี่ยวกับสถานการณ์ในฮ่องกงว่า "หากไม่ใช่เขา ฮ่องกงจะหายไปจากแผนที่โลกภายใน 14 นาที" โดยไม่ได้ให้ข้อมูลเพิ่มเติมเพื่อสนับสนุนคำพูดของตัวเองในเรื่องนี้ แต่กล่าวว่าในขณะที่ประธานาธิบดีสี จิ้นผิง ต้องการบรรลุข้อตกลงการค้ากับสหรัฐ การใช้มาตรการทางทหารต่อฮ่องกงจะก่อให้เกิด "ผลกระทบด้านลบอย่างร้ายแรง"<br/> </p>
      <figure>
        <iframe data-src="https://twitter.com/CGTNOfficial/status/1198055137643614208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อย่างไรก็ตาม ทรัมป์กล่าวว่าจริงอยู่ที่สหรัฐจำเป็นต้องสนับสนุนเสรีภาพและประชาธิปไตยให้กับฮ่องกง แต่ในเวลาเดียวกันเขา "ต้องอยู่เคียงข้าง" ผู้นำจีน ซึ่งถือเป็น "เพื่อนคนหนึ่ง" และโดยส่วนตัวเขามองชื่นชมอีกฝ่าย "เดินเกมอย่างฉลาดเหลือเชื่อ" ซึ่งเป็นสิ่งที่รัฐบาลวอชิงตันต้องยอมรับ ผู้นำสหรัฐกล่าวต่อไปว่าสภาคองเกรสส่งร่างกฎหมายเรื่องฮ่องกงมาให้เขาพิจารณาแล้ว และเขา "จะใช้เวลาอย่างคุ้มค่า" ในการศึกษาร่างกฎหมายดังกล่าว</p>
      <figure>
        <img src="https://www.dailynews.co.th/admin/upload/20191123/news_YFHxmCiNvF085050_533.jpg?v=201911231312?v=1634"/>
      </figure>
      <p><b>ผู้ประท้วงจำนวนหนึ่งยังคงปักหลักอยู่ภายในมหาวิทยาลัยฮ่องกงโพลีเทคนิค ( โพลียู ) บนคาบสมุทรเกาลูน</b><br/> <br/>ทั้งนี้ สภาผู้แทนราษฎรและวุฒิสภาสหรัฐอนุมัติร่างกฎหมายสนับสนุนประชาธิปไตยและเสรีภาพในฮ่องกง ที่รวมถึงการออกมาตรการคว่ำบาตร "เจ้าหน้าที่คนใดก็ตาม" ของรัฐบาลปักกิ่ง ซึ่งละเมิดสิทธิมนุษยชนหรือลิดรอนสิทธิพลเมืองของชาวฮ่องกง และการระงับจำหน่ายอุปกรณ์ควบคุมฝูงชนที่รวมถึงแก๊สน้ำตาให้กับสำนักงานตำรวจฮ่องกง โดยร่างกฎหมายส่งไปที่ทรัมป์เมื่อวันพุธที่ผ่านมา ซึ่งผู้นำสหรัฐมีเวลา 10 วันเต็มยกเว้นวันอาทิตย์ ในการตัดสินใจว่าจะลงนามหรือวีโต้ปัดตกร่างกฎหมาย แม้ทรัมป์ไม่ลงนาม ร่างกฎหมายจะมีผลโดยอัตโนมัติเมื่อครบกำหนด แต่หากทรัมป์วีโต้ มีความเป็นไปได้สูงที่ในคราวนี้สภาคองเกรสจะสามารถยกเลิกการวีโต้ของผู้นำสหรัฐ ด้วยเสียงสนับสนุนมากกว่า 2 ใน 3 ในทั้งสองสภา ประเมินจากเสียงสนับสนุนท่วมท้นแทบเป็นเอกฉันท์ของทั้งสมาชิกสภาผู้แทนราษฎรและวุฒิสมาชิก.<br/><br/><b>เครดิตภาพ : AP</b></p>
    </article>
  </body>
</html>