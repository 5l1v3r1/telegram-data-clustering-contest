<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/diethni/article/1417548/giatros-arneitai-na-syntaxiodotithei-sta-98-toy-kai-exakoloythei-na-vlepei-astheneis-pics"/>
    <meta property="og:site_name" content="+PLUS.gr"/>
    <meta property="article:published_time" content="2019-11-23T01:58:00+00:00"/>
    <meta property="og:title" content="Γιατρός αρνείται να συνταξιοδοτηθεί στα 98 του και εξακολουθεί να βλέπει ασθενείς (pics)"/>
    <meta property="og:description" content="Όταν ο Γάλλος γιατρός Κριστιάν Σενέ άρχισε να βλέπει τους πρώτους ασθενείς του, το μακρινό 1951, η πενικιλίνη ήταν ό,τι πιο πρωτοποριακό είχε να παρουσιάσει η ιατρική επιστήμη εκείνη την εποχή..."/>
  </head>
  <body>
    <article>
      <h1>Γιατρός αρνείται να συνταξιοδοτηθεί στα 98 του και εξακολουθεί να βλέπει ασθενείς (pics)</h1>
      <h2>Όταν ο Γάλλος γιατρός Κριστιάν Σενέ άρχισε να βλέπει τους πρώτους ασθενείς του, το μακρινό 1951, η πενικιλίνη ήταν ό,τι πιο πρωτοποριακό είχε να παρουσιάσει η ιατρική επιστήμη εκείνη την εποχή...</h2>
      <address><time datetime="2019-11-23T01:58:00+00:00">23 Nov 2019, 01:58</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Σήμερα, στα 98 του, ο γιατρός εξακολουθεί να βλέπει ασθενείς και να λειτουργεί το ιατρείο του, στα προάστια του Παρισιού, δύο φορές την εβδομάδα. Κάποιοι από αυτούς τον εμπιστεύονται εδώ και δεκαετίες.</p>
      <p>Ο ίδιος δεν αντιμετωπίζει προβλήματα υγείας. Δεν φοράει καν γυαλιά όταν κάνει τις διαγνώσεις και δηλώνει ότι η συνταξιοδότηση είναι κάτι που δεν τον ελκύει καθόλου.</p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>«Όταν ξεπεράσεις τα 60, σε βάζουν στην κατηγορία των ηλικιωμένων. Τη μια μέρα θα παίξεις χαρτιά, μετά μπίνγκο, μετά θα λύσεις σουντόκου… Με όλα αυτά αποβλακώνεσαι τελείως. Είμαι πολύ καλύτερα έτσι», είπε.</p>
      <p>Ο Σενέ, που κατάγεται από την Ανζέρ στη δυτική Γαλλία, εργαζόταν ως οξυγονοκολλητής πριν γίνει γιατρός. Πήρε ειδικότητα ακτινολόγου, αλλά, τελικά, τον κέρδισε η παθολογία. Το ιατρείο του δεν έχει τίποτα που να παραπέμπει σε υψηλή τεχνολογία: Έχει ένα φαξ, όχι όμως και ηλεκτρονικό υπολογιστή στο γραφείο του. Λέει, όμως, ότι ενημερώνεται για όλες τις σύγχρονες εξελίξεις, αφού είναι συνδρομητής σε ιατρικές επιθεωρήσεις.</p>
      <figure>
        <iframe data-src="https://twitter.com/FaceMyDoc/status/1197925742983561216?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σύμφωνα με τον Σενέ, το καινούριο που συναντά σήμερα, μετά από σχεδόν 70 χρόνια καριέρας, είναι οι ασθενείς που έχουν «αυτοδιαγνωστεί», διαβάζοντας ιατρικές σελίδες στο διαδίκτυο και εμφανίζονται στο ιατρείο του, για να του ζητήσουν να τους συνταγογραφήσει φάρμακα.</p>
      <p>Πολλοί από τους ασθενείς του λένε ότι δυσκολεύονται να κλείσουν ραντεβού με γιατρό στο Σεβιγί-Λαρί -υπάρχουν μόνο τρεις γιατροί για πληθυσμό 19.000 κατοίκων. Έτσι, στήνονται από νωρίς στην ουρά έξω από το ιατρείο του Σενέ, ο οποίος ακολουθεί ένα διαφορετικό σύστημα: Δέχεται τους 20 πρώτους που θα φτάσουν στην πόρτα του. Στη Γαλλία «έχουμε γιατρούς, έχουμε ασθενείς, αλλά δεν είναι εύκολο να τους φέρουμε σε επαφή μεταξύ τους», σχολίασε.</p>
      <figure>
        <iframe data-src="https://twitter.com/STForeignDesk/status/1197925166535380992?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο πρόεδρος της Γαλλίας, Εμανουέλ Μακρόν, βρίσκεται αντιμέτωπος εδώ και μήνες με τους εργαζόμενους στα νοσοκομεία, που διαμαρτύρονται για τις σκληρές συνθήκες εργασίας και την έλλειψη επενδύσεων. Ο Σενέ λέει ότι δεν έχει δει ποτέ στο παρελθόν χειρότερη κρίση στον τομέα του.</p>
      <p>Η μέση ηλικία συνταξιοδότησης των γιατρών στη Γαλλία είναι τα 67. Ο γιος του Σενέ, που ήταν επίσης γιατρός, τα έχει ήδη παρατήσει. Όμως ο 98χρονος δεν σκοπεύει να σταματήσει σύντομα. «Αν κάθεσαι όλη την ημέρα και βλέπεις τηλεόραση πολύ γρήγορα το χάνεις, ο εγκέφαλός σου δεν αντέχει για πολύ», κατέληξε.</p>
    </article>
  </body>
</html>