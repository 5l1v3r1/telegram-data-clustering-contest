<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743121"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T01:58:00+00:00"/>
    <meta property="og:title" content="ผู้นำจีนยัน&quot;ดีลการค้า&quot;เฟสแรกกับสหรัฐ&quot;ต้องเท่าเทียม&quot;"/>
    <meta property="og:description" content="ประธานาธิบดีสี จิ้นผิง กล่าวว่าข้อตกลงการค้า 'ขั้นแรก' กับสหรัฐ ต้องเป็นการ 'เคารพกันและมีความเท่าเทียม' และจีนพร้อมตอบโต้ 'เมื่อจำเป็น' เพราะรัฐบาลปักกิ่งไม่ใช่ผู้จุดชนวนความขัดแย้งครั้งนี้"/>
  </head>
  <body>
    <article>
      <h1>ผู้นำจีนยัน"ดีลการค้า"เฟสแรกกับสหรัฐ"ต้องเท่าเทียม"</h1>
      <address>
        <time datetime="2019-11-23T01:58:00+00:00">23 Nov 2019, 01:58</time>
      </address>
      <p>
        <b>ประธานาธิบดีสี จิ้นผิง กล่าวว่าข้อตกลงการค้า "ขั้นแรก" กับสหรัฐ ต้องเป็นการ "เคารพกันและมีความเท่าเทียม" และจีนพร้อมตอบโต้ "เมื่อจำเป็น" เพราะรัฐบาลปักกิ่งไม่ใช่ผู้จุดชนวนความขัดแย้งครั้งนี้</b>
      </p>
      <p>สำนักข่าวต่างประเทศรายงานจากกรุงปักกิ่ง ประเทศจีน เมื่อวันที่ 23 พ.ย. ว่าประธานาธิบดีสี จิ้นผิง กล่าวเมื่อวันศุกร์ ระหว่างเข้าร่วมการประชุม "บลูมเบิร์ก นิว อีคอนอมี ฟอรัม" ที่มหาศาลาประชาชน ในกรุงปักกิ่ง ว่าจีนมีความมุ่งมั่นในการบรรลุข้อตกลงการค้า "เฟสแรก" กับสหรัฐ โดยข้อตกลงดังกล่าวต้องตั้งอยู่บนพื้นฐานของ "การให้เกียรติซึ่งกันและกันและความเท่าเทียม" อย่างไรก็ตาม "เมื่อถึงคราวจำเป็น" รัฐบาลปักกิ่งไม่ลังเลที่จะตอบโต้ เนื่องจากจีนไม่ได้เป็นฝ่ายจุดชนวนสงครามการค้าครั้งนี้ และไม่ประสงค์ให้เกิดเรื่องแบบนี้ตั้งแต่ต้น</p>
      <figure>
        <img src="https://www.dailynews.co.th/admin/upload/20191123/news_oauhmVrxQT081029_533.jpg?v=20191123106?v=4453"/>
      </figure>
      <p><b>ประธานาธิบดีสี จิ้นผิง ( คนขวา ) และนายหลิว เฮ่อ รองนายกรัฐมนตรีและที่ปรึกษาด้านนโยบายเศรษฐกิจของผู้นำจีน</b><br/> <br/>คำกล่าวของสีถือเป็นครั้งแรกที่สีแสดงความเห็นเรื่องสงครามการค้ากับสหรัฐอย่างเปิดเผย ขณะที่นายหลิว เฮ่อ รองนายกรัฐมนตรีและที่ปรึกษาด้านนโยบายเศรษฐกิจของผู้นำจีน กล่าวว่ารัฐบาลปักกิ่งไม่มีนโยบายผ่อนคลายมาตรการควบคุมรัฐวิสาหกิจ แต่มี "แนวทางปฏิรูป" ตามแนวทาง "เศรษฐกิจสังคมนิยมสมัยใหม่" ในแบบเฉพาะของจีนเอง และสำหรับแนวโน้มการบรรลุข้อตกลงการค้าเฟสแรกกับรัฐบาลวอชิงตันนั้น หลิวซึ่งทำหน้าที่หัวหน้าทีมเจรจาของรัฐบาลปักกิ่งตั้งแต่ต้น กล่าวว่าเขายัง "ประเมินสถานการณ์อย่างรอบคอบ"<br/> </p>
      <figure>
        <iframe data-src="https://twitter.com/CGTNOfficial/status/1197854205769183233?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/TicToc/status/1197280898045169665?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะที่อีกเพียงไม่กี่ชั่วโมงต่อมา ประธานาธิบดีโดนัลด์ ทรัมป์ กล่าวถึงการแสดงท่าทีล่าสุดของจีนต่อข้อตกลงการค้าเฟสแรกกับสหรัฐ ว่าสะท้อนให้เห็นถึงแรงกดดันที่มากกว่าในเรื่องนี้ ตกไปอยู่กับรัฐบาลปักกิ่งมากกว่า แต่เขาเชื่อมั่นว่าข้อตกลงเฟสแรก "ใกล้บรรลุผลแล้ว" โดยประเมินจากการเจรจาระหว่างคณะผู้แทนระดับสูงของทั้งประเทศ แม้ก่อนหน้านั้นวิจารณ์จีนว่า "ไม่จริงจัง" ที่จะเร่งบรรลุข้อตกลงขั้นแรกร่วมกัน อย่างไรก็ตาม ผู้นำสหรัฐยืนกรานว่าเขาไม่เห็นด้วย กับข้อเรียกร้องของจีน ซึ่งต้องการลดกำแพงภาษีที่ต่างฝ่ายต่างใช้ตอบโต้กันมาตลอด "แบบเป็นขั้นบันได" และมาตรการขั้นต่อไปขึ้นอยู่กับ "ความคืบหน้า" ของการเจรจาการค้า.<br/><br/><b>เครดิตภาพ : REUTERS</b></p>
    </article>
  </body>
</html>