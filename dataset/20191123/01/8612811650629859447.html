<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/jammu-kashmir/news/backtovillage2-strong-panchayat-focus-will-be-on-doubling-farmers-income-sushma-chauhan-263044"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-23T01:03:24+00:00"/>
    <meta property="og:title" content="बैक-टू-विलेज-2 : सशक्त पंचायत, किसानों की आय दोगुनी करने पर होगा फोकस : सुषमा चौहान"/>
    <meta property="og:description" content="जम्मू/श्रीनगर: उपायुक्त जम्मू सुषमा चौहान ने कहा है कि 25 नवंबर से शुरू हो रहे बैक टू विलेज 2 के दौरान सचिवालय और सरकार के वरिष्ठ अधिकारी जम्मू जिले की 305 पंचायतों में जाएंगे और वहां पर दो दिन और एक रात बिताएंगे। अधिकारी गांवों के संसाधनों और बुनियादी ढांचे की जानकारी एकत्र करने के लिए ग्राम सभाओं का आयोजन कर यह सुनिश्चित करने करने का प्रयास करेंगे कि बैक टू विलेज के पहले संस्करण में लोगों ने जिन समस्याओं को रखा था उन्हें पूरा किया गया है या नहीं।"/>
  </head>
  <body>
    <article>
      <h1>बैक-टू-विलेज-2 : सशक्त पंचायत, किसानों की आय दोगुनी करने पर होगा फोकस : सुषमा चौहान</h1>
      <address><time datetime="2019-11-23T01:03:24+00:00">23 Nov 2019, 01:03</time> by <a rel="author">ashu</a></address>
      <p>जम्मू/श्रीनगर: उपायुक्त जम्मू सुषमा चौहान ने कहा है कि 25 नवंबर से शुरू हो रहे बैक टू विलेज 2 के दौरान सचिवालय और सरकार के वरिष्ठ अधिकारी जम्मू जिले की 305 पंचायतों में जाएंगे और वहां पर दो दिन और एक रात बिताएंगे। अधिकारी गांवों के संसाधनों और बुनियादी ढांचे की जानकारी एकत्र करने के लिए ग्राम सभाओं का आयोजन कर यह सुनिश्चित करने करने का प्रयास करेंगे कि बैक टू विलेज के पहले संस्करण में लोगों ने जिन समस्याओं को रखा था उन्हें पूरा किया गया है या नहीं।</p>
      <p>डी.सी. जम्मू सुषमा चौहान बैक टू विलेज के दूसरे संस्करण के बारे में जानकारी देने के लिए पत्रकारों से बातचीत कर रही थीं। उन्होंने कहा कि बैक टू विलेज 2 का मुख्य उद्देश्य है कि लोगों से बातचीत कर पंचायती राज संस्थानों को अधिक सशक्त बनाने के लिए योजना बनाई जाए। 25 से 30 नवंबर तक चलने वाले इस कार्यक्रम में अधिकारी गांवों के पंच, सरपंच, ब्लॉक विकास परिषद के चेयरपर्सन के अलावा ग्रामीणों से भी बातचीत कर यह पता लगाने का प्रयास करेंगे कि सरकार की योजनाओं और नीतियों को जमीनी स्तर पर लागू किया जा रहा है या नहीं।</p>
      <p>इसके अलावा अधिकारी यह पता लगाने का प्रयास करेंग कि बैक टू विलेज 1 के दौरान जो बातें सामने रखी गई थीं उन्हें किस हद तक पूरा किया गया है। पी.एम किसान, प्रधानमंत्री आवास योजना और समाजिक सुरक्षा योजना का लाभ जरुरतमंद लोगों को मिल पा रहा है या नहीं, इसका पता लगाना भी कार्यक्रम का मकसद है। इस कार्यक्रम का सबसे महत्वपूर्ण मकसद यह पता लगाना है कि किसानों की आय को दोगुणा करने के लिए क्या प्रयास किए जाएं। सुषमा चौहान ने कहा कि प्रशासन को पूरी उम्मीद है कि जिस प्रकार बैक टू विलेज को लोगों का भरपूर का सहयोग मिला था बैक टू विलेज 2 उससे भी अधिक कामयाब होगा।</p>
      <p>लोग इस बार भी अपनी नैतिक जिम्मेदारी को समझते हुए अपने गांवों की समस्याओं को अधिकारियों के समक्ष रखेंगे। उन्होंने बताया कि प्रशासन की तरफ से एक ब्लूप्रिंट तैयार किया गया है जिसमें 305 पंचायतों में किए गए महत्वपूर्ण विकास कार्यों का ब्यौरा दिया गया है। सुषमा चौहान ने बताया कि बैक टू विलेज के पहले संस्करण में पंचायत के प्रतिनिधियों ने जिन समस्याओं को उठाया था उन सभी पर काम शुरू किया गया है। 50 के लगभग काम पूरे भी हो चुके हैं। इतने कम समय में यह काम कर पाना अपने आप में एक बड़ी उपलब्धि है। पांच महीने के अंतराल में ही बैक टू विलेज के दूसरे संस्करण को शुरू करना और लोगों से फीडबैक लेना साबित करता है कि प्रशासन ने गंभीरता से इस कार्यक्रम को लागू किया है। </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Back-to-Village-2: Strong panchayat, focus will be on doubling farmers' income: Sushma Chauhan</p>
    </article>
  </body>
</html>