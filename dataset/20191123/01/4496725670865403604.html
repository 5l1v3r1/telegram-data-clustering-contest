<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/economia/article/18-economia/1700441-holaluz-amplia-capital-i-valor-fins-als-160-milions-a-punt-per-debutar-a-borsa.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Holaluz amplia capital i valor fins als 160 milions a punt per debutar a borsa"/>
    <meta property="og:description" content="La comercialitzadora elèctrica començarà a cotitzar al MAB el dia 29 a un preu de 7,78 euros per acció Aspira a donar servei a un milió de clients el 2023"/>
  </head>
  <body>
    <article>
      <h1>Holaluz amplia capital i valor fins als 160 milions a punt per debutar a borsa</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">M.M</a></address>
      <ul>
        <li>
          <b>La comercialitzadora elèctrica començarà a cotitzar al MAB el dia 29 a un preu de 7,78 euros per acció</b>
        </li>
        <li>
          <b>Aspira a donar servei a un milió de clients el 2023</b>
        </li>
      </ul>
      <p>La comercialitzadora elèctrica catalana Holaluz ha ampliat capital per valor de 30 milions d’euros en una operació destinada tant a inversors institucionals (estatals i internacionals) i particulars. L’operació ha inclòs també una venda d’accions per valor de 10,4 milions per part dels socis fundadors i d’Axon Capital Partners, que en té una participació minoritària. Finalment, el valor estimat de la companyia vorejarà els 160 milions quan comenci a cotitzar al Mercat Alternatiu Borsari (MAB) divendres vinent, 29 de novembre. En aquell moment, el paquet d’accions flotants, és a dir, que es podran negociar a borsa, serà del 25,5%.</p>
      <p>Aquesta nova ampliació se suma a la que ja va fer al juliol, en aquella ocasió per valor de 10 milions d’euros, que va ser subscrita íntegrament pel l’entitat de previsió sectorial (EPSV) basca Geroa, que va decidir entrar en el capital d’Holaluz després de signar un acord que incloïa l’entrada de la seva directora, Virginia Oregui, al consell d’administració de la companyia catalana. Després d’aquesta nova operació, els socis fundadors posseeixen un 48,75% d’Holaluz; Axon Capital Partners, un 17,88% i Geroa, un 8,125%.</p>
      <p>La cofundadora i presidenta executiva d’Holaluz, Carlota Pi, creu que l’ampliació de capital és “un pas importantíssim dins de l’estratègia a mitjà termini, que és cotitzar en el mercat oficial”. Pi també destaca que Holaluz “serà l’única comercialitzadora d’energia que cotitzarà al MAB i l’única comercialitzadora pura llistada en el mercat borsari arreu de l’Estat”.</p>
      <p>El grup, que ha crescut exponencialment des que es va fundar, espera assolir, a més d’un milió de clients, una facturació de mil milions i una estructura de 50.000 instal·lacions fotovoltaiques en un període de tres anys.</p>
      <h3>LA XIFRA</h3>
      <p><b>194<br/></b><b>milions d’euros<br/></b>va facturar Holaluz en el període de dotze mesos tancat a final del juny passat.</p>
      <h3>Una altra energia és possible</h3>
      <p>L’energètica alternativa sortirà a borsa a un preu de 7,78 euros per acció, en l’operació de més volum de la història en el segment de companyies en expansió dins del MAB. La seva presidenta executiva, Carlota Pi, destaca el “salt d’escala” que representa per al grup, nascut fa vuit anys amb l’objectiu de servir energia cent per cent renovable i un compromís irrenunciable amb la sostenibilitat.</p>
    </article>
  </body>
</html>