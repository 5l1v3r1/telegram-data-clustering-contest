<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/economia/article/18-economia/1698893-no-pot-ser-que-la-feina-d-anys-per-prestigiar-el-cava-ara-no-serveixi.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="“No pot ser que la feina d’anys per prestigiar el cava ara no serveixi”"/>
    <meta property="og:description" content="El cava és un puntal de l'economia catalana però no passa un bon moment. A la divisió interna s'hi sumen les queixes dels productors de raïm i vi de base per la caiguda de preus"/>
  </head>
  <body>
    <article>
      <h1>“No pot ser que la feina d’anys per prestigiar el cava ara no serveixi”</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Marc Rovira</a></address>
      <ul>
        <li>
          <b>El cava és un puntal de l’economia catalana però no passa un bon moment. A la divisió interna s’hi sumen les queixes dels productors de raïm i vi de base per la caiguda de preus</b>
        </li>
      </ul>
      <p><b>El sector del cava passa moments d’agitació. El prestigi i la imatge del producte estan lluny dels dies de més esplendor i el consum s’ha estancat. Els productors de raïm i de vi de base denuncien els baixos preus a què els paguen les empreses elaboradores que dominen el mercat. Denuncien pèrdues de fins al 30%. Quan diuen que han caigut els preus de la matèria primera, a què es refereixen?<br/></b>Al vi de base i al raïm, a tot. El vi de base provinent de la verema del 2018 va sortir al mercat a primers d’aquest 2019. El preu d’aquell vi de base, que elaborem a les cooperatives i que després venem als cellers perquè en facin vi o cava, ja va caure, d’entrada, entre un 25 i un 30%. I la caiguda ja no es va remuntar.<br/><b>I ara, quin escenari tenen?<br/></b>Al setembre es va acabar la verema i hem vist que el preu del raïm també cau, un altre 30%.<br/><b>Una cosa és el vi i l’altra el raïm, però la caiguda de preus és idèntica?<br/></b>Pitjor. L’any passat el raïm va baixar de preu entre un 4 i un 5% i, llavors, el preu del vi de base va desplomar-se entre un 25 i un 30%. Però és que aquest any és el preu del raïm el que ja ha caigut un 30%. El vi d’aquesta collita no es posarà a la venda fins al desembre o gener. No podem saber encara quin serà el preu exacte, però les perspectives no són bones.<br/><b>Per què?<br/></b>Perquè continua havent-hi molt de vi en estoc i la política dels grans elaboradors és la que és. Per això avisem que si el preu del vi torna a caure un altre 30%, ja podem plegar.<br/><b>Semblen tensions pròpies del mercat i, en canvi, li demanen solucions al Departament d’Agricultura?<br/></b>No estem demanant ajudes al Departament d’Agricultura. Ens vam reunir amb la consellera per mirar de buscar solucions perquè això és insuportable. El que fem és demanar solucions per equilibrar preus amb els costos de producció. Bàsicament, el que pretenem és aconseguir un consens de tot el sector, tant dels productors com dels elaboradors, per regular la producció amb les necessitats de la demanda. A més, cal treballar per millorar la imatge del cava. No pot ser que tota la feina d’anys per prestigiar el cava ara no serveixi. Ens trobem que s’està venent cava als mateixos preus que escumosos de qualitat inferior.<br/><b>Les cooperatives controlen el 55% de la producció de tot el raïm. Algun poder deuen tenir.<br/></b>És el Consell Regulador del Cava qui regula la producció, fixant uns paràmetres de quilo per hectàrea. Quan s’acumulen estocs com els que tenim ara, el Consell Regulador podria aprovar una reducció de les produccions per hectàrea, que és el que fan altres denominacions de prestigi, com ara La Rioja o la Xampanya. No serveix de res produir molt i que després hagis de vendre malament.<br/><b>I per què el Consell Regulador no hi ha intervingut?<br/></b>Perquè no es devien pensar que la caiguda de preus seria tan important. També s’ha de dir que a dins del Consell hi ha interessos diferents.<br/><b>De fet, a les grans marques elaboradores ja els deu anar bé que la matèria vagi barata.<br/></b>Freixenet, Codorníu i Jaume Serra són les tres empreses més grans i, per descomptat, ja els està bé que hi hagi una gran oferta quan surten a comprar. Ens trobem que el Consell Regulador dedica els esforços a promocionar els caves d’alta qualitat, i ja ens sembla bé i volem defensar-ho, però també cal destinar més recursos a promocionar totes les gammes del cava. Si volem donar sortida a les quantitats de vi que tenim acumulat, ens cal un esforç per comercialitzar totes les gammes del producte.<br/><b>Però és possible col·locar tot l’estoc en el mercat sense que la imatge de qualitat del producte en surti perjudicada?<br/></b>Per què no hauria de ser possible? El <i>prosecco</i> està comercialitzant un volum d’ampolles superior al del cava. Jo no em vull comparar amb ningú, ni amb <i>prosecco</i> ni amb xampany ni amb cap altre escumós, però si volem ser competitius hem de ser capaços de col·locar el producte que tenim.<br/><b>Es critica els grans productors, però durant anys se’ls venia la producció a ulls clucs perquè eren un client segur.<br/></b>Durant anys es va apostar per la política de créixer en hectàrees, es pensava en produir i produir. I l’error va ser produir amb unes perspectives de venda que no s’han complert.<br/><b>Què pensa d’iniciatives com la de Corpinnat?<br/></b>Sense ànim de criticar, penso que la millor defensa és treballar conjuntament, buscar estratègies de consens. Sempre que algú ha intentat marxar d’un paraigua important, al final s’ha acabat mullant. I el cava ja té un reconeixement internacional gran.</p>
    </article>
  </body>
</html>