<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1700579-expectacio-entre-restauradors-del-port-olimpic-pel-futur.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Expectació entre restauradors del Port Olímpic pel futur"/>
    <meta property="og:description" content="L'anunci de l'acord entre la Generalitat i l'Ajuntament de Barcelona que permet desencallar la reforma del Port Olímpic de Barcelona ha generat expectació entre els professionals del sector de..."/>
  </head>
  <body>
    <article>
      <h1>Expectació entre restauradors del Port Olímpic pel futur</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">j.Panyella</a></address>
      <p>L’anunci de l’acord entre la Generalitat i l’Ajuntament de Barcelona que permet desencallar la reforma del Port Olímpic de Barcelona ha generat expectació entre els professionals del sector de la restauració que hi treballen i que integren la principal activitat econòmica que hi ha al recinte mariner. Ahir, la versió que tenia l’associació de restauradors, que respon al nom d’Abroport, era la que van poder llegir a través dels mitjans de comunicació, ja que des de l’Ajuntament encara no se’ls ha comunicat oficialment. Tot i això, Alfons Herrero, president d’Abroport, es va mostrar esperançat que la reforma a fons tiri endavant i reverteixi en una millora per als seus negocis, avui en dia molt tocats per la mala imatge que ha agafat el port en els últims anys. Aquesta imatge negativa ha vingut donada per la deriva que ha pres l’oci de nit, amb les discoteques i bars musicals, la majoria dels quals han anat a parar a mans d’estrangers. L’evolució del negoci de nit al recinte va fer fins i tot que els propietaris de restaurants i de l’oci nocturn trenquessin relacions i els segons abandonessin la disciplina d’Abroport. Treballadors de la restauració del port consultats ahir per aquest diari van explicar les dificultats amb què han de treballar, el descens de públic, i els problemes de seguretat que hi ha durant la nit i la matinada. Una d’aquestes persones va explicar que la por que passa pel tipus de personal que acudeix de matinada al Port Olímpic és tan gran que s’ha comprat una pistola Tasser, que dispara impulsos elèctrics.</p>
    </article>
  </body>
</html>