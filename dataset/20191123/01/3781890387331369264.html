<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743076"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="คต.เปิดรับฟังความคิดเห็นห้ามนำเข้าขยะอิเล็กทรอนิกส์"/>
    <meta property="og:description" content="กระทรวงพาณิชย์ เปิดรับฟังความคิดเห็นร่างประกาศห้ามนำเข้า “ขยะอิเล็กทรอนิกส์” 428 รายการ เพื่อป้องกันการนำขยะอิเล็กทรอนิกส์เข้ามาก่อปัญหามลพิษในไทย แสดงความคิดเห็นได้ตั้งแต่วันนี้ - 12 ธ.ค.62 ก่อนชง ครม. พิจารณา"/>
  </head>
  <body>
    <article>
      <h1>คต.เปิดรับฟังความคิดเห็นห้ามนำเข้าขยะอิเล็กทรอนิกส์</h1>
      <address>
        <time datetime="2019-11-23T01:00:00+00:00">23 Nov 2019, 01:00</time>
      </address>
      <p>
        <b>กระทรวงพาณิชย์ เปิดรับฟังความคิดเห็นร่างประกาศห้ามนำเข้า “ขยะอิเล็กทรอนิกส์” 428 รายการ เพื่อป้องกันการนำขยะอิเล็กทรอนิกส์เข้ามาก่อปัญหามลพิษในไทย แสดงความคิดเห็นได้ตั้งแต่วันนี้ - 12 ธ.ค.62 ก่อนชง ครม. พิจารณา</b>
      </p>
      <p>นายกีรติ รัชโน ผู้ตรวจราชการกระทรวงพาณิชย์ รักษาราชการแทนอธิบดีกรมการค้าต่างประเทศ เปิดเผยว่า กรมการค้าต่างประเทศได้ยกร่างประกาศกระทรวงพาณิชย์ เรื่อง กำหนดให้ขยะอิเล็กทรอนิกส์เป็นสินค้าที่ต้องห้ามในการนำเข้ามาในราชอาณาจักร พ.ศ. .... เพื่อห้ามนำเข้าขยะอิเล็กทรอนิกส์ จำนวน 428 รายการ คลอบคลุมชิ้นส่วนอุปกรณ์ไฟฟ้าและอิเล็กทรอนิกส์หรือเศษ (ไม่รวมเศษจากเครื่องกำเนิดไฟฟ้า) ที่มีส่วนประกอบ ซึ่งได้แก่ ตัวเก็บประจุไฟฟ้า และแบตเตอรี่อื่นๆ สวิทซ์ที่มีปรอทเป็นองค์ประกอบในการทำงาน เศษแก้วจากหลอดรังสีแคโทด และแอกติเวเต็ดกลาสอื่นๆ ตัวเก็บประจุไฟฟ้าที่มีสารพีซีบี หรือที่ปนเปื้อนด้วยแคดเมียม ปรอท ตะกั่ว โพลีคลอริเนทเต็ดไบฟีนิล โดยเปิดรับฟังความคิดเห็นจากทุกภาคส่วนผ่านทางเว็บไซต์กรมการค้าต่างประเทศ <a href="https://www.dft.go.th/">www.dft.go.th</a> ระหว่างวันที่ 20 พ.ย. – 12 ธ.ค.62 และหลังจากนี้ กรมฯ จะรวบรวมความคิดเห็นทั้งหมดเสนอคณะรัฐมนตรีก่อนออกประกาศกระทรวงพาณิชย์ฯ ต่อไป<br/> <br/>นายกีรติกล่าวเพิ่มเติมว่า การออกประกาศดังกล่าว เพื่อป้องกันไม่ให้มีการนำขยะอิเล็กทรอนิกส์เข้ามาทิ้งในประเทศไทย อีกทั้งยังช่วยอนุรักษ์สิ่งแวดล้อมและคุ้มครองความปลอดภัยของประชาชน รวมทั้งเป็นการกระตุ้นให้ผู้ประกอบการและหน่วยงานที่เกี่ยวข้องเร่งดำเนินการจัดการขยะอิเล็กทรอนิกส์ที่มีอยู่ภายในประเทศอย่างถูกต้องและเหมาะสม<br/> <br/>ทั้งนี้ การออกประกาศกระทรวงพาณิชย์เพื่อห้ามนำเข้าขยะอิเล็กทรอนิกส์จะสอดคล้องกับกระทรวงอุตสาหกรรมที่อยู่ระหว่างดำเนินการออกประกาศเพื่อห้ามโรงงานใช้ขยะอิเล็กทรอนิกส์ที่นำเข้าจากต่างประเทศมาเป็นวัตถุดิบในโรงงาน<br/> <br/>สำหรับผู้ที่สนใจสามารถสอบถามข้อมูลเพิ่มเติมได้ที่ กองบริหารการค้าสินค้าทั่วไป โทรศัพท์ 02-547-5124, 02-528-7500-29 ต่อ 4503 หรือเว็บไซต์กรมการค้าต่างประเทศ <a href="https://www.dft.go.th/">www.dft.go.th</a> หรือสายด่วน 1385<br/> </p>
    </article>
  </body>
</html>