<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743117"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T01:35:00+00:00"/>
    <meta property="og:title" content="'สุภโชค'รับขาด'เอกนิษฐ์'ทำทีมยุบ แต่เชื่อมีคนแทนได้"/>
    <meta property="og:description" content="'สุภโชค' ยอมรับ ขาด 'เอกนิษฐ์' ทำให้ประสิทธิภาพทีมลดลงไป แต่เชื่อมีคนทดแทน มั่นใจเข้าขากันดี หวังนำวิชา จาก 'นิชิโนะ' มาช่วยถ่ายทอดให้เพื่อนร่วมทีม ส่วน 'ศุภชัย' ชี้ เรื่องสนาม ไม่ใช่ข้ออ้าง"/>
  </head>
  <body>
    <article>
      <h1>'สุภโชค'รับขาด'เอกนิษฐ์'ทำทีมยุบ แต่เชื่อมีคนแทนได้</h1>
      <address>
        <time datetime="2019-11-23T01:35:00+00:00">23 Nov 2019, 01:35</time>
      </address>
      <figure>
        <img src="https://www.dailynews.co.th/admin/upload/20191123/news_NXqVsGqoOk075139_533.jpg?v=20191123092"/>
      </figure>
      <p>
        <b>"สุภโชค" ยอมรับ ขาด "เอกนิษฐ์" ทำให้ประสิทธิภาพทีมลดลงไป แต่เชื่อมีคนทดแทน มั่นใจเข้าขากันดี หวังนำวิชา จาก "นิชิโนะ" มาช่วยถ่ายทอดให้เพื่อนร่วมทีม ส่วน "ศุภชัย" ชี้ เรื่องสนาม ไม่ใช่ข้ออ้าง</b>
      </p>
      <p>สุภโชค สารชาติ ยอมรับ การที่ทีมซีเกมส์ ขาด เอกนิษฐ์ ปัญญา ทำให้ประสิทธิภาพทีมลดลงไป แต่เชื่อว่า มีคนทดแทนได้<br/><br/>เมื่อช่วงเช้าวันที่ 23 พ.ย. นักฟุตบอลชาย ทีมชาติไทย เดินทางจากท่าอากาศยานนานาชาติสุวรรณภูมิ ไปยังกรุงมะนิลา ประเทศฟิลิปปินส์ เตรียมแข่งขันกีฬาซีเกมส์ ครั้งที่ 30 <br/><br/>ทั้งนี้ ทีมซีเกมส์ไทย มีปัญหาอาการบาดเจ็บ ไล่จาก มาร์โค บัลลินี เจ็บเข่าในเกมอุ่นเครื่องที่สนามหญ้าเทียมจุฬาฯ พัก 6 เดือน ต่อด้วย เอกนิษฐ์ ปัญญา เจ็บจากเกมชุดใหญ่ ไทยเวียดนาม ผ่าเข่าพักอย่างน้อย 2 เดือน ต้องถอนตัวไป และทำให้เหลือนักเตะแค่ 19 คน กับการลงสนามหญ้าเทียม 7 แมตช์ ใน 15 วัน หากเข้าถึงรอบชิงชนะเลิศ หรือชิงที่ 3 </p>
      <figure>
        <img src="https://www.dailynews.co.th/admin/upload/20191123/news_MaUsqWtonv075152_533.jpg?v=20191123092?v=3741"/>
      </figure>
      <p>ขณะเดียวกัน สุภโชค สารชาติ ที่ไปเล่นทีมชาติชุดใหญ่มาเช่นเดียวกับ เอกนิษฐ์ กล่าวว่า “การขาด เอกนิษฐ์ไป ผมคิดว่าประสิทธิภาพในทีมอาจจะลดลงไปบ้าง แต่คนอื่นๆ ยังสามารถทดแทนกันได้”<br/><br/>เจ้าเช็ค กล่าวต่อไปว่า รุ่นนี้ก็เล่นด้วยกันมาตลอดอยู่แล้วครับ ไม่น่าจะมีปัญหาเรื่องการเล่นไม่เข้าขา ส่วนสภาพร่างกายที่เพิ่งเสร็จจากการเล่นให้ชุดใหญ่ ก็มีผลบ้าง แต่ว่าเมื่อถึงเวลาแข่งก็ไม่น่ามีปัญหาอะไร เพราะศักยภาพของทีมอยู่ในเกณฑ์ที่ดี<br/><br/>“เรื่องความคาดหวังในการคว้าเหรียญทอง ก็รู้สึกกดดันบ้าง แต่ก็พยายามทำให้ดีที่สุดครับ”<br/><br/>“เกมรอบแรก ผมว่าเราน่าจะผ่านไปได้ครับ แต่ก็ไม่ประมาท การที่ผมเคยร่วมงานกับนิชิโนะมาแล้วในทีมชุดใหญ่ ทำให้เรารู้สไตล์การเล่นของเขาครับว่าเป็นอย่างไร ก็คิดว่าน่าจะสามารถแนะนำพี่ๆ เพื่อนๆ ได้ครับ”<br/><br/>ส่วน ศุภชัย ใจเด็ด กล่าวว่า “รู้สึกดีใจครับ ที่ได้เข้ามาในทีมชุดนี้ เป็นชุดที่เล่นด้วยกันมาตั้งแต่รุ่นอายุไม่เกิน 19 ปี ถึงจะไม่ได้ร่วมเล่นด้วยกันมานานพอสมควร แต่ก็ยังมีเวลาทำความเข้าใจกับแท็คติกของโค้ช และพยายามจะช่วยทีมให้ดีที่สุด ช่วงแรกอาจจะติดขัดนิดหน่อย แต่เชื่อว่าทุกคนจะพยายามโฟกัส ถึงตรงนั้นแล้ว 90 นาทีในสนาม อะไรก็เกิดขึ้นได้”<br/><br/>“ปัจจัยเรื่องสนาม ก็อาจมีผลกระทบเล็กน้อย แต่นั่นก็ไม่ใช่ข้ออ้าง ผมเชื่อว่า ทุกคนจะพยายามเต็มที่ครับ”</p>
      <figure>
        <img src="https://www.dailynews.co.th/admin/upload/20191123/news_ckqjQFrZUw075157_533.jpg?v=20191123092?v=6090"/>
      </figure>
      <p>โปรแกรมฟุตบอลชายซีเกมส์<br/>ไทย อยู่กลุ่ม B ร่วมกับ อินโดนีเซีย, เวียดนาม, ลาว, สิงคโปร์, บรูไน<br/>.<br/>วันที่ 26 พ.ย. 15.00 น. ไทย พบ อินโดนีเซีย/ริซาล เมโมเรียล<br/>วันที่ 28 พ.ย. 15.00 น. ไทย พบ บรูไน/ริซาล เมโมเรียล<br/>วันที่ 1 ธ.ค. 15.00 น. ไทย พบ สิงคโปร์/บินาน ฟุตบอล สเตเดียม<br/>วันที่ 3 ธ.ค. 15.00 น. ไทย พบ ลาว/ริซาล เมมโมเรียล<br/>วันที่ 5 ธ.ค. 15.00 น. ไทย พบ เวียดนาม/บินาน ฟุตบอล สเตเดียม<br/>.......<br/>รอบรองชนะเลิศ<br/>วันที่ 7 ธ.ค.<br/>เวลา 15.00 น. A1-B2/ริซาล เมโมเรียล<br/>เวลา 19.00 น. B2-A1/ริซาล เมโมเรียล<br/>.......<br/>ชิงที่ 3<br/>วันที่ 10 ธ.ค. เวลา 15.00 น./ริซาล เมโมเรียล<br/>.........<br/>ชิงชนะเลิศ<br/>วันที่ 10 ธ.ค. เวลา 19.00 น./ริซาล เมโมเรียล</p>
    </article>
  </body>
</html>