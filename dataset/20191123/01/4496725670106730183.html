<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700505-putin-anuncia-un-nou-pla-de-rearmament-per-al-2020.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Putin anuncia un nou pla de rearmament per al 2020"/>
    <meta property="og:description" content="El president rus lloa els avenços del país en la modernització de l'arsenal i l'enfortiment de l'exèrcit Alerta de l'augment del nombre de països nuclears i dels intents de militaritzar l'espai"/>
  </head>
  <body>
    <article>
      <h1>Putin anuncia un nou pla de rearmament per al 2020</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Redacció</a></address>
      <ul>
        <li>
          <b>El president rus lloa els avenços del país en la modernització de l’arsenal i l’enfortiment de l’exèrcit</b>
        </li>
        <li>
          <b>Alerta de l’augment del nombre de països nuclears i dels intents de militaritzar l’espai</b>
        </li>
      </ul>
      <p>El president rus, Vladímir Putin, va anunciar ahir que el 2020 Rússia començarà a treballar en un nou programa de rearmament que preveu la creació i lliurament a l’exèrcit d’armes basades en “nous principis físics”. “L’any que ve haurem de començar a formar el programa estatal d’armes fins al 2033 i, en correspondència, el programa de desenvolupament del complex industrial militar”, va dir Putin durant la reunió del Consell de Seguretat de Rússia.</p>
      <p>Segons el mandatari rus, la tasca principal d’aquest nou període serà “la millora de les característiques quantitatives i qualitatives de les armes i els equips bèl·lics”. “Es tracta de models moderns i d’avantguarda d’armes d’alta precisió i mitjans de defensa aeroespacial i de l’aplicació activa de les tecnologies de la intel·ligència artificial en la creació de productes militars”, hi va afegir.</p>
      <p>Putin va fer una crida a ampliar la línia de models de drons d’exploració i assalt, a més dels sistemes d’armes làser i hipersòniques, basades “en nous principis físics”. A més, va instar a crear sistemes robotitzats capaços de complir “diverses missions al camp de batalla”.</p>
      <p>El cap del Kremlin va celebrar que l’exèrcit rus disposi d’una gran quantitat d’armes modernes, moltes de les quals úniques al món. “Vull destacar especialment el desenvolupament reeixit del programa estatal d’armes, que va permetre un reequipament tècnic radical de l’organització militar”, va afirmar el mandatari. En aquest sentit, va puntualitzar que tant l’exèrcit com la flota disposen de més d’un 68% d’armes i equipament bèl·lic moderns.</p>
      <p>El president va remarcar que durant els últims anys s’ha dut a terme una gran feina per enfortir les forces armades. “S’ha renovat la doctrina militar i una sèrie de documents de planificació estratègica que han definit i han concretat la direcció del treball conjunt de les entitats militars per garantir la seguretat de Rússia i la defensa del país”, va dir.</p>
      <p>Putin va assenyalar que en l’actualitat el món afronta “greus reptes i amenaces, indeterminació, un desenvolupament vertiginós de les tecnologies, incloent-hi les militars, mentre que la competència s’incrementa”.</p>
      <p>El cap del Kremlin va expressar la seva preocupació per la proliferació de conflictes nous arreu del món, que se sumen als que ja hi havia. “Les principals potències desenvolupen activament les seves armes ofensives. L’anomenat club nuclear, de fet, va sumant nous membres”, va advertir Putin, que va alertar també de “l’acostament de la infraestructura militar de l’OTAN a les nostres fronteres” i dels “intents de militaritzar l’espai”.</p>
      <h3>LA XIFRA</h3>
      <p><b>68<br/></b><b>per cent<br/></b>de les armes de l’exèrcit rus són modernes, segons el president, Vladímir Putin.</p>
      <h3>Millores al míssil fallit</h3>
      <p>El president rus, Vladímir Putin, va participar ahir en un homenatge pòstum al Kremlin a les set persones que van morir en una prova d’uns míssils a la mar Blanca el 8 d’agost passat. Durant l’acte, el mandatari va prometre que una de les seves prioritats serà “perfeccionar aquesta arma”.</p>
      <p>L’accident va succeir després que els enginyers acabessin la prova en una plataforma marítima a Niónoksa. En aquell moment es va cremar l’aparell, el míssil va esclatar i tres homes van sortir volant fins a caure al mar, segons l’agència nuclear russa Rosatom. El sinistre va provocar un total de set morts, entre els quals cinc enginyers, i sis ferits. A més, es van registrar uns nivells de radiació setze vegades més alts del que és normal a la ciutat gran més propera, Severodvinsk, a 47 quilòmetres de Niónoksa. Les autoritats van mirar d’amagar les conseqüències de l’accident.</p>
    </article>
  </body>
</html>