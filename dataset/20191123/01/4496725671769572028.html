<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1700429-el-comerc-passa-a-ser-un-eix-de-pais-prioritari.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="El comerç passa a ser un eix de país prioritari"/>
    <meta property="og:description" content="Àngels Chacón presenta l'Agenda Comerç 20/21 El govern destinarà 12 milions a desenvolupar el full de ruta"/>
  </head>
  <body>
    <article>
      <h1>El comerç passa a ser un eix de país prioritari</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Mireia Rourera</a></address>
      <ul>
        <li>
          <b>Àngels Chacón presenta l’Agenda Comerç 20/21</b>
        </li>
        <li>
          <b>El govern destinarà 12 milions a desenvolupar el full de ruta</b>
        </li>
      </ul>
      <p>El comerç és una prioritat de país. El govern destinarà 12 milions d’euros en dos anys al que s’ha anomenat Agenda Comerç 20/21, un pla de curt termini per impulsar un sector que no només vertebra el territori, manté el patrimoni i articula el caràcter de la gent, sinó que és font d’atractiu turístic, de riquesa i d’ocupació (genera el 16% del PIB català i dona feina a més de mig milió de persones, el 15% dels llocs de treball).</p>
      <p>La consellera d’Empresa i Coneixement, Àngels Chacón, va presentar ahir al recinte del Born, a Barcelona, aquesta agenda davant de bona part dels responsables del sector, associacions, sindicats i empreses, que, en gran mesura han participat en l’elaboració de les línies mestres d’aquest full de ruta amb les estratègies pensades per afrontar els reptes del comerç.</p>
      <p>L’Agenda Comerç 20/21 es basteix sobre cinc reptes: el prestigi i la promoció, la formació, el talent i l’emprenedoria, la transformació tecnològica, el territori i les persones, i els models de competitivitat. Primer punt: prestigi i promoció. Els experts consideren que el sector del comerç s’ha de posicionar en relació amb el pes estratègic que té, que cal prestigiar-lo i fer entendre la importància i la transversalitat de les activitats comercials. La directora general de Comerç, Muntsa Vilalta, va recordar ahir en aquest sentit que, entre altres reptes, el comerç “ha de saber capitalitzar els 19 milions de turistes que venen cada any”.</p>
      <p>La formació del sector, en un moment de màxima competitivitat, és prioritària, així com la recerca de talent i fomentar la vocació comercial i l’emprenedoria, sobretot dels joves. Tot i que el comerç ja avui s’estudia com a grau universitari, encara falta promocionar-lo més i que es coneguin aquests estudis. Ahir Muntsa Vilalta va apuntar que hi ha el projecte de fer una universitat d’estiu del comerç.</p>
      <p>La transformació ecològica és el tercer eix en què l’Agenda 20/21 vol incidir, amb la idea que, del més petit al més gran, els comerços han de ser capaços de competir en el món de les noves tecnologies i les xarxes socials. Entre les coses que es proposa aquest full de ruta presentat ahir hi ha tirar endavant un programa d’acompanyament a les empreses en el seu procés de transformació tecnològica.</p>
      <p>El quart punt parla de la importància del comerç en els plans de la ciutat i en la vertebració de pobles i barris; per això l’Agenda –recordem que l’han fet una vuitantena de professionals directaments relacionats amb el sector– demanen que se situï el comerç en el centre de les decisions municipals, que es promoguin acords i eines normatives per a la millora de l’espai públic des de la perspectiva del comerç i que s’impulsi l’associacionisme. En aquest punt de normativa, el comerç demana un protocol contra la venda il·legal a la via pública i una oficina tècnica d’assessorament per a la llei de les àrees de promoció econòmica i urbana (APEU) i la seva implantació. Per cert, que la consellera Chacón va prometre que la llei de les APEU, una reivindicació històrica del sector, passarà pel Parlament a final d’any o “durant el mes de gener, a tot tardar”. Finalment l’Agenda Comerç 20/21 inclou el gran repte de la competitivitat. Aquí hi ha previst un pla de transició cap al comerç del futur, impulsar un canal d’expansió internacional, però també un programa de suport als mercats municipals o potenciar l’excel·lència i el comerç emblemàtic.</p>
      <h3>LA FRASE</h3>
      <blockquote>L’Agenda Comerç 20/21 és un model paradigmàtic de col·laboració publicoprivada<cite><b>Àngels Chacón<br/></b>consellera d’empresa i coneixement</cite></blockquote>
    </article>
  </body>
</html>