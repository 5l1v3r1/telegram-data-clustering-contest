<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000112395"/>
    <meta property="og:site_name" content="MGR Online"/>
    <meta property="article:published_time" content="2019-11-23T01:41:00+00:00"/>
    <meta property="og:title" content="ระดมกำลังปูพรมค้นหา “น้องจุ๊บ” สาวสวยคู่แฝดพิการสมอง ถูกลักพาตัวหายไป 3 วัน หมอดูบอกคนพาไปทิ้งไว้ใต้ต้นไม้ใหญ่ ใช้อาคมบังตา"/>
    <meta property="og:description" content="ชุมพร - เจ้าหน้าที่ระดมกำลังกว่า 100 นาย ปูพรมค้นหา “น้องจุ๊บ” สาวสวยคู่แฝดหน้าตาดีพิการสมองพัฒนาการช้า ถูกลักพาตัวหายไปนาน 3 วัน ยังไม่เจอ ต้องพึ่งหมอดูบอกคนพาไปมีอาคมทำพิธีปิดป่าบังตาปล่อยทิ้งไว้ใต้โคนต้นไม้ใหญ่"/>
  </head>
  <body>
    <article>
      <h1>ระดมกำลังปูพรมค้นหา “น้องจุ๊บ” สาวสวยคู่แฝดพิการสมอง ถูกลักพาตัวหายไป 3 วัน หมอดูบอกคนพาไปทิ้งไว้ใต้ต้นไม้ใหญ่ ใช้อาคมบังตา</h1>
      <address><time datetime="2019-11-23T01:41:00+00:00">23 Nov 2019, 01:41</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011627501.JPEG"/>
      </figure>
      <p>
        <b>ชุมพร - เจ้าหน้าที่ระดมกำลังกว่า 100 นาย ปูพรมค้นหา “น้องจุ๊บ” สาวสวยคู่แฝดหน้าตาดีพิการสมองพัฒนาการช้า ถูกลักพาตัวหายไปนาน 3 วัน ยังไม่เจอ ต้องพึ่งหมอดูบอกคนพาไปมีอาคมทำพิธีปิดป่าบังตาปล่อยทิ้งไว้ใต้โคนต้นไม้ใหญ่</b>
      </p>
      <figure>
        <iframe src="https://www.youtube.com/embed/VHXikzJtIec" width="560" height="315" data-service="Youtube" scrolling="no"/>
      </figure>
      <p>น.ส.ชลิสา ชลชลา ปลัดฝ่ายความมั่นคง อ.เมือง จ.ชุมพร พ.ต.ต.ชนะภัย บุนนาค สวป.สภ.เมืองชุมพร พร้อมกำลัง ตชด.41 อส. ตำรวจ ทหาร อป.พร. ผู้นำชุมชน นักประดาน้ำหน่วยกู้ภัยสายชลมูลนิธิชุมพร และชาวบ้านกว่า 100 นาย ได้ถอนกำลังออกจากป่ากลับลงมาที่บ้านของ นางอารีย์ ชั่งช่างเรือ อายุ 57 ปี เลขที่ 36/4 หมู่ 6 ต.วังใหม่ อ.เมือง จ.ชุมพร เป็นบ้านปูนชั้นเดียวท่ามกลางสวนยางพาราและป่าเขา หลังจากระดมกำลังออกค้นหา น.ส.สุวลัย หรือจุ๊บ บุญจันทร์ อายุ 36 ปี ซึ่งเป็นหญิงสาวสวยหน้าตาดีแต่พิการทางสมองพัฒนาการช้า ได้ถูกคนล่อลวงพาเข้าป่าออกจากบ้านนาน 3 วันแล้ว</p>
      <figure>
        <img src="https://mpics.mgronline.com/pics/Images/562000011627502.JPEG"/>
      </figure>
      <p>น.ส.ชลิสา ชลชลา ปลัดฝ่ายความมั่นคง อ.เมืองชุมพร กล่าวว่า ได้รับแจ้งมีบุคคลสูญหายตั้งแต่ช่วงบ่ายของวันที่ 20 พ.ย.62 ที่ผ่านมา ชื่อ น.ส.สุวลัย หรือ “น้องจุ๊บ” ซึ่งเป็นคู่แฝดกับพี่สาวอีกคนชื่อ “จิ๊บ” ทั้งคู่พิการทางสมองพัฒนาการช้า แต่ยังสามารถพูดคุยรู้เรื่อง ช่วงเกิดเหตุตอนบ่ายผู้ปกครองออกไปรับหลานที่โรงเรียนปล่อยให้คู่แฝดทั้ง 2 คนอยู่บ้าน เมื่อรับหลานกลับมาบ้านเห็นลูกสาวฝาแฝดผู้น้องชื่อ “จุ๊บ” ได้หายไป พอสอบถามฝาแฝดผู้พี่ชื่อ “จิ๊บ” ก็บอกว่าขณะนั่งอยู่หน้าบ้านได้มีผู้ชายซึ่งเป็นคนในหมู่บ้านที่รู้จักกันมาหาแล้วจับมือ “น้องจุ๊บ” ดึงไปทางหลังบ้านซึ่งเป็นสวนยางพาราและป่าเขา โดยระบุชื่อชายคนดังกล่าวที่เขารู้จักด้วย เจ้าหน้าที่ได้ออกตามหามา 3 วันแล้วแต่ก็ยังไม่เจอ <br/><br/><b>น.ส.ชลิสา กล่าวต่อว่า ส่วนผู้ต้องสงสัยที่ “น้องจิ๊บ” ฝาแฝดผู้พี่บอกว่ามาที่บ้านแล้วจับมือแฝดผู้น้องชื่อ “จุ๊บ” พาไปในป่าทางหลังบ้าน เบื้องต้นตำรวจนำตัวไปสอบปากคำแล้วแต่ให้การว่าไม่รู้เห็นกับการหายตัวไปแต่อย่างใด ซึ่งเจ้าหน้าที่ยังอยู่ระหว่างสอบสวนหาพยานหลักฐานอื่นๆ อยู่ อย่างไรก็ตาม ที่ผ่านมาได้ระดมกำลังกันค้นหามา 2 วัน 2 คืนแล้วแต่ก็ยังไม่เจอตัว วันนี้เป็นวันที่ 3 ได้มีชาวบ้านมาเล่าให้ผู้ปกครอง “น้องจุ๊บ” ฟังว่า ได้ไปเข้าฝันบอกว่าตนเองได้ถูกฆ่าผ่าท้องออกแล้วนำร่างไปถ่วงน้ำเพื่อไม่ให้ศพลอย ดังนั้น เพื่อความสบายใจของผู้ปกครองและญาติ ตนก็ได้ประสานไปยังชุดประดาน้ำกู้ภัยสายชลมูลนิธิชุมพรออกดำน้ำค้นหาตามสระ หนองน้ำต่างๆ บริเวณใกล้เคียงก็ไม่พบ กำลังส่วนหนึ่งยังออกคนหาตามป่าเขาก็ยังไม่พบ วันนี้จึงถอนกำลังบางส่วนออกจากพื้นที่ก่อนเนื่องจากมีภารกิจอื่น และจะได้วางแผนการค้นหาใหม่อีกครั้งตามจุดที่ยังไปไม่ถึงต่อไป</b></p>
      <figure>
        <img src="https://mpics.mgronline.com/pics/Images/562000011627503.JPEG"/>
      </figure>
      <p>
        <b>ด้าน นายวัณโณ พิกุลทอง ผู้ช่วยผู้ใหญ่บ้านหมู่ 6 ตำบลวังใหม่ กล่าวว่า หลังจากค้นหามา 2 วันแล้ว วันนี้เป็นวันที่ 3 จึงได้ไปหาหมอดูมา พอหมอดูซึ่งเป็นแม่ชีเห็นตนก็ถามเลยว่ามาเรื่องคนหายเป็นผู้หญิงไม่สมประกอบใช่หรือไม่ ทั้งๆ ที่ตนยังไม่ทันจะพูดอะไรเลย โดยหมอดูบอกว่ามีผู้ชายเป็นคนพาไปปล่อยไว้ที่โคนต้นไม้ใหญ่ซึ่งคนพาไปมีวิชาอาคมเกี่ยวกับป่าเขาได้ทำพิธีปิดป่าไว้ไม่ให้ใครมองเห็น และหมอดูได้ให้ตนนำธูปเทียนแล้วแนะนำให้ตนทำตามพิธีเปิดป่าเอง โดยบอกว่า “น้องจุ๊บ” ยังไม่ตายยังอยู่ที่โคนต้นไม้ใหญ่แต่เรามองไม่เห็นเองเพราะมีคนทำพิธีปิดป่าไว้ ซึ่งตนก็ได้ทำพิธีตามที่แม่ชีหมอดูบอกแล้วก็ออกค้นหาแต่ก็ยังไม่เจอ ก็จะต้องออกค้นหาตามที่หมอดูบอกต่อไป</b>
      </p>
      <figure>
        <img src="https://mpics.mgronline.com/pics/Images/562000011627504.JPEG"/>
      </figure>
      <p><b>นางอารีย์ ชั่งช่างเรือ แม่ของ “น้องจุ๊บ” กล่าวทั้งน้ำตาว่า ตนมีลูก 3 คน คนโตเป็นผู้ชายทำงานอยู่ต่างจังหวัด ตนอยู่กับลูกสาวฝาแฝดและหลานอีก 1 คน ช่วงเกิดเหตุเวลาประมาณบ่าย 3 โมงครึ่ง ตนได้ขับรถจักรยานยนต์ออกไปรับหลานที่โรงเรียนในหมู่บ้าน หลังกลับมาถึงบ้านเจอ “น้องจิ๊บ” แฝดผู้พี่ซึ่งทั้งคู่จะไม่เคยห่างกันได้นั่งร้องไห้โฮบอกว่าน้องสาวคือ “น้องจุ๊บ” มีผู้ชายเป็นเพื่อนบ้านที่รู้จักกันมาจับมือน้องสาวดึงไปทางหลังบ้านแล้วหายไปไม่กลับมา เมื่อตนและญาติๆ ออกตามหาก็ไม่เจอจึงได้แจ้งเจ้าหน้าที่ออกตามหาจนถึงวันนี้ 3 วันแล้ว ตนไปหาหมอดูในจังหวัดที่ว่าเก่งมาหลายคนแล้วก็บอกมาให้ตนทำพิธีต่างๆตนก็ทำตามแต่ก็ยังหาไม่เจอ </b><br/><br/>นางอารีย์ กล่าวต่อว่า ลูกสาวฝาแฝดตนทั้งคู่เป็นคนพิการทางสมองพูดจาช้าแต่พูดคุยรู้เรื่องทุกอย่าง ช่วยเหลือตัวเองได้ รู้จักชื่อจำเพื่อนบ้านได้ทุกคน ที่ผ่านมา ลูกสาวตนทั้ง 2 คน ไม่เคยออกจากบ้านไปไหนเพียงลำพังคนเดียว ถ้าจะไปก็ต้องมีตนไปด้วยทุกครั้ง จึงอยากให้คนที่พาลูกสาวตนไปพากลับมาส่งด้วยและหากมีการลักพาตัวไปตามที่ลูกสาวแฝดผู้พี่บอกก็อยากให้ตำรวจช่วยเหลือด้วย ตนสงสารลูกสาวมาก ตั้งแต่เกิดมาเรายังไม่เคยทิ้งห่างจากกันไปไหนนานๆ เลย</p>
      <related>
        <h4>แกลเลอรี</h4>
        <a href="https://mgronline.com/south/photo-gallery/9620000112395"/>
      </related>
    </article>
  </body>
</html>