<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914841"/>
    <meta property="og:site_name" content="Dnevnik"/>
    <meta property="article:published_time" content="2019-11-23T01:31:00+00:00"/>
    <meta property="og:title" content="Koncert Enriqueja Iglesiasa v Zagrebu odpovedan zaradi poslovne prevare"/>
    <meta property="og:description" content="V Zagrebu so morali odpovedati koncert Enriqueja Iglesiasa, ki je bil napovedan za 1. december, razlog pa je poslovna prevara, ki si jo je privoščil lokalni organizator."/>
  </head>
  <body>
    <article>
      <h1>Koncert Enriqueja Iglesiasa v Zagrebu odpovedan zaradi poslovne prevare</h1>
      <address><time datetime="2019-11-23T01:31:00+00:00">23 Nov 2019, 01:31</time> by <a rel="author">Špela Žagar</a></address>
      <p>
        <b>V Zagrebu so morali odpovedati koncert Enriqueja Iglesiasa, ki je bil napovedan za 1. december, razlog pa je poslovna prevara, ki si jo je privoščil lokalni organizator.</b>
      </p>
      <p>Kot poročajo hrvaški mediji, sta poleg zagrebškega odpovedana tudi koncerta v Belorusiji in Litvi, ki ju je organiziralo podjetje ArtBG. Gre za podjetje, ki se predstavlja kot lokalni promotor koncertov, ki pa nato ne izpolnjuje svojih obveznosti oziroma, po domače povedano, vzame denar in izgine. Podjetje ArtBG je tako vzelo denar od vstopnic, pri tem pa ni plačalo niti dvorane niti nastopajočih. To onemogoča organizacijo koncerta, prav tako onemogoča zagotavljanje varnosti za obiskovalce.</p>
      <p>Razočaranje med oboževalci je seveda veliko, še posebno zato, ker ni jasno, ali bodo tisti, ki so vstopnice kupili, denar dobili nazaj. Kot so zapisali na spletni strani Eventima, denarja za vstopnice namreč ne morejo vrniti, dokler primer pravno ne bo rešen. Eventim, kjer so prodajali karte, je namreč denar od prodanih vstopnic že nakazal spornemu podjetju ArtBG iz Sofije, ki je zdaj na potezi, da ta denar vrne. Čeprav se pri Eventimu zavzemajo za to, da bi koncert z drugimi promotorji vendarle organizirali na kakšen drug dan, naj tisti, ki skrbijo za nastope Enriqueja Iglesiasa, za zdaj ne bi kazali nikakršnega zanimanja za kaj takega.</p>
      <p>Podjetje ArtBG je bilo zadolženo tudi za nedavni koncert <b>Bryana Adamsa</b> v Atenah, ki so ga sicer izpeljali, vendar pa je podjetje ArtBG sodelujoče pustilo brez plačila, kar so tamkajšnji sodelavci potrdili hrvaškim medijem.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914774/magazin/znanost-in-tehnologija/video-foto-musk-predstavil-teslin-cudaski-poltovornjak"/>
        <a href="https://www.dnevnik.si/1042914690/magazin/estrada/severina-sele-lani-izvedela-kdo-je-objavil-njen-film"/>
      </related>
    </article>
  </body>
</html>