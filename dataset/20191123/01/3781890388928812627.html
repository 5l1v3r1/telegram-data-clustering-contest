<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743123"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T01:44:00+00:00"/>
    <meta property="og:title" content="ชาวบ้านงง!ป้ายแสดงสิทธิ์&quot;สปก.&quot;หายฟาร์มไก่เปิดปกติ"/>
    <meta property="og:description" content="ตำรวจยันส่งเอกสารให้ ส.ป.ก.และป่าไม้ จ.ราชบุรี เพื่อสอบถามแนวเขตพื้นที่ดินของ 'เอ๋-ปารีณา' แล้วแต่ยังไม่ได้คำตอบกลับมา ขณะที่ฟาร์มไก่ในจ.ราชบุรียังเปิดปกติ ขณะที่ชาวบ้านงง!...ป้ายแสดงสิทธิ์ 'ส.ป.ก.' ถูกถอดหาย ไม่ทราบฝีมือใคร"/>
  </head>
  <body>
    <article>
      <h1>ชาวบ้านงง!ป้ายแสดงสิทธิ์"สปก."หายฟาร์มไก่เปิดปกติ</h1>
      <address>
        <time datetime="2019-11-23T01:44:00+00:00">23 Nov 2019, 01:44</time>
      </address>
      <p>
        <b>ตำรวจยันส่งเอกสารให้ ส.ป.ก.และป่าไม้ จ.ราชบุรี เพื่อสอบถามแนวเขตพื้นที่ดินของ "เอ๋-ปารีณา" แล้วแต่ยังไม่ได้คำตอบกลับมา ขณะที่ฟาร์มไก่ในจ.ราชบุรียังเปิดปกติ ขณะที่ชาวบ้านงง!...ป้ายแสดงสิทธิ์ "ส.ป.ก." ถูกถอดหาย ไม่ทราบฝีมือใคร</b>
      </p>
      <p>จากกรณี นายวีระ  สมความคิด เลขาธิการเครือข่ายประชาชนต้านคอร์รัปชั่น (คปต.) ได้เดินทางไปแจ้งความกับ ร.ต.อ. กัมปนาท เจริญศรี รอง สว. (สอบสวน) สภ.จอมบึง จ.ราชบุรี ให้ดำเนินคดีกับผู้บุกรุกที่ดินป่าสงวนแห่งชาติ และ ที่ดิน ส.ป.ก.ในพื้นที่หมู่ 6 ต.รางบัว อ.จอมบึง จ.ราชบุรี ซึ่งเป็นของ น.ส.ปารีณา ไกรคุปต์  ส.ส.ราชบุรี  เขต 3 พรรคพลังประชารัฐ โดยมีการนำเอกสารหลักฐานสำคัญต่าง ๆ ที่เกี่ยวข้องมาเป็นหลักฐาน เมื่อวันที่ 21 พ.ย.ที่ผ่านมา ก่อนจะนำพนักงานสอบสวนลงพื้นที่และพบว่า <i>ทางสปก.ราชบุรี ได้นำป้ายประกาศจากสำนักงานปฎิรูปที่ดิน จ.ราชบุรี ว่าที่ดินแปลงนี้เป็นกรรมสิทธิ์ของสำนักงานการปฎิรูปที่ดินเพื่อเกษตรกรรม(ส.ป.ก.) ตามมาตรา 26 ทวิแห่งพระราชบัญญัติการปฎิรูปที่ดินเพื่อเกษตรกรรม พ.ศ.2518  โดยมีนายสุรินทร์   หาญมนัสเวทย์ ปฎิรูปที่ดินจ.ราชบุรี ลงชื่อกำกับไว้ด้วย</i></p>
      <figure>
        <img src="https://www.dailynews.co.th/admin/upload/20191123/news_FudkpFvtjc081657_533.jpg?v=20191124103?v=7490"/>
      </figure>
      <figure>
        <img src="https://www.dailynews.co.th/admin/upload/20191123/news_UzfrSwNhYA081658_533.jpg?v=20191124103?v=2515"/>
      </figure>
      <p>เกี่ยวกับเรื่องนี้ เมื่อวันที่ 23 พ.ย. ผู้สื่อข่าวได้รับแจ้งจากชาวบ้านในพื้นที่ว่า ป้ายที่ทางราชการมาปักบอกว่า พื้นที่ดังกล่าวเป็นที่ดินกรรมสิทธิ์ของ ส.ป.ก.นั้น ได้ถูกมือดีถอดหายไปแล้ว จึงได้ลงพื้นที่ตรวจสอบ พบว่าป้ายถูกถอดออกไปจริง สอบถามชาวบ้านละแวกใกล้เคียงก็ไม่มีใครพบเห็น จึงไม่ทราบว่าเป็นฝีมือใคร ขณะที่บริเวณหน้าฟาร์มไก่ก็ยังคงเปิดตามปกติไม่ได้มีการหยุดกิจการ ในส่วนของเรื่องทางคดีนั้น พนักงานสอบสวน สภ.จอมบึง เปิดเผยว่า ได้มีการทำหนังสือไปถึงหน่วยงานที่เกี่ยวข้องแล้วทั้ง ส.ป.ก.และป่าไม้ จ.ราชบุรี เพื่อสอบถามถึงแนวเขตพื้นที่ที่ชัดเจนของนางสาวปารีณาแล้ว แต่ขณะนี้ก็ยังไม่ได้รับคำตอบกลับมาจากสองหน่วยงาน ซึ่งในวันอาทิตย์ที่ 24 พ.ย.นี้ ทางนายวีระ สมความคิด เลขาฯคปต. จะมาพบพนักงานสอบสวนเพื่อให้ข้อมูลเพิ่มเติม.</p>
      <figure>
        <img src="https://www.dailynews.co.th/admin/upload/20191123/news_CJrHajadGt081659_533.jpg?v=20191124103?v=5748"/>
      </figure>
      <figure>
        <img src="https://www.dailynews.co.th/admin/upload/20191123/news_DqHSxkbgul081659_533.jpg?v=20191124103?v=5805"/>
      </figure>
    </article>
  </body>
</html>