<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/vraceno-milion-probusenih-kondoma/"/>
    <meta property="og:site_name" content="Krstarica"/>
    <meta property="article:published_time" content="2019-11-23T01:03:06+00:00"/>
    <meta property="og:title" content="Vraćeno milion probušenih kondoma"/>
    <meta property="og:description" content="Ovo je prvi put"/>
  </head>
  <body>
    <article>
      <h1>Vraćeno milion probušenih kondoma</h1>
      <address><time datetime="2019-11-23T01:03:06+00:00">23 Nov 2019, 01:03</time> by <a rel="author" href="https://www.krstarica.com/author/ana/" target="_blank">A. J.</a></address>
      <figure>
        <img src="https://www.krstarica.com/wp-content/uploads/2018/02/kondomi-750x430.jpg"/>
        <figcaption>Foto: kerryank/pixabay.com</figcaption>
      </figure>
      <p>Dobrotvorna organizacija Meri Stoups saopštila je da je obustavila isporuku oko milion kondoma u Ugandu zbog sumnje da su oštećeni.</p>
      <p>Kontrola kvaliteta pokazala je da indijski kondomi marke Lajf Gard imaju rupe i da postoji ozbiljan rizik da bi prilikom korišćenja pukli, objavila je Nacionalna agencija za kontrolu lekova iz Ugande.</p>
      <p>Organizacija Meri Stoups obezbeđuje sredstva za kontracepciju i pomoć u planiranju porodice u više od 35 zemalja.</p>
      <p>Skoro šest odsto odraslih stanovnika Ugande živi sa HIV virusom, saopštile su Ujedinjene nacije.</p>
      <p>Rezultati drugog istraživanja pokazuju da je u Ugandi samo 11 odsto ljudi planiralo trudnoću.</p>
      <related>
        <h4>Slični tekstovi</h4>
        <a href="https://www.krstarica.com/sport/rekordni-broj-kondoma-bice-podeljen-na-ovogodisnjim-zoi/"/>
        <a href="https://www.krstarica.com/zivot/muskarci/otkriven-sramotan-razlog-zasto-sve-manje-muskaraca-koristi-kondome/"/>
        <a href="https://www.krstarica.com/zdravlje/seks/ovo-je-pravi-razlog-zasto-muskarci-ne-vole-kondome/"/>
        <a href="https://www.krstarica.com/zabava/zanimljivosti/ni-lopovi-vise-nisu-ko-sto-su-bili-evo-sta-su-ukrali-video/"/>
      </related>
      <p>Meri Stoups mesečno dostavlja između jedan i po i dva miliona kondoma za stanovništvo Ugande.</p>
      <p>„Ovo je prvi put da smo morali da obustavimo isporuku u neku zemlju zbog takvih problema“, navodi se u saopštenju organizacije.</p>
      <p>Do obustave je došlo nakon što su predstavnici agencije za kontrolu lekova Ugande krajem prošlog meseca pisali dobrotvornoj organizaciji o tome kako pomenuti kondomi nisu prošli kontrolu kvaliteta.</p>
      <p>Organizacija Meri Stoups saopštila je i da radi sa nadležnim organima u Ugandi kako bi utvrdili šta se desilo i osigurali poštovanje visokih standarda kvaliteta istog proizvoda u budućnosti.</p>
      <p>„Obustavljena je isporuka 335.000 pakovanja – to je malo više od milion kondoma. Do sada nam je vraćena polovina ukupne količine“, dodaje se u saopštenju.</p>
      <p>(BBC na srpskom)</p>
    </article>
  </body>
</html>