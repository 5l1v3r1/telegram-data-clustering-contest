<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/pune-news/politics-background-mayor-in-pune-akp-94-2020672/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T01:03:45+00:00"/>
    <meta property="og:title" content="कुस्तीच्या आखाडय़ातून सभागृहाच्या ‘आखाडय़ा’त!"/>
    <meta property="og:description" content="मुळशी तालुक्यातील मुठा गावातील मोहोळ यांचे वडील किसनराव हे नोकरी आणि मुलांच्या शिक्षणासाठी कोथरूडमध्ये स्थायिक झाले."/>
  </head>
  <body>
    <article>
      <h1>कुस्तीच्या आखाडय़ातून सभागृहाच्या ‘आखाडय़ा’त!</h1>
      <h2>मुळशी तालुक्यातील मुठा गावातील मोहोळ यांचे वडील किसनराव हे नोकरी आणि मुलांच्या शिक्षणासाठी कोथरूडमध्ये स्थायिक झाले.</h2>
      <address><time datetime="2019-11-23T01:03:45+00:00">23 Nov 2019, 01:03</time> by <a rel="author">लोकसत्ता टीम</a></address>
      <p>
        <b>मुरलीधर मोहोळ यांची महापौरपदी निवड; राजकारणातही कसब दाखविण्याचे आव्हान</b>
      </p>
      <p>महाविद्यालयीन जीवनात कुस्तीच्या आखाडय़ात उतरलेले आणि कुस्तीमध्ये आंतरमहाविद्यालयीन तसेच राष्ट्रीय स्तरावर चमक दाखविलेले मुरलीधर मोहोळ यांना महापौर पदामुळे आता महापालिका सभागृहाच्या राजकीय ‘आखाडय़ा’त उतरावे लागणार आहे. शहराचे प्रथम नागरिक म्हणून काम करताना कुस्तीचे कसब ते राजकारणातही दाखविणार का, याबाबत उत्सुकता निर्माण झाली आहे.</p>
      <p>पुण्याच्या महापौरपदी स्थायी समितीचे माजी अध्यक्ष, मुरलीधर मोहोळ यांची शुक्रवारी निवड झाली. मोहोळ यांची निवड झाल्यानंतर भाजपच्या कार्यकर्त्यांनी महापालिका भवनात जोरदार जल्लोष केला.</p>
      <p>मुळशी तालुक्यातील मुठा गावातील मोहोळ यांचे वडील किसनराव हे नोकरी आणि मुलांच्या शिक्षणासाठी कोथरूडमध्ये स्थायिक झाले. मोहोळ कुटुंबीयांमध्ये पैलवानकी आधीपासूनच होती. मुरलीधर मोहोळ बाराव्या वर्षी राष्ट्रीय स्वयंसेवक संघाच्या कोथरूड येथील शाखेत जाऊ लागले. भाजपचे दिवंगत नेते प्रमोद महाजन आणि गोपीनाथ मुंडे यांच्या संपर्कात आल्यानंतर त्यांचा राजकीय प्रवास सुरू झाला. पुण्यातील भावे हास्यकूलमध्ये दहावीपर्यंतचे शिक्षण घेत असताना खालकर आणि निंबाळकर तालमीत मुरलीधर मोहोळ कुस्तीचे प्रशिक्षण घेत होते. त्यानंतर कुस्तीच्या पुढील शिक्षणासाठी ते कोल्हापूरला दाखल झाले. तेथेच त्यांनी कला शाखेतून पदवी संपादन केली.</p>
      <p>आंतरमहाविद्यालयीन आणि राष्ट्रीय स्तरावर त्यांनी कुस्तीचे कसब दाखविले. महाविद्यालयीन शिक्षण पूर्ण झाल्यानंतर त्यांनी कुस्तीचा आखाडा सोडला आणि सक्रिय राजकारणात प्रवेश केला. माजी खासदार अनिल शिरोळे यांच्या संपर्कात आल्यानंतर मोहोळ यांचे भाजपसाठीचे काम सुरू झाले. वॉर्ड स्तरावर त्यांनी संघटनेचे काम केले.</p>
      <p>युवा मोर्चाचे शहराध्यक्ष, पक्षाचे सरचटिणीस अशा पदांवर काम करण्याची संधी त्यांना मिळाली. गोपीनाथ मुंडे यांचे कट्टर समर्थक अशी त्यांची ओळख होती. पक्षासाठी केलेल्या कामाचे फळ म्हणून त्यांना सन २००२ मध्ये महापालिकेच्या शिक्षण मंडळाच्या सदस्यपदी काम करण्याची संधी मिळाली.</p>
      <p>२००६ मध्ये महापालिकेच्या पोटनिवडणुकीत त्यांना संधी मिळाली आणि काँग्रेसच्या उमेदवाराचा पराभव करत त्यांनी महापालिकेच्या राजकीय आखाडय़ात प्रवेश केला. सन २००७ मध्ये झालेल्या सर्वसाधारण निवडणुकीतही ते विजयी झाले. सन २००९ मध्ये त्यांना खडकवासला विधानसभा मतदारसंघातून उमेदवारी देण्यात आली होती. मात्र त्यात त्यांना पराभूत व्हावे लागले. महापालिकेच्या २०१७ मध्ये झालेल्या निवडणुकीत मोहोळ तिसऱ्यांदा नगरसेवक झाले. स्थायी समितीचे अध्यक्षपदही त्यांना मिळाले.</p>
      <p>
        <b>प्रथम नागरिक</b>
      </p>
      <p>महापालिकेत भाजपची एकहाती सत्ता मार्च २०१७ मध्ये आली. स्थायी समितीच्या अध्यक्षपदी कोण असेल, अशी चर्चा तेव्हा सुरू झाल्यानंतर मोहोळ यांचे नाव एकमताने पुढे आले. स्थायी समिती अध्यक्षपदी कार्यरत असताना त्यांनी राजकीय कसबाची चुणकू दाखविली. नुकत्याच झालेल्या विधानसभा निवडणुकीसाठी ते कोथरूड मतदारसंघातून इच्छुक होते. मात्र प्रदेशाध्यक्ष चंद्रकांत पाटील यांना उमेदवारी जाहीर झाली. पाटील यांना निवडून आणण्यातही मोहोळ यांचा मोठा वाटा होता.</p>
    </article>
  </body>
</html>