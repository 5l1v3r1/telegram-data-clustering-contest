<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243262/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T01:00:56+00:00"/>
    <meta property="og:title" content="‘ทรู’ ตั้ง 2 แม่ทัพใหม่ นั่งแท่น กรรมการผู้จัดการใหญ่ร่วม"/>
    <meta property="og:description" content="คณะกรรมการ บมจ.ทรู คอร์ปอเรชั่น มีมติแต่งตั้ง นายอาณัติ เมฆไพบูลย์วัฒนา และ นายสฤษดิ์ จิณสิทธิ์ ขึ้นดำรงตำแหน่ง กรรมการผู้จัดการใหญ่ (ร่วม) เพื่อดูแลบริหารงานด้านปฎิบัติการของบริษัทให้เข้มแข็งขึ้น"/>
  </head>
  <body>
    <article>
      <h1>‘ทรู’ ตั้ง 2 แม่ทัพใหม่ นั่งแท่น กรรมการผู้จัดการใหญ่ร่วม</h1>
      <address><time datetime="2019-11-23T01:00:56+00:00">23 Nov 2019, 01:00</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>คณะกรรมการ บมจ.ทรู คอร์ปอเรชั่น มีมติแต่งตั้ง นายอาณัติ เมฆไพบูลย์วัฒนา และ นายสฤษดิ์ จิณสิทธิ์ ขึ้นดำรงตำแหน่ง กรรมการผู้จัดการใหญ่ (ร่วม) เพื่อดูแลบริหารงานด้านปฎิบัติการของบริษัทให้เข้มแข็งขึ้น</p>
      <p>ขณะที่ ดร.กิตติณัฐ ทีคะวรรณ และ นายศิริพจน์ คุณากรพันธุ์ ได้รับการปรับขึ้นเป็น กรรมการบริหาร ของ บมจ.ทรู คอร์ปอเรชั่น เพื่อดูแลขับเคลื่อนด้านยุทธศาสตร์ของบริษัทต่อไป โดยมีผลตั้งแต่วันที่ 22 พฤศจิกายน 2562</p>
      <figure>
        <img src="https://www.thebangkokinsight.com/wp-content/uploads/2019/11/1330810828.jpg"/>
      </figure>
      <p>นายอาณัติ เมฆไพบูลย์วัฒนา ซึ่งดำรงตำแหน่ง ผู้อำนวยการบริหารอาวุโสกลุ่ม ด้านการบริหารจัดการระดับภูมิภาค ได้รับการแต่งตั้งเป็น กรรมการผู้จัดการใหญ่ (ร่วม) โดยจะดูแลงานบริหารจัดการระดับภูมิภาคทั่วประเทศ งานด้านธุรกิจพาณิชย์ทั้งหมดรวมถึงธุรกิจมีเดีย และงานบริหารกลุ่มลูกค้าองค์กร รวมทั้งดูแลหน่วยงานสนับสนุนองค์กร</p>
      <p>ทั้งนี้ นายอาณัติ ได้ทำงานร่วมกับกลุ่มทรูมานานกว่า 25 ปี เคยดำรงตำแหน่ง ผู้อำนวยการบริหารกลุ่ม ด้านการบริหารจัดการระดับภูมิภาคทั้งในพื้นที่ภาคกลาง ปริมณฑล และภาคใต้ นับเป็นผู้มีบทบาทสำคัญในความสำเร็จด้านการทำการตลาดเจาะในแต่ละพื้นที่ นอกจากนี้ นายอาณัติ ยังเคยดำรงตำแหน่ง กรรมการผู้จัดการ ทรูวิชั่นส์ กรุ๊ป ดูแลบริหารจัดการด้านการพาณิชย์และคอนเทนต์ต่างๆทั้งหมดของทรูวิชั่นส์</p>
      <p>ขณะที่ นายสฤษดิ์ จิณสิทธิ์ ซึ่งดำรงตำแหน่ง หัวหน้าคณะผู้บริหารกลุ่มด้านปฎิบัติการ และหัวหน้าคณะผู้บริหารด้านรัฐกิจสัมพันธ์ ได้รับการแต่งตั้งเป็น กรรมการผู้จัดการใหญ่ (ร่วม) โดยจะดูแลบริหารงานด้านปฎิบัติการ ครอบคลุมถึงระบบงานปฏิบัติการเครือข่าย ระบบเทคโนโลยีสารสนเทศ งานบริการลูกค้า และ รวมทั้งดูแลหน่วยงานสนับสนุนองค์กร โดยนายสฤษดิ์ ได้ทำงานร่วมกับกลุ่มทรูมานานกว่า 28 ปี ดูแลงานระบบปฎิบัติการและการก่อสร้าง อีกทั้งยังมีบทบาทสำคัญในการบริหารจัดการโครงการสำคัญต่างๆของบริษัทมาโดยตลอด</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243262%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243374/"/>
        <a href="https://www.thebangkokinsight.com/243348/"/>
        <a href="https://www.thebangkokinsight.com/243200/"/>
        <a href="https://www.thebangkokinsight.com/243278/"/>
      </related>
    </article>
  </body>
</html>