<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823856-colovik-akij-pidirvav-granatu-v-nicnomu-klubi-sum-siv-na-10-rokiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T01:41:00+00:00"/>
    <meta property="og:title" content="Чоловік, який підірвав гранату в нічному клубі Сум, сів на 10 років"/>
    <meta property="og:description" content="Зарічний районний суд Сум призначив 29-річному місцевому мешканцю, який кинув гранату у відвідувачів нічного клубу, покарання у вигляді 10 років позбавлення волі."/>
  </head>
  <body>
    <article>
      <h1>Чоловік, який підірвав гранату в нічному клубі Сум, сів на 10 років</h1>
      <h2>Зарічний районний суд Сум призначив 29-річному місцевому мешканцю, який кинув гранату у відвідувачів нічного клубу, покарання у вигляді 10 років позбавлення волі.</h2>
      <address>
        <time datetime="2019-11-23T01:41:00+00:00">23 Nov 2019, 01:41</time>
      </address>
      <p>Про це кореспондентові Укрінформу повідомила прессекретар прокуратури Сумської області Наталія Науменко.</p>
      <p>«Йдеться про події, що сталися 10 червня 2018 року. У ході слідства, проведеного слідчими СУ ГУ НП в Сумській області, встановлено, що того дня обвинувачений у нічний час відпочивав у розважальному закладі, де в нього виникла суперечка з одним із відвідувачів. Розлючений чоловік пішов з клубу, а через деякий час повернувся. На голові у нього була балаклава, а в руці ніж. Зловмисник увійшов у хол закладу о 5 год. 48 хв, зірвав чеку з осколкової гранати РГД-5, яку ховав у кишені, та кинув у натовп», - розповіла Науменко.</p>
      <p>Зловмисник також ударив ножем охоронця закладу, який спробував його зупинити, Попри поранення, охоронець побіг за нападником і вже в сусідньому дворі затримав його - разом із патрульними, які перебували поблизу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2819755-vibuh-granati-v-kievi-policia-vstanovila-osobi-zagiblih.html">Вибух гранати в Києві: поліція встановила особи загиблих</a>
      </blockquote>
      <p>Загалом в інциденті постраждали вісім осіб віком від 18 до 34 років, вони отримали тілесні ушкодження різної міри тяжкості.</p>
      <p>У суді чоловік провину свою визнав частково. Запевняв, ніби не знав, що кидає гранату, а думав, що то петарда.</p>
      <p>Дії зловмисника кваліфіковано за цілою низкою статей Кримінального кодексу. Зокрема його обвинувачено у закінченому замаху на <a href="https://www.ukrinform.ua/tag-vbivstvo">вбивство</a> двох або більше осіб, незаконному поводженні з боєприпасами, опорі працівникові правоохоронного органу під час виконання ним службових обов’язків, хуліганстві та умисному легкому тілесному ушкодженню.</p>
    </article>
  </body>
</html>