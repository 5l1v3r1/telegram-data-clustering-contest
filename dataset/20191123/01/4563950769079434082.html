<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/50914"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="เปเยกรีนี่เตือนไก่ทำใจสไตล์มูฯ"/>
    <meta property="og:description" content="มานูเอล เปเยกรีนี่ ผู้จัดการทีมเวสต์แฮม กล่าวชม ท็อตแน่ม ได้ตัวยอดโค้ชที่อยู่ที่ไหนก็ต้องได้แชมป์ฮย่าง โชเซ มูรินโญ่ ไปคุมทัพ แต่ก็เอ่ยปากเตือนให้ระวังเรื่องสไตล์ฟุตบอลของกุนซือขาวโปรตุกีสที่ชอบเน้นเกมรับ แตกต่างจากยุคของ เมาริซิโอ โปเช็ตติโน่"/>
  </head>
  <body>
    <article>
      <h1>เปเยกรีนี่เตือนไก่ทำใจสไตล์มูฯ</h1>
      <address>
        <time datetime="2019-11-23T01:00:00+00:00">23 Nov 2019, 01:00</time>
      </address>
      <p>มานูเอล เปเยกรีนี่ ผู้จัดการทีมเวสต์แอม กล่าวชม ท็อตแน่ม ได้ตัวยอดโค้ชที่อยู่ที่ไหนก็ต้องได้แชมป์ฮย่าง โชเซ มูรินโญ่ ไปคุมทัพ แต่ก็เอ่ยปากเตือนให้ระวังเรื่องสไตล์ฟุตบอลของกุนซือขาวโปรตุกีสที่ชอบเน้นเกมรับ แตกต่างจากยุคของ เมาริซิโอ โปเช็ตติโน่<br/>    เปเยกรีนี่ เคยต้องรบกับ มูรินโญ่ มาแล้วหลายครั้ง ซึ่งในอดีต ทางบอสใหม่ของทีมไก่เดือยทอง เคยเรียกชื่อเขาผิดว่า มิสเตอร์ เปเยกรีโน่ จะได้เผชิญหน้ากันอีกครั้งในเกมคู่แรกของวัน ฟุตบอลพรีเมียรลีก คู่แรก เสาร์นี้ ที่ ลอนดอน สเตเดี้ยม<br/>    เปเยกรีนี่ ระหว่างแถลงข่าวก่อนเกม เมื่อวันพฤหัสฯ ออกอาการหงุดหงิดที่นักข่าวโฟกัสคำถามไปเรื่องของ มูรินโญ่ จนเขาประชดว่า มีคำถามอะไรเกี่ยวกับมูรินโญ่อีกมั๊ย ก่อนที่จะแสยะยิ้มลุกเดินออกจากห้องไป<br/>    โค้ชชาวชิลี กล่าวว่า เขากับ มูรินโญ่ ถึงไม่ได้เป็นมิตรกัน แต่ก็ไม่ได้เป็นศัตรู ก่อนที่จะไปกล่าวถึงสไตล์ฟุตบอลที่ขึ้นชื่อนักว่าเล่นเอาปลอดภัยไว้ก่อน<br/>    "โชเซ มูรินโญ่ เป็นผู้จัดการทีมที่ในประวัติการทำงาน แสดงให้เห็นในสิ่งที่เขาเคยทำในทุกลีกที่เขาเคยได้ไปคุมทีมมาก่อน ในอิตาลี ในสเปน และที่นี่ในอังกฤษ เขาเป็นผู้จัดการทีมพาทีมคว้าแชมป์มาแล้วมากมาย" เปเยกรีนี่ กล่าว "แต่คุณต้องนึกถึงรูปแบบการเล่นฟุตบอลที่คุณต้องการจะเห็นด้วย"<br/>    "บางที ผมคิดอะไรที่แตกต่าง แต่เขาก็ไม่ใช่ศัตรูของผม ทุกคนมีทางเลือกของตัวเองที่จะเล่นฟุตบอลในแนวทางที่พวกเขาต้องการ และในแบบที่พวกเขาต้องการพูด เราต่างกันด้านความคิด"<br/>    "ผมประหลาดใจที่ เมาริซิโอ โปเช็ตติโน่ โดนปลด คุณต้องเป็นคนในเท่านั้นถึงจะรู้ว่าเกิดอะไรขึ้น หลายครั้ง บางทีที่ประสบความสำเร็จในฤดูกาลหนึ่ง ฤดูกาลถัดไปอาจไม่เป็นอย่างนั้นอีกก็ได้"<br/>    "คุณเคยเห็นสิ่งที่เคยเกิดขึ้นกับ เชลซี ตอนที่ มูรินโญ่ เป็นผู้จัดการทีม พวกเขาคว้าแชมป์ได้ แต่ฤดูกาลถัดมาเขาโดนปลด หลังจาก เลสเตอร์ ก็เหมือนกัน เคลาดิโอ รานิเอรี่ ก็โดน"<br/>    เวสต์แฮม ก่อนเกมเสาร์นี้ พวกเขาอยู่ที่ 16 ของตาราง ตามหลัง ท็อตแน่ม ที่อยู่ที่ 14 อยู่ 1 แต้มทั้งสองทีมทำผลงานได้ต่ำกว่าที่คาดหวังค่อนข้างมากในฤดูกาลนี้ ความหวังของทีมขุนค้อนที่จะได้ไปเล่นฟุตบอลยุโรปน่าจะสลายไปเรียบร้อย<br/>    เปเยกรีนี่ ยอมรับว่า เขายังไม่รู้ว่าจะได้เห็นปฎิกริยาอย่างไรจากผู้เล่นสเปอร์สหลังการเปลี่ยนโค้ช ส่วนสถิติของกุนซือชาวชิลีในการเจอกับ มูรินโญ่ คือ ชนะ 4 เสมอ 3 จาก 14 เกม<br/>    "เราเป็นศัตรูกันเพียงในสนามเพราะเราอยู่กันคนละสโมสร ผมเคยอยู่กับ มาลาก้า และตอนนั้นเขาคุม เรอัล มาดริด ผมอยู่กับ แมนเชสเตอร์ ซิตี้ เขาอยู่ที่ เชลซี ไม่มีอะไรมากไปกว่านั้น โชเซ มูรินโญ่ ก็คือคนทั่วไป"<br/>    ทางด้าน โชเซ มูรินโญ่ มีข่าวว่า เขาจะได้เงินพิเศษ 2 ล้านปอนด์ เป็นโบนัส หากสามารถนำ ท็อตแน่ม ฮ็อตสเปอร์ ติดท็อปโฟร์ได้ในฤดูกาลนี้<br/>    2 ล้านปอนด์นี่เป็นรางวัลพิเศษ นอกเหนือจากค่าเหนื่อย 15 ล้านปอนด์ต่อปี ภายหลังตกลงมาทำหน้าที่ผผู้จัดการทีมให้ สเปอร์ส ต่อจาก โปเช็ตติโน่<br/>    อย่างไรก็ตาม โอกาสที่จะได้ตั๋วไปแชมเปี้ยนส์ลีกแม้เพียงแค่รอบคัดเลือก ถือเป็นงานที่ยากมากสำหรับท็อตแน่มที่ก่อนเกมสุดสัปดาห์นี้ อยู่ถึงที่ 14 ของตาราง หลังไม่ชนะใครมา 5 เกม ปัจจุบันห่างจากพื้นที่เป้าหมายอยู่ 11 แต้ม<br/>    สเปอร์ส ฤดูกาลนี้ ชนะได้แค่ 3 นัดเท่านั้นจากที่ลงสนามไป 12 นัด ซึ่งผลงานที่ออกมาแบบนี้เป็นเหตุผลสำคัญที่ทำให้ โปเช็ตติโน่ โดนกดดันอย่างหนักและถูกไล่ออกในที่สุด<br/>    มูรินโญ่ ได้ทำหน้าที่คุมทีมใหม่ของตัวเองฝึกซ้อมไปแล้วเมื่อวันพฤหัสฯ แม้เขาจะบอกว่าเขาไม่จำเป็นต้องซื้อนักเตะใหม่เสริมทัพอีกในฤดูกาลนี้ แต่ก็มีข่าวอีกทางออกมาว่าเขาวางแผนที่จะซื้อนักเตะตัวรุกมาเสริมทีมอย่างน้อย 2 คนในเดือน มกราคม นี้</p>
    </article>
  </body>
</html>