<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700796-dels-29-empresonats-pels-aldarulls-per-la-sentencia-encara-en-queden-7-a-la-preso.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Dels 29 empresonats pels aldarulls per la sentència encara en queden 7 a la presó"/>
    <meta property="og:description" content="Ahir van ser posats en llibertat sis joves més, quatre a Lleida i dos a Tarragona Un dels alliberats va ser detingut a la sortida i serà deportat"/>
  </head>
  <body>
    <article>
      <h1>Dels 29 empresonats pels aldarulls per la sentència encara en queden 7 a la presó</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">V.P</a></address>
      <ul>
        <li>
          <b>Ahir van ser posats en llibertat sis joves més, quatre a Lleida i dos a Tarragona</b>
        </li>
        <li>
          <b>Un dels alliberats va ser detingut a la sortida i serà deportat</b>
        </li>
      </ul>
      <p>Dels 29 joves empresonats pels aldarulls registrats durant la setmana de mobilitzacions en protesta per la sentència de l’1-O encara en continuen empresonats set. Ahir van ser posats en llibertat sis joves més, quatre a Lleida i dos a Tarragona. Ara, en queden encara 3 al Puig de les Basses (Figueres), un a Can Brians, un a la Roca i 2 al CIE.</p>
      <p>L’Audiència de Lleida va acordar ahir la llibertat de l’Amadeu, el Ionut, el Mohammed i l’Othmane després de resoldre el recurs d’apel·lació de les defenses. El Mohamed, segons van denunciar via Twitter els CDR, va ser detingut a la sortida de la presó i serà deportat, un cas que se suma, segons els CDR, al d’un altre detingut, l’Ayoub, que també va ser deportat al Marroc un cop alliberat.</p>
      <p>Ahir també van ser alliberats la Laura i el Joan, que estaven a Mas d’Enric, al Catllar. L’ordre la va donar el jutjat d’instrucció de Tarragona després que la Caixa de Solidaritat diposités 2.000 euros per cada jove com a fiança.</p>
      <h3>Tall breu i passat per aigua a la Meridiana</h3>
      <p>
        <b>REDACCIÓ</b>
      </p>
      <p>El desplegament dels Mossos d’Esquadra i el mal temps van fer que ahir al vespre el tall a l’avinguda Meridiana de Barcelona, organitzat des de fa quaranta dies per Meridiana Resisteix, durés només uns minuts. Per segona jornada consecutiva, els agents de la Brimo van obligar els manifestants a arraconar-se a les voreres i la circulació de vehicles es va restablir de manera immediata sense que es registrés cap incident. La pluja va acabar de fer que els assistents a l’acte de protesta optessin per tornar cap a casa, no sense abans haver fet sonar les cassoles.</p>
      <p>Pel seu canal de Telegram, Meridiana Resisteix va informar que avui tornaran a intentar tallar aquesta via i que també, en resposta a la presència de la Brimo a la Meridiana, han decidit estendre la protesta pels barris.</p>
      <p>El dijous al vespre, els Mossos d’Esquadra van impedir per primera vegada que el tall a la Meridiana durés el temps previst pels organitzadors. La Brimo va actuar amb la col·laboració de la Guàrdia Urbana i l’avinguda va estar bloquejada pels manifestants només un quart d’hora. Posteriorment, cap a les deu de la nit, es va produir un altre intent fallit de tall a Fabra i Puig. Es va viure algun moment de tensió i els Mossos van fer un parell d’identificacions.</p>
    </article>
  </body>
</html>