<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/politica/article/17-politica/1700670-erc-es-prepara-per-negociar-la-investidura-si-obte-l-aval.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="ERC es prepara per negociar la investidura si obté l’aval"/>
    <meta property="og:description" content="Els republicans inclouen Vilalta i Jové en l'equip negociador i reiteren que la mesa de diàleg ha de ser entre governs El PSOE es distancia de JxCat, que demana que es reconegui Puigdemont"/>
  </head>
  <body>
    <article>
      <h1>ERC es prepara per negociar la investidura si obté l’aval</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Emma Ansola</a></address>
      <ul>
        <li>
          <b>Els republicans inclouen Vilalta i Jové en l’equip negociador i reiteren que la mesa de diàleg ha de ser entre governs</b>
        </li>
        <li>
          <b>El PSOE es distancia de JxCat, que demana que es reconegui Puigdemont</b>
        </li>
      </ul>
      <p>En espera de conèixer dilluns el resultat de la consulta a la militància, la direcció d’ERC es prepara per afrontar una setmana clau per negociar la investidura de Pedro Sánchez a canvi de les peticions republicanes. La formació deixa clar que la creació d’una taula de diàleg ha de venir acompanyada d’uns interlocutors vàlids que pels republicans són els membres dels dos governs.</p>
      <p>A més a més, en aquesta taula s’ha de poder parlar de tot; això és: autodeterminació i amnistia, cal acordar un calendari de reunions que permetin assegurar una continuïtat de les trobades i, finalment, establir “mecanismes” que permetin fixar els compromisos assolits. Aquestes són les condicions bàsiques que ERC portarà a la taula de negociació amb el PSOE si la militància dona dilluns el seu aval i que facilitarien l’abstenció dels republicans, però en cap cas un vot afirmatiu.</p>
      <p>Dijous a la tarda, els diputats Adriana Lastra (PSOE) i Gabriel Rufián (ERC) es van reunir per acabar de concretar l’equip negociador, que en el cas dels republicans estarà format per Rufián acompanyat de la secretària general adjunta d’ERC, Marta Vilalta, i el diputat dels republicans al Parlament Josep Maria Jové. El PSOE, per la seva banda, estarà representat per Lastra, el secretari d’organització del PSC, Salvador Illa, i els ministres en funcions José Luis Ábalos o Carmen Calvo.</p>
      <p>Aquesta feina d’ERC ve precedida de trobades per tractar la investidura amb la CUP, Junts per Catalunya i Bildu. Tots tres partits es mantenen al marge de les negociacions, la CUP per voluntat pròpia i JxCAT perquè encara no ha rebut cap trucada per parlar-ne. Amb tot, ahir, des de la cambra catalana, la regidora de Barcelona Elsa Artadi indicava que la seva formació exigirà al president en funcions i candidat, Pedro Sánchez, que reconegui el paper de Carles Puigdemont i Oriol Junqueras perquè la negociació tingui un “mínim de veracitat”.</p>
      <p>
        <b>Ara per ara és no</b>
      </p>
      <p>“Estem en el no”, assenyalaven ahir fonts dels republicans. Asseguren que, si el PSOE no es mou, ells mantindran el no a la investidura i, de moment, veuen el socialisme instal·lat en una certa ambigüitat. JxCat també va deixar clar que ara per ara la resposta a una investidura és el no a Sánchez. Durant les primeres trobades entre els partits independentistes, els republicans es van comprometre a explicar als dirigents de JxCat l’estat de les negociacions amb el PSOE per poder anar bastint alguna resposta conjunta que s’hauria de basar en aquesta taula de diàleg. Ahir des del govern espanyol es va mantenir la prudència tot assegurant que es tracta d’una negociació entre partits, però van indicar que l’executiu sempre ha estat favorable a la possibilitat del diàleg sempre que estigui emmarcat en la llei i la Constitució. “Ho vam fer en el passat [en relació amb el Pacte de Pedralbes] i seguim amb aquesta idea”, confirmava la portaveu, Isabel Celaá.</p>
      <h3>JxCat, ERC i la CUP, separats davant la sentència</h3>
      <p>La resposta institucional a la sentència del Tribunal Suprem continua portant cua entre els partits independentistes, que ahir van tornar a gravar un nou episodi de desavinences. Aquesta vegada va ser a compte de les esmenes al text després que el Constitucional suspengues els punts polèmics que feien referència a la reprovació del rei, l’exercici de l’autodeterminació i l’amnistia dels presos. Si la CUP va ser la primera a presentar les seves pròpies correccions, ahir ho va fer JxCat amb un una esmena de quatre punts en què denuncia la censura que estableix el TC, rebutja les ingerències del tribunal sobre el Parlament, constata que aquest òrgan ha esdevingut “un instrument de dret formal” per silenciar les demandes democràtiques d’una majoria de catalans i finalment condemna les diligència obertes per la fiscalia contra els membres de la mesa.</p>
      <p>ERC, per la seva banda, no presentarà esmenes i ahir expressava el seu malestar perquè el soci de govern les presentés sense haver-les consultat malgrat que els vots dels republicans són necessaris per aprovar-les.</p>
      <related>
        <h4>Notícies relacionades</h4>
        <a href="https://www.elpuntavui.cat/politica/article/17-politica/1700888-erc-condiciona-la-investidura-de-pedro-sanchez-a-una-taula-de-negociacio-entre-governs.html"/>
        <a href="https://www.elpuntavui.cat/politica/article/17-politica/1700936-les-bases-del-psoe-i-d-unides-podem-voten-sobre-el-govern-de-coalicio.html"/>
      </related>
    </article>
  </body>
</html>