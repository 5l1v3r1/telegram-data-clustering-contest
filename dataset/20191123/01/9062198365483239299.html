<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3385603/son-dakika-muharrem-inceden-rahmi-turana-bestepe-cevabi"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T01:01:00+00:00"/>
    <meta property="og:title" content="Son dakika! Muharrem İnce'den Rahmi Turan'a Beştepe cevabı"/>
    <meta property="og:description" content="Son dakika haberi... CHP'li Muharrem İnce, Rahmi Turan'ın yaptığı &quot;Beştepe'de Cumhurbaşkanı Erdoğan ile görüşen CHP'li isim İnce&quot; açıklamasına cevap verdi."/>
  </head>
  <body>
    <article>
      <h1>Son dakika! Muharrem İnce'den Rahmi Turan'a Beştepe cevabı</h1>
      <h2>Son dakika haberi... CHP'li Muharrem İnce, Rahmi Turan'ın yaptığı "Beştepe'de Cumhurbaşkanı Erdoğan ile görüşen CHP'li isim İnce" açıklamasına cevap verdi.</h2>
      <address>
        <time datetime="2019-11-23T01:01:00+00:00">23 Nov 2019, 01:01</time>
      </address>
      <p><b>Son dakika</b>! Sözcü Gazetesi yazarı <b>Rahmi Turan</b>'ın 3 gün önce yazdığı yazı siyasette gündem oldu. Kemal Kılıçdaroğlu ile Cumhurbaşkanı Erdoğan arasında da polemik konusu olan iddiayla ilgili Turan'dan yeni bir açıklama geldi. Sözcü'ye konuşan Rahmin Turan, kaynağının kendisine o ismin <b>Muharrem İnce</b> olduğunu söylediğini belirtti.</p>
      <p>Muharrem İnce, Turan'ın bu açıklamasına CHP 26. Dönem Milletvekili, gazeteci Barış Yarkadaş aracılığı ile cevap verdi. CNN Türk’te Gündem Özel proramına konuk olan Yarkadaş, canlı yayında Muharrem İnce’nin kendisine gönderdiği mesajı okudu.</p>
      <p>Muharrem İnce, Yarkadaş’a canlı yayında gönderdiği mesajda, “Böyle bir görüşmeye dair kanıt varsa Taksim’de kendimi yakarım” dedi.</p>
      <p>Öte yandan CHP'nin 24 Haziran'daki Cumhurbaşkanı adayı Muharrem İnce, Turan'ın iddiaları ile ilgili olarak sosyal medya hesabından şunları kaydetti:</p>
      <blockquote>"Daha ilk günden Rahmi Turan’ın dile getirdiği iddiaların merkezine benim adımın oturtulacağını bana gelen bilgiler doğrultusunda tahmin etmiştim. Bunun benim üzerimden parti içi muhalefete yönelik bir operasyon olduğunu ve bunun Genel Merkezin mutfağında bir çete tarafından pişirildiğini biliyordum. Tahminlerimde yanılmadım.</blockquote>
      <blockquote>İddiaların benimle uzaktan yakından bir ilgisi yoktur, olamaz. Bu bana, benim üzerimden parti içi muhalefete yönelik şerefsizce bir saldırıdır. Bu şerefsiz, onurdan insanlıktan nasip alamamış kalemşörle ve kaynağım dediği saray soytarısıyla mutlaka yargı önünde hesaplaşacağız. Bu iş elbette sadece yargıyla sınırlı kalmayacaktır. Siyaseten bu operasyonun parçası olan ve Cumhurbaşkanlığı seçim akşamından bu yana şahsıma yönelik kampanya yürütenlerle de hesaplaşmamız kamuoyunun huzurunda devam edecektir.</blockquote>
      <blockquote>Şundan herkes emin olsun ki kimsenin yaptığı yanına kar kalmayacaktır. CHP yönetimi bu saatten sonra konuyu geçiştiremez. Bu konuyla ilgili benim üzerimden mutlaka bir disiplin soruşturmasını da başlatmalıdır. Ya da taraf olarak konuyu yargıya taşıyıp kendi duruşunu göstermelidir."</blockquote>
    </article>
  </body>
</html>