<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/opinio/article/8-articles/1699827-siguem-mecenes.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T01:00:00+00:00"/>
    <meta property="og:title" content="Siguem mecenes"/>
    <meta property="og:description" content="Que encara no han visitat l'exposició Nuar l'espai. Donació Aurèlia Muñoz al MNAC)? Estarà oberta fins a finals d'abril, però mirin de no posposar-ho perquè quan hi vagin hi voldran tornar...."/>
  </head>
  <body>
    <article>
      <h1>Siguem mecenes</h1>
      <address><time datetime="2019-11-23T01:00:00+00:00">23 Nov 2019, 01:00</time> by <a rel="author">Maria Palau</a></address>
      <aside>
        <b>Els Amics del MNAC demanen ajuda per comprar una obra d’art</b>
      </aside>
      <p>Que encara no han visitat l’exposició <i>Nuar l’espai. Donació Aurèlia Muñoz</i> al MNAC? Estarà oberta fins a finals d’abril, però mirin de no ajornar-ho perquè quan hi vagin hi voldran tornar. En quedaran enamorats. Com el títol indica, la mostra està formada per un conjunt de peces que els hereus d’aquesta artista que va fer poesia amb l’art tèxtil han regalat al museu del Palau Nacional. Una generositat impagable per part d’una família que fa poc va vendre un altre grapat d’obres al museu que talla el bacallà en el món de l’art, el Moma de Nova York, que les exposa en la seva flamant nova presentació. El MNAC, per desgràcia del nostre país que no lamentem prou, no es pot permetre anar a les cases dels artistes amb el talonari, i encara menys en un nou any de salvatges retallades de l’administració. Quan visitin l’exposició, es trobaran amb una obra, <i>Font de la vida</i> (1966), que és l’única del conjunt que continua sent propietat dels descendents de Muñoz. Els Amics del MNAC acaben d’activar una campanya de micromecenatge amb la qual confien reunir els 15.000 euros que possibilitaran l’adquisició d’aquest evocador brodat. Les donacions es poden fer fins al 10 de desembre. S’accepta qualsevol quantitat, per petita que sigui. Sí que es pot aconseguir que aquesta obra sigui pública, de tots. La implicació ciutadana ha de donar una lliçó als que cada vegada s’estan distanciant més del gran museu de l’art català.</p>
    </article>
  </body>
</html>