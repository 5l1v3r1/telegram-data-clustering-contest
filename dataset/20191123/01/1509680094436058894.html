<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/thane-news/year-of-discount-on-malls-wedding-halls-akp-94-2020730/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T01:34:55+00:00"/>
    <meta property="og:title" content="मॉल, लग्न सभागृहांवर सवलतीचा वर्षांव"/>
    <meta property="og:description" content="केंद्र शासनाच्या जवाहरलाल नेहरू पुनरुत्थान अभियानांतर्गत ठाणे महापालिका क्षेत्रात विविध प्रकल्प राबविण्यात आले."/>
  </head>
  <body>
    <article>
      <h1>मॉल, लग्न सभागृहांवर सवलतीचा वर्षांव</h1>
      <h2>केंद्र शासनाच्या जवाहरलाल नेहरू पुनरुत्थान अभियानांतर्गत ठाणे महापालिका क्षेत्रात विविध प्रकल्प राबविण्यात आले.</h2>
      <address><time datetime="2019-11-23T01:34:55+00:00">23 Nov 2019, 01:34</time> by <a rel="author">लोकसत्ता टीम</a></address>
      <p>
        <b>नगरसेवकांच्या आग्रही मागणीनंतर घनकचरा शुल्कात मोठी कपात</b>
      </p>
      <p>शहरातील मॉल, हॉटेल, आस्थापना, विवाह सोहळ्यांसाठीचे सभागृह, शेतघर आणि ज्ञाती संकुलासाठी आकारण्यात येणाऱ्या घनकचरा सेवा शुल्कात सवलत देण्याचा ठाणे महापालिका प्रशासनाने आखलेला प्रस्ताव नगरसेवकांनी मागे घेतला आहे. घनकचरा सेवा शुल्काच्या प्रस्तावित दरांमध्ये आणखी कपात केली जावी, अशी भूमिका नगरसेवकांनी मांडली आहे. शहरातील मॉल तसेच तत्सम आस्थापनांना याआधी महिन्याला २२५० रुपयांपासून ४५ हजार रुपयांपर्यंत घनकचरा शुल्क आकारले जात असे. त्यास विरोध झाल्याने हे दर अवघे हजार रुपयांपर्यंत खाली आणण्याचा प्रस्ताव प्रशासनाने तयार केला. मात्र, एवढी मोठी सवलत देऊनही नगरसेवक त्यास तयार नसून हे दर आणखी कमी करा, अशी मागणी करत हा प्रस्ताव मागे घेण्याचा निर्णय घेण्यात आला आहे.</p>
      <p>केंद्र शासनाच्या जवाहरलाल नेहरू पुनरुत्थान अभियानांतर्गत ठाणे महापालिका क्षेत्रात विविध प्रकल्प राबविण्यात आले. या प्रकल्पांना मान्यता देताना सुधारणा कार्यक्रमांची अट टाकण्यात आली होती. त्यानुसारच केंद्र आणि राज्य शासनासोबत सामंजस्य करार करण्यात आला होता. या सुधारणा कार्यक्रमांमध्ये घनकचरा व्यवस्थापन विभागामार्फत कचऱ्याचे वर्गीकरण, संकलन, वाहतूक आणि विल्हेवाटीसाठी होणारा खर्च भरून काढण्याकरिता घनकचरा सेवाशुल्क आकारणी करणे बंधनकारक होती. तसेच घनकचरा नियमावलीमध्ये कचऱ्याचे वर्गीकरण, संकलन, वाहतूक आणि विल्हेवाट ही जबाबदारी महापालिकेची असल्याचे स्पष्ट करण्यात आले आहे. या पाश्र्वभूमीवर महापालिका प्रशासनाने शहरातील आस्थापना, मॉल, लग्नाचे हॉल, फार्म हाऊस, फेरीवाले आणि कम्युनिटी लॉन या सर्वाना घनकचरा सेवा शुल्क लागू करण्याचा निर्णय चार वर्षांपूर्वी घेतला होता. त्यानुसार प्रशासनाने घनकचरा सेवा शुल्क दरपत्रकाचा प्रस्ताव तयार केला होता. त्यास सर्वसाधारण सभेने मान्यता दिल्यानंतर प्रशासनाने त्याची अंमलबजावणी सुरू  केली होती. परंतु शुल्काचे दर जास्त असल्यामुळे व्यापाऱ्यांकडून त्यास विरोध होत होता.</p>
      <p>या विरोधाच्या पाश्र्वभूमीवर महापालिका प्रशासनाने सेवाशुल्कामध्ये फेरबदल करून सुधारित दरपत्रकाचा प्रस्ताव तयार केला होता. नुकत्याच झालेल्या सर्वसाधारण सभेमध्ये हा प्रस्ताव मंजुरीसाठी ठेवण्यात आला होता. राष्ट्रवादीचे नगरसेवक नजीब मुल्ला यांनी या प्रस्तावामध्ये सुचविण्यात आलेले काही दर योग्य आहेत, तर काही दर योग्य नसल्याचा मुद्दा उपस्थित केला. तसेच पालिका पदाधिकाऱ्यांच्या बैठकीमध्ये ठरणारे दर लागू करण्याच्या अटीवर हा प्रस्ताव मंजूर करण्याची सूचना केली. त्या सूचनेसह हा प्रस्ताव अखेर मंजूर करण्यात आला.</p>
      <p>
        <b>नवे दरपत्रक असे</b>
      </p>
      <p>पाच हजार चौरस फुटांपर्यंत बांधकाम असलेले लग्न समारंभ हॉल, कम्युनिटी लॉन, फार्म हाऊस, विश्रांतीगृह, धर्मशाळा, स्पोर्ट कॉम्प्लेक्स, प्रदर्शन भरविण्यात येणारी मैदाने, नाटय़गृह, क्लब आणि मॉल यांच्याकडून महिन्याला ४५ हजार रुपये शुल्क घेतले जात होते. हा दर जास्त असल्याची ओरड झाल्याने नव्या दरपत्रकामध्ये मात्र त्याचे दर एक हजार रुपये इतके कमी करण्यात आले. घनकचरा सेवा शुल्कमध्ये इतकी मोठी सवलत देण्याचा निर्णय प्रशासनाने घेतला असतानाच पालिका पदाधिकाऱ्यांच्या बैठकीत त्याचे दर आणखी कमी केले जाणार आहेत.</p>
      <p>
        <b>रुग्णालय शुल्कात वाढ</b>
      </p>
      <p>महापालिका प्रशासनाने तयार केलेल्या प्रस्तावामध्ये रुग्णालयाचे शुल्क पाचशे रुपये ते पाच हजार रुपये इतके करण्याचे सुचविण्यात आले होते. यापूर्वी ४५० रुपये ते १८०० रुपये शुल्क आकारले जात होते. त्यामुळे नव्या दरपत्रकामध्ये रुग्णालयाच्या शुल्कात प्रशासनाने वाढ सुचविली होती.</p>
    </article>
  </body>
</html>