<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Wybory-prezydenckie-2020/191129718-Sondaz-prezydencki-Duza-przewaga-Andrzeja-Dudy-Adrian-Zandberg-na-trzecim-miejscu.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T15:01:59+00:00"/>
    <meta property="og:title" content="Sondaż prezydencki: Duża przewaga Andrzeja Dudy, Adrian Zandberg na trzecim miejscu"/>
    <meta property="og:description" content="Andrzej Duda w pierwszej turze wyborów prezydenckich mógłby liczyć na poparcie w wysokości 43,8 procent - wynika z sondażu przeprowadzonego przez IBRiS dla Wirtualnej Polski."/>
  </head>
  <body>
    <article>
      <h1>Sondaż prezydencki: Duża przewaga Andrzeja Dudy, Adrian Zandberg na trzecim miejscu</h1>
      <address><time datetime="2019-11-23T15:01:59+00:00">23 Nov 2019, 15:01</time> by <a rel="author">qm</a></address>
      <p>
        <b>Andrzej Duda w pierwszej turze wyborów prezydenckich mógłby liczyć na poparcie w wysokości 43,8 procent - wynika z sondażu przeprowadzonego przez IBRiS dla Wirtualnej Polski.</b>
      </p>
      <p>Urzędujący prezydent wyprzedził w sondażu Małgorzatę Kidawę-Błońską, która najpierw w prawyborach w Koalicji Obywatelskiej musi pokonać prezydenta Poznania Jacka Jaśkowiaka. Polityk, która miała być kandydatem KO na premiera, uzyskała poparcie 21,8 proc. respondentów.</p>
      <p>Na trzecim miejscu w sondażu znalazł się Adrian Zandberg. Do tej pory w podobnych badaniach uwzględniany był na ogół Robert Biedroń. Lewica, złożona z SLD, Wiosny i partii Razem, oficjalnie nie wystawiła jeszcze swojego kandydata, ale według lewicowych polityków - <a href="https://www.rp.pl/Wybory-prezydenckie-2020/191119566-Danuta-Waniek-Kandydat-Lewicy-Wybor-miedzy-Biedroniem-i-Zandbergiem.html">np. Danuty Waniek</a> - będzie to właśnie albo Biedroń, albo Zandberg. Ten ostatni, według IBRiS, mógłby liczyć na poparcie 9,5 ankietowanych. Dodatkowo, jak pisze Wirtualna Polska, Zandberg jest „czarnym koniem w dużych miastach. „Może liczyć na 28 proc. głosów. Za nim dopiero plasuje się Andrzej Duda (21 proc.), potem Krzysztof Bosak (17 proc.), a dopiero potem Kidawa-Błońska z poparciem rzędu 8 proc.” - czytamy na portalu.</p>
      <p>Zandberg wyprzedza oficjalnego już kandydata PSL - lidera tej formacji Władysława Kosiniaka-Kamysza (8,3 proc.). Na kolejnym miejscu znalazł się Krzysztof Bosak (4 proc.), ale Konfederację także czekają <a href="https://www.rp.pl/Konfederacja/191119512-Braun-Bosak-Korwin-Mikke-Konfederacja-oglosila-kandydatow-na-prezydenta.html">prawybory, w których startuje łącznie aż 9 kandydatów</a>.</p>
      <p>Na ostatniej pozycji w sondażu IBRiS znalazł się Szymon Hołownia - dziennikarz, publicysta i osobowość telewizyjna. Mógłby liczyć na 3,7 procent poparcia.</p>
      <p>6,1 proc. ankietowanych nie potrafiło wskazać kandydata, "żaden z powyższych" odpowiedziało 2,9 proc.</p>
      <p>Sondaż Instytutu Badań Rynkowych i Społecznych IBRIS dla Wirtualnej Polski został przeprowadzony 22 listopada na ogólnopolskiej, reprezentatywnej próbie 1100 osób metodą telefonicznych standaryzowanych wywiadów kwestionariuszowych wspomaganych komputerowo (CATI).</p>
    </article>
  </body>
</html>