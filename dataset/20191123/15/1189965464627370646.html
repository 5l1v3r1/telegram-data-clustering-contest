<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260378/ollandia-sta-xeria-tis-astynomias-dyo-efivoi-poy-pyrovoloysan-enantion-trenon"/>
    <meta property="og:site_name" content="LiFO"/>
    <meta property="article:published_time" content="2019-11-23T15:34:00+00:00"/>
    <meta property="og:title" content="Ολλανδία: Στα χέρια της αστυνομίας δυο έφηβοι που πυροβολούσαν εναντίον τρένων"/>
    <meta property="og:description" content="Δύο έφηβους που πυροβόλησαν με αεροβόλα εναντίον δύο τρένων στην Ολλανδία αναγκάζοντας τις Αρχές να εκκενώσουν έναν συρμό, συνέλαβε η αστυνομία"/>
  </head>
  <body>
    <article>
      <h1>Ολλανδία: Στα χέρια της αστυνομίας δυο έφηβοι που πυροβολούσαν εναντίον τρένων</h1>
      <h2>Δύο έφηβους που πυροβόλησαν με αεροβόλα εναντίον δύο τρένων στην Ολλανδία αναγκάζοντας τις Αρχές να εκκενώσουν έναν συρμό, συνέλαβε η αστυνομία</h2>
      <address><time datetime="2019-11-23T15:34:00+00:00">23 Nov 2019, 15:34</time> by <a rel="author">NEWSROOM</a></address>
      <p>
        <b>Η αστυνομία στην <a href="https://www.lifo.gr/tags/%CE%9F%CE%BB%CE%BB%CE%B1%CE%BD%CE%B4%CE%AF%CE%B1">Ολλανδία</a> συνέλαβε δύο εφήβους που θεωρούνται ύποπτοι ότι πυροβόλησαν εναντίον δύο τρένων με αεροβόλα πιστόλια, αναγκάζοντας τις αρχές να εκκενώσουν έναν συρμό.</b>
      </p>
      <p>Η αστυνομία της Μπρέντα (νότια Ολλανδία) έκανε γνωστό, με μήνυμά της στο Twitter, ότι οι έφηβοι, και οι δύο ηλικίας 15 ετών, συνελήφθησαν το βράδυ της Παρασκευής. Στην κατοχή τους βρέθηκαν δύο αεροβόλα πιστόλια με μεταλλικά σφαιρίδια.</p>
      <p>Νωρίτερα, οι επιβάτες που βρίσκονταν σε δύο τρένα, τα οποία εκτελούν το δρομολόγιο Μπρέντα- Αϊντχόβεν, άκουσαν ισχυρούς κρότους και είδαν να έχουν ραγίσει τα παράθυρα του συρμού.</p>
      <p>Το ένα από τα δύο τρένα εκκενώθηκε μόλις έφθασε στον σιδηροδρομικό σταθμό της Μπρέντα. Η αστυνομία ξεκίνησε έρευνα.</p>
      <p>Οι δύο έφηβοι θεωρούνται ύποπτοι ότι «προκάλεσαν ζημιές σε τρένα», σύμφωνα με την αστυνομία.</p>
      <p>Αυτού του είδους τα πιστόλια πωλούνται στην Ολλανδία σε πρόσωπα άνω των 18 ετών, που είναι μέλη μιας λέσχης σκοποβολής, η οποία και ειδικεύεται σε αυτού του τύπου το όπλο.</p>
      <p>Με πληροφορίες από ΑΠΕ-ΜΠΕ / AFP</p>
    </article>
  </body>
</html>