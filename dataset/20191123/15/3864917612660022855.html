<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2824138-okupanti-gatili-iz-zaboronenih-minometiv-po-ukrainskih-poziciah-pid-piskami.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T15:39:00+00:00"/>
    <meta property="og:title" content="Окупанти гатили із заборонених мінометів по українських позиціях під Пісками"/>
    <meta property="og:description" content="Впродовж поточної доби збройні формування Російської Федерації сім разів порушили режим припинення вогню. "/>
  </head>
  <body>
    <article>
      <h1>Окупанти гатили із заборонених мінометів по українських позиціях під Пісками</h1>
      <h2>Впродовж поточної доби збройні формування Російської Федерації сім разів порушили режим припинення вогню. </h2>
      <address>
        <time datetime="2019-11-23T15:39:00+00:00">23 Nov 2019, 15:39</time>
      </address>
      <p>Про це повідомляє штаб ООС у <a href="https://www.facebook.com/pressjfo.news/photos/a.364697644022858/719661648526454/?type=3&amp;theater">Facebook</a>.</p>
      <p>"Противник обстріляв позиції наших підрозділів з мінометів калібру 82 мм, гранатометів різних систем, великокаліберних кулеметів та іншої стрілецької зброї.</p>
      <p>Три обстріли позицій українських захисників російські окупаційні війська здійснили у районі відповідальності оперативно-тактичного угруповання "Північ" біля населеного пункту Південне. Ворог вів вогонь із ручних протитанкових гранатометів і стрілецької зброї", - йдеться у повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2824036-okupanti-obstrilali-ukrainski-pozicii-bila-pivdennogo-vtrat-nemae.html">Окупанти обстріляли українські позиції біля Південного, втрат немає</a>
      </blockquote>
      <p>У районі відповідальності оперативно-тактичного угруповання "Схід" противник здійснив чотири обстріли по позиціях Об'єднаних сил. Двічі бойовики стріляли біля Пісків – з мінометів калібру 82 мм, гранатометів різних систем, великокаліберних кулеметів та іншої стрілецької зброї. Поблизу Водяного – з автоматичних гранатометів; неподалік Верхньоторецького – з автоматичних гранатометів і стрілецької зброї, з великокаліберними кулеметами включно.</p>
      <p>Втрат внаслідок <a href="https://www.ukrinform.ua/tag-obstril">обстрілів</a> серед особового складу Об'єднаних сил не зафіксовано.</p>
      <p>
        <i>Фото: ООС</i>
      </p>
    </article>
  </body>
</html>