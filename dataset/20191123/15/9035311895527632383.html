<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/23/iran-protestolarda-parmag-olan-ulkelere-ezici-kars-l-k-verilecek"/>
    <meta property="og:site_name" content="euronews"/>
    <meta property="article:published_time" content="2019-11-23T15:50:07+00:00"/>
    <meta property="og:title" content="İran: Protestolarda parmağı olan ülkelere ezici karşılık verilecek"/>
    <meta property="og:description" content="İran Cumhurbaşkanı Birinci Yardımcısı İshak Cihangiri, benzin zammı sonrasında başlayan ve ölümlere yol açan protestolara bölgedeki bazı ülkelerin müdahil olduklarına ilişkin ipuçları elde edilmesi halinde &quot;ezici karşılık&quot; vereceklerini söyledi."/>
  </head>
  <body>
    <article>
      <h1>İran: Protestolarda parmağı olan ülkelere ezici karşılık verilecek</h1>
      <address><time datetime="2019-11-23T15:50:07+00:00">23 Nov 2019, 15:50</time> by <a rel="author">Euronews </a></address>
      <p>İran Cumhurbaşkanı Birinci Yardımcısı İshak Cihangiri, benzin zammı sonrasında başlayan ve ölümlere yol açan protestolara bölgedeki bazı ülkelerin müdahil olduklarına ilişkin ipuçları elde edilmesi halinde "ezici karşılık" vereceklerini söyledi.</p>
      <p>İran resmi ajansı IRNA'ya göre, başkent Tahran'da düzenlenen Piyasa Düzenleme Merkezi toplantısında konuşan Cihangiri, cuma günü benzin zammı sonrasında ülke genelinde başlayan protesto gösterilerine ilişkin değerlendirmelerde bulundu.</p>
      <p>Amerika Birleşik Devletleri'nin (ABD) ekonomik yaptırımlarla "İran'a diz çöktürmeyi başaramadığını" ifade eden Cihangiri, "Çözüm yollarını değiştirdiler ve bölgedeki bazı ülkeleri yanlarına alarak yersiz müdahalelerle İran'a baskı uygulamaya çalıştılar." dedi.</p>
      <p>ABD ile birlikte hareket ettiklerini iddia ettiği ülkeleri isim vermeden tehdit eden Cihangiri, "Bazı bölge ülkeleri, İran'da kaos çıkarmak için müdahil olduklarına ilişkin ipuçları elde edilmesi halinde bölgede iyi gün görmeyeceklerini bilmelidirler. İran'ın iç işlerine müdahale ettikleri belirlenirse kesinlikle ezici bir karşılık göreceklerdir." ifadelerini kullandı.</p>
      <ul>
        <li>
          <a href="https://tr.euronews.com/2019/11/18/iran-da-halk-neden-sokakta-bardagi-tasiran-son-damla-benzin-zamm-mi">İran'da halk neden sokakta? Bardağı taşıran son damla benzin zammı mı?</a>
        </li>
        <li>
          <a href="https://tr.euronews.com/2019/11/20/iran-da-son-durum-yetkililer-protestolar-bastirildi-eylemciler-ise-hala-sokaktayiz-diyor">İran'da son durum: Yetkililer 'protestolar bastırıldı', eylemciler ise 'hala sokaktayız' diyor</a>
        </li>
      </ul>
      <h3>İran'da benzin zammı sonrasında şiddetli protestolar: Onlarca ölü</h3>
      <figure>
        <img src="https://static.euronews.com/articles/stories/04/31/75/68/534x356_cmsv2_a8b72b36-656f-5d94-9ce6-fbde8e360dfc-4317568.jpg"/>
        <figcaption>Gösteriler sırasında ateşe verilen bir banka binası / TahranNazanin Tabatabaee/WANA/REUTERS</figcaption>
      </figure>
      <p>ABD yaptırımlarının da etkisiyle ekonomik açıdan zor günler geçiren İran halkı, 15 Kasım Cuma günü benzine 3 kat zam yapıldığının açıklanmasının ardından ülkenin birçok kentinde protestolara başlamıştı.</p>
      <p>Gösterilerde kamu binaları da tahrip edilmiş, Tahran yönetimi, protestoların büyümesi üzerine geçen hafta ülke genelinde internet erişimini <a href="https://tr.euronews.com/2019/11/22/iran-da-son-durum-internet-kesintisi-nedeniyle-abd-den-yaptirim-100-gozalti">kesmişti.</a> İnternet erişimi, 2 gün önce sınırlı olarak yeniden sağlanmaya başlandı. Uluslararası Af Örgütü, olaylar sırasında en az 115 göstericinin hayatını kaybettiğini <a href="https://tr.euronews.com/2019/11/20/iran-protestolarinda-5-gun-af-orgutu-106-kisinin-oldugunu-duyurdu-hukumet-60-milyona-para">açıkladı.</a></p>
      <p>İranlı yetkililer ise şu ana kadar olaylar sonucunda 6 güvenlik görevlisinin ve 1 göstericinin öldüğünü duyurdu. Gösterilerin ülke dışından organize edildiğini savunan Tahran yönetimi, ABD, İsrail ve Suudi Arabistan'ı suçluyor.</p>
      <ul>
        <li>
          <a href="https://tr.euronews.com/2019/11/20/iran-da-protestolar-cumhurbaskan-ruhani-den-zafer-kazandik-aciklamasi">İran'da protestolar: Cumhurbaşkanı Ruhani'den 'zafer kazandık' açıklaması</a>
        </li>
        <li>
          <a href="https://tr.euronews.com/2019/11/22/iran-da-bu-defa-hukumet-yanl-lar-sokakta">İran'da bu defa hükümet yanlıları sokakta</a>
        </li>
      </ul>
    </article>
  </body>
</html>