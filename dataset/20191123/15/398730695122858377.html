<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/mourinho-fick-dromstart-vann-mot-west-ham/"/>
    <meta property="og:site_name" content="DN.SE"/>
    <meta property="article:published_time" content="2019-11-23T15:01:05+00:00"/>
    <meta property="og:title" content="Mourinho fick drömstart – vann mot West Ham"/>
    <meta property="og:description" content="Tottenham tog första vinsten på sju matcher när laget, lett av nye tränaren José Mourinho, besegrade West Ham med 3–2 på London Stadium."/>
  </head>
  <body>
    <article>
      <h1>Mourinho fick drömstart – vann mot West Ham</h1>
      <address><time datetime="2019-11-23T15:01:05+00:00">23 Nov 2019, 15:01</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Tottenham tog första bortasegern på tio månader när de, ledda av nye tränaren José Mourinho, besegrade West Ham med 3–2 på London Stadium.<br/>– Det viktigaste var att vinna, oavsett hur, säger Mourinho till BT Sport.</b>
      </p>
      <p>Tottenham har inte fått med sig en vinst de sex senaste matcherna, men bara dagar efter att José Mourinho antagit tränarrollen fick laget med sig en seger mot West Ham i Premier League.</p>
      <p>Och laget fick verkligen en drömstart.</p>
      <p><b>Son Heung-min</b> inledde målskyttet för Tottenham mot slutet av första halvlek och några minuter innan halvtid utökade Lucas Moura ledningen till 2–0. Harry Kane klev även in någon minut efter att andra halvlek dragit igång och gav Tottenham en tremålsledning.</p>
      <p>– Jag var riktigt lycklig i en timme. Vi spelade bra och tog med oss de bitarna vi tränat på och pratat om, jag var riktigt nöjd. Vi kunde ha fått till 4–0 för att avgöra matchen direkt, men lyckligtvis har jag så många års erfarenhet av Premier League att jag i halvtid sa till spelarna att även om vi får till 3–0, så kan allt hända i den 85:e minuten, säger José Mourinho till BT Sport.</p>
      <p>Och lite smolk i bägaren blev det ändå för Tottenham och Mourinho trots en väldigt lovande inledning.</p>
      <p><b>I slutet av andra halvlek</b> lät de nämligen West Ham ta upp taktpinnen, och lagets Michail Antonio reducerade till 1–3. Därefter fortsatte laget på den offensiva linjen och var farligt nära att få till 2–3 flera gånger – och nätade faktiskt innan 90-minutersstrecket, men målet dömdes bort. På tilläggstid fick West Hams Angelo Ogbonna däremot till det och matchen slutade 2–3.</p>
      <p>Helt nöjd var därför inte den nya Tottenhamtränaren.</p>
      <p>– De sista 20 minuterna påverkades spelarna av utmattning från landslagsspel, känslor över att förlora en tränare och att få en ny, de presterade över sina gränser så de var utmattade, konstaterar Mourinho efteråt.</p>
      <p><b>Trots detta</b> var vinsten av stort värde för honom själv och för spelarna, menar han.</p>
      <p>– Men det viktigaste i slutändan var inte att vinna med tre eller fyra mål, eller att spela fantastiskt, det var att vinna oavsett hur. Det var väldigt viktigt för killarna, som kanske haft en mental spärr efter så lång tid utan en bortavinst. Det finns inget bättre än att vinna en fotbollsmatch och vara glad, säger han.</p>
      <p><a href="https://www.dn.se/sport/fotboll/anders-sannas-valet-av-en-demonisk-mourinho-ar-fel/">Läs mer: Anders Sännås: Valet av en demonisk Mourinho är fel</a> </p>
    </article>
  </body>
</html>