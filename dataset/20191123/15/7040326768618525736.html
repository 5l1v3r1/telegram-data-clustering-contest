<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/esad-ailesine-ispanyada-para-aklama-suclamasi-1392825"/>
    <meta property="og:site_name" content="Karar.com"/>
    <meta property="article:published_time" content="2019-11-23T15:48:00+00:00"/>
    <meta property="og:title" content="Esad ailesine İspanya'da para aklama suçlaması"/>
    <meta property="og:description" content="İspanya Ulusal Mahkeme Savcısı, Esad'ın amcası Rıfat Esad ile 13 kişi hakkında İspanya'da 695 milyon avro para aklama, organize suç örgütü kurmak ve tarihi eser kaçakçılığı gerekçesiyle dava açılmasını istedi. Mahkemenin 10 günde Esad ve diğer 13 kişi hakkındaki davayı açması bekleniyor."/>
  </head>
  <body>
    <article>
      <h1>Esad ailesine İspanya'da para aklama suçlaması</h1>
      <address>
        <time datetime="2019-11-23T15:48:00+00:00">23 Nov 2019, 15:48</time>
      </address>
      <p>
        <b>İspanya Ulusal Mahkeme Savcısı, Esad'ın amcası Rıfat Esad ile 13 kişi hakkında İspanya'da 695 milyon avro para aklama, organize suç örgütü kurmak ve tarihi eser kaçakçılığı gerekçesiyle dava açılmasını istedi. Mahkemenin 10 günde Esad ve diğer 13 kişi hakkındaki davayı açması bekleniyor.</b>
      </p>
      <p>İspanya Ulusal Mahkeme Savcısı Jose de la Mata, 82 yaşındaki Rıfat Esad'in 8 çocuğu, 2 eşi ve 3 şirket yöneticisi aracılığıyla organize bir suç örgütü gibi çalıştığını ve İspanya'da toplam 695 milyon avro para akladığını belirtti.</p>
      <p>De la Mata'nın sunduğu iddianamede, Rıfat Esad'in 1980'li yıllardan itibaren Suriye Ulusal Hazinesinin yasa dışı olarak kullanımdan kaldırdığı fonları, farklı Avrupa ülkelerinde akladığı kaydedildi.</p>
      <p>
        <b>"507 TAŞINMAZIN SAHİBİ, KAYNAKLARI YASA DIŞI"</b>
      </p>
      <p>Suriye'den 1984'te ayrılan Rıfat Esad'ın, Hazine'den çıkardığı fonlar dışında haraç, tehdit, arkeolojik eser ve uyuşturucu kaçakçılığı gibi çok sayıda suç faaliyetinden yasa dışı kaynaklar elde ettiği bildirildi.</p>
      <p>Rıfat Esad'ın İspanya'daki faaliyetlerinde, ülkenin güneyindeki Endülüs bölgesinde bulunan Malaga ve Marbella'yı merkez olarak kullandığı ve buralarda çok sayıda mülk satın aldığı ifade edildi.</p>
      <p>Esad'ın mevcut durumda İspanya'da, çocukları ve eşleri adına kayıtlı şirketlere ait gibi göstererek gizlediği, toplam 695 milyon avro değerinde 507 taşınmazın sahibi olduğu kaydedildi.</p>
      <p>
        <b>10 GÜNDE DAVANIN AÇILMASI BEKLENİYOR</b>
      </p>
      <p>İspanyol savcı, Rıfat Esad'ın İspanya'da uzun yıllar para aklamasına rağmen bunun ortaya çıkarılamamasındaki en önemli sebebi, "çocukları ve eşleriyle kurduğu suç organizasyonunun üyeleri arasındaki mükemmel koordinasyon ve güven" olarak açıkladı.</p>
      <p>İddianamede, Esad ailesinin İspanya'daki mal varlığını 'Suudi Arabistan Kraliyet Ailesi'nin yardım ve armağanlarıyla yaptığı' şeklinde savunmasının doğru olmadığı belirtilerek, Esed ailesinin emlak alımlarını Suudi bağışlarıyla yapmadığının kanıtlandığı vurgulandı.</p>
      <p>Ulusal Mahkeme'nin 10 günde Esad ve diğer 13 kişi hakkındaki davayı açması bekleniyor.</p>
      <p>Rıfat Esad hakkında İspanya'dakine benzer suçlamalarla Fransa, Cebelitarık, Panama ve İngiltere'de de açılmış davalar bulunuyor.</p>
      <p>Suriye'de güvenlik sorumlusu olduğu dönemde, 1982'de ülkenin orta kesimlerinde sivil katliam yapan ve bundan dolayı 'Hama Kasabı' diye adlandırılan Rıfat Esad, İsviçre'de de insanlık karşıtı suçla yargılanıyor.</p>
      <p>
        <b>MADRİD/AA</b>
      </p>
      <related>
        <a href="https://www.karar.com/guncel-haberler/esad-rejimi-ile-rusya-idlibi-vurdu-7-sivil-hayatini-kaybetti-1385078"/>
      </related>
      <related>
        <a href="https://www.karar.com/dunya-haberleri/bessar-esad-avrupanin-siginmaci-istemeyip-suriyede-teroru-desteklemesi-ikiyuzluluk-1378709"/>
      </related>
    </article>
  </body>
</html>