<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232826/"/>
    <meta property="og:site_name" content="Українська правда"/>
    <meta property="article:published_time" content="2019-11-23T15:45:02+00:00"/>
    <meta property="og:title" content="СБУ викрила схему постачання в Україну і ЄС вугілля з ОРДЛО"/>
    <meta property="og:description" content="СБУ блокувала масштабний механізм фінансування терористичних організацій “Л/ДНР” через незаконний видобуток на тимчасово окупованих територіях вугілля та подальшого його постачання до України та країн Європи."/>
  </head>
  <body>
    <article>
      <h1>СБУ викрила схему постачання в Україну і ЄС вугілля з ОРДЛО</h1>
      <address>
        <time datetime="2019-11-23T15:45:02+00:00">23 Nov 2019, 15:45</time>
      </address>
      <p>СБУ блокувала масштабний механізм фінансування терористичних організацій "Л/ДНР" через незаконний видобуток на тимчасово окупованих територіях вугілля та подальшого його постачання до України та країн Європи.</p>
      <p><b>Джерело</b>: <a href="https://ssu.gov.ua/ua/news/1/category/2/view/6750#.4DYhYCOH.dpbs">пресцентр СБУ</a></p>
      <figure>
        <img src="https://img.pravda.com/images/doc/1/0/105a6ed-ugol-ordlo1.jpg"/>
      </figure>
      <p><b>Деталі</b>: Оперативники спецслужби встановили, що організатори оборудки зареєстрували в Україні низку комерційних структур. Через них ділки постачали на підконтрольну територію України продукцію, видобуту на території ОРДЛО. "Податки" вони вносили до бюджетів псевдореспублік.</p>
      <p>В Україну продукція надходила, як нібито видобута на території Росії. Надалі ділки за підробленими документами реалізовували вугілля українським ТЕЦ та до країн ЄС.</p>
      <p>Слідчими Головного слідчого управління СБУ, за процесуальним керівництвом Генеральної прокуратури, одному з учасників нелегального бізнесу оголошено про підозру у вчиненні злочину, передбаченого ст. 258-5 Кримінального кодексу України.</p>
      <figure>
        <img src="https://img.pravda.com/images/doc/0/4/0492e16-ugol-ordlo.jpg"/>
      </figure>
      <p>Здійснюються заходи щодо притягнення інших фігурантів кримінального провадження до кримінальної відповідальності.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/22/7232769/"/>
        <a href="https://www.pravda.com.ua/news/2019/11/22/7232755/"/>
        <a href="https://www.pravda.com.ua/news/2019/11/21/7232669/"/>
      </related>
    </article>
  </body>
</html>