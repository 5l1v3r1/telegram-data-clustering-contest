<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/thasos-chalkidiki-anypologistes-katastrofes-apo-ti-theominia-video/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-23T15:20:08+00:00"/>
    <meta property="og:title" content="Θάσος – Χαλκιδική: Ανυπολόγιστες καταστροφές από τη θεομηνία (video)"/>
    <meta property="og:description" content="Οι Αρχές εργάζονται πυρετωδώς προκειμένου να αποκαταστήσουν τις ζημιές σε σπίτια και δρόμους από τη σφοδρή νεροποντή που χτύπησε τη Χαλκιδική"/>
  </head>
  <body>
    <article>
      <h1>Θάσος – Χαλκιδική: Ανυπολόγιστες καταστροφές από τη θεομηνία (video)</h1>
      <address>
        <time datetime="2019-11-23T15:20:08+00:00">23 Nov 2019, 15:20</time>
      </address>
      <p>Συνεργεία της Διεύθυνσης Πολιτικής Προστασίας της Περιφέρειας <b>Κεντρικής Μακεδονίας</b> και κλιμάκια της <b>Πυροσβεστικής</b> εργάζονται πυρετωδώς προκειμένου να αποκαταστήσουν τις ζημιές σε σπίτια και δρόμους από τη σφοδρή νεροποντή που χτύπησε τη <a href="https://neaselida.gr/tag/chalkidiki/"><b>Χαλκιδική</b></a>, κυρίως την Ολυμπιάδα, το Γομάτι και τα Πλανά.</p>
      <p>Ο συντονισμός όλων των φορέων για την <b>άμεση θωράκιση της ευρύτερης περιοχής</b> ενόψει της νέας κακοκαιρίας που αναμένεται από αύριο, τέθηκε άλλωστε ως προτεραιότητα στην ευρεία κυβερνητική σύσκεψη που πραγματοποιήθηκε το πρωί στην Ολυμπιάδα. Όλες οι υπηρεσίες είναι σε πλήρη ετοιμότητα.</p>
      <p><b>Δεκατέσσερα μηχανήματα της Περιφέρειας</b> και έντεκα συνεργεία της Πυροσβεστικής υπηρεσίας απομακρύνουν από το πρωί σήμερα, τόνους λάσπης, φερτά υλικά που κατέβηκαν από τον ορεινό όγκο της Χαλκιδικής και τα νερά από τα ρέματα που φούσκωσαν.</p>
      <p>Αυτοψία στις πληγείσες περιοχές της <b>Χαλκιδικής</b> από τις νεροποντές των τελευταίων ημερών πραγματοποίησε σήμερα ο περιφερειάρχης Κεντρικής Μακεδονίας <b>Απόστολος Τζιτζικώστας</b>, ως επικεφαλής κλιμακίου της Περιφέρειας.</p>
      <p>Ανοικτό είναι το <b>οδικό δίκτυο της Χαλκιδικής</b> εκτός από ένα σημείο στο οποίο το οδόστρωμα έχει υποστεί καθίζηση. Η κυκλοφορία των οχημάτων στην επαρχιακή οδό Πολυγύρου – Ιερισσού (ύψος Πλατανόρεμα), έχει διακοπεί από χθες, όπως ενημερώνει η Γενική περιφερειακή Αστυνομική Διεύθυνση Κεντρικής Μακεδονίας. Η κίνηση των οχημάτων διεξάγεται από την παλαιά εθνική οδό Θεσσαλονίκης -Ιερισσού, μέσω Αρναίας.</p>
      <p>Σύμφωνα με απόφαση της <b>Διεύθυνσης Αστυνομίας Χαλκιδικής</b>, ο δρόμος θα παραμείνει κλειστός μέχρι την αποκατάσταση των φθορών.</p>
      <h3>Στη Θάσο ο Νίκος Παναγιωτόπουλος</h3>
      <figure>
        <img src="https://neaselida.gr/nsmedia/uploads/2019/11/21931729.jpg"/>
      </figure>
      <p>Τα άμεσα μέτρα θωράκισης του νησιού της <a href="https://neaselida.gr/tag/thasos/"><b>Θάσου</b></a> προκειμένου να μπορέσει να αντιμετωπίσει το νέο κύμα κακοκαιρίας που θα χτυπήσει από την επόμενη εβδομάδα, εξετάστηκαν στη διάρκεια σύσκεψης που πραγματοποιήθηκε στη Θάσο παρουσία του <b>υπουργού Εθνικής Άμυνας, <a href="https://neaselida.gr/tag/nikos-panagiotopoulos/">Νίκου Παναγιωτόπουλου</a></b>, του υφυπουργού Εσωτερικών Θόδωρο Λιβάνιου, του περιφερειάρχη Ανατολικής Μακεδονίας Θράκης, Χρήστου Μέτιου, αιρετών της τοπικής αυτοδιοίκησης και υπηρεσιακών παραγόντων.</p>
      <p>Ο κ. Παναγιωτόπουλος έκανε <b>επιτόπια αυτοψία σε πολλά σημεία</b> του νησιού που επλήγησαν από τις ισχυρές και συνεχιζόμενες βροχοπτώσεις του τελευταίου 24ωρου υπογραμμίζοντας την ανάγκη λήψης άμεσων μέτρων τις επόμενες ώρες ώστε να μπορέσει η Θάσος να αντιμετωπίσει το νέο κύμα κακοκαιρίας που σύμφωνα με την ΕΜΥ θα επηρεάσει εκ νέου την περιοχή του βορειοανατολικού Αιγαίου.</p>
      <p><b>«Κρίνεται επιβεβλημένη η ανάγκη»</b>, τόνισε ο υπουργός Εθνικής Άμυνας, «να απομακρυνθούν όλα τα φερτά υλικά ώστε να ελευθερωθούν οι κοίτες των χειμάρρων και των καναλιών προκειμένου να βρίσκουν διέξοδο τα νερά. Επίσης, πρέπει να αποκατασταθούν και οι γέφυρες σε πολλές σημεία οικισμών.</p>
      <p>Σε δεύτερη φάση επιβάλλεται να γίνει ο καλύτερος δυνατός σχεδιασμός για τη δημιουργία ενός ολοκληρωμένου συστήματος αντιπλημμυρικών έργων στο νησί. Δυστυχώς, θα πρέπει να μάθουμε να ζούμε με τα έκτακτα καιρικά φαινόμενα που πλέον είναι τακτικά και να μπορούμε να τα αντιμετωπίσουμε. Όλοι οι φορείς, τα φυσικά πρόσωπα, οι αιρετοί έχουν <b>τη δική τους συνεισφορά στην αντιμετώπιση των προβλημάτων</b> που δημιουργεί η κακοκαιρία αλλά και των λύσεων που επιβάλλεται να δοθούν».</p>
      <figure>
        <iframe src="https://www.youtube.com/embed/1idiWjW0QFU" width="696" height="392" data-service="Youtube" scrolling="no"/>
      </figure>
      <related>
        <a href="https://neaselida.gr/ellada/thasos-amesa-metra-gia-ti-thorakisi-toy-nisioy-apo-nea-kakokairia/"/>
      </related>
    </article>
  </body>
</html>