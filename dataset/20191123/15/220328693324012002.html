<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/mneniya-analizi/zashcho-kandidaturata-na-tsatsarov-e-bezsporna-407449.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T15:31:56+00:00"/>
    <meta property="og:title" content="Защо кандидатурата на Цацаров е безспорна"/>
    <meta property="og:description" content="Сегашният главен прокурор ще ускори оборотите на КПКОНПИ"/>
  </head>
  <body>
    <article>
      <h1>Защо кандидатурата на Цацаров е безспорна</h1>
      <address><time datetime="2019-11-23T15:31:56+00:00">23 Nov 2019, 15:31</time> by <a rel="author">Светлана Владимирова</a></address>
      <ul>
        <li>
          <b>Сегашният главен прокурор ще ускори оборотите на КПКОНПИ</b>
        </li>
      </ul>
      <p>Цацаров ще е новият шеф на КПКОНПИ. Едва ли някой сериозно може да се усъмни, че кандидатурата на успешния главен прокурор да оглави антикорупционната комисия, няма да събере подкрепа от власти и гилдии. Всъщност, както стана ясно, номинацията е била изненада само за самия Цацаров, който в последния момент е решил да се съгласи на предложението.</p>
      <p>Градската десница има своята радост от номинацията. След провала да осуети избора на Иван Гешев за обвинител номер едно, вече има нова мишена. Дори президентът да подпише до дни указа за новия обвинител номер едно, хората на Командира вече не са капо. С огласената кандидатура на Цацаров главните герои от протестите под прозорците на ВСС и от рупорите в заседателната зала там, просто ще ъпгрейдват файловете от изказванията и ще променят на плакатите само името. Ще бъде пълно дежа вю. И по отношение на атака, и по отношение на краен резултат.</p>
      <p>Атаката започна в приближените им медии още с оспорване на мотивите към номинацията на главния прокурор за шеф на КПКОНПИ. За тяхно огромно съжаление обаче Цацаров няма нужда от подробно представяне. Харесва ли им или не,</p>
      <p>
        <b>авторитетът му е безспорен, а думата му тежи</b>
      </p>
      <p>Затова и не буди дискусия основния мотив, че „Цацаров притежава нужните качества да изпълни очакванията на ЕК към работата на КПКОНПИ, а начело на антикорупционната комисия да спечели общественото доверие“.</p>
      <p>В мотивите, подписани от 17 депутати от ГЕРБ, Обединени патриоти и Атака са записани добрите му професионални качества, изводите от последния мониторингов доклад на ЕК, според който наблюдението за България трябва да отпадне. Народните представители са написали още, че докладът е израз на сериозни очаквания към бъдещата работа на КПКОНПИ поради необходимостта да се спечели общественото доверие, както и да се изгради репутация на независимост.</p>
      <p>Смятаме, че настоящият главен прокурор притежава необходимите качества за постигането на тези цели, написали са още депутатите. Те са изтъкнали качествата му на административен ръководител, множеството запитвания към КС за тълкуване, както и началото на реформата по т.нар. „съдебна карта“. Към документите е приложена и дипломата му, от която става ясно, че той е</p>
      <p>
        <b>завършил с отличие</b>
      </p>
      <p>Кандидатурата на Цацаров очаквано раздвижи цялото политическо пространство и предизвика множество експертни коментари. Междувременно се оказва, че има разнобой вътре в патриотичната коалиция и между тях с ГЕРБ доколко кандидатурата на Цацаров е обща, както бе обявена ден по-рано. Лидерът на НФСБ и вече зам.-шеф на НС Валери Симеонов даде да се разбере, че с тях темата не е била обсъждана, нито пък е имало решение за подкрепа от парламентарната група. Но ГЕРБ увериха, че няма недоразумения и номинацията му е консенсусна. От ДПС пък определиха Цацаров като безспорен професионалист, а депутатът Хамид Хамид дори заяви, че е богатство за всяка държава да ползва потенциала му.</p>
      <p>Подкрепа дадоха и редица други депутати и юристи.</p>
      <p>"Сотир Цацаров не е податлив на натиск и не показва никаква предубеденост", заяви пред NOVA Явор Нотев от "Атака" и уточни, че седемте години, в които Сотир Цацаров е главен прокурор доказват дълбокото му разбиране като юрист. "Аз съм сигурен, че той е подходящата кандидатура. Той е човек, който е</p>
      <p>
        <b>обърнал гръб на изкушенията на властта</b>
      </p>
      <p>и стои стабилно на мястото си", коментира още Нотев.</p>
      <p>Според депутата от "Атака", настоящият главен прокурор приключва един успешен мандат и е актуална фигура в сегашната практика.</p>
      <p>"Лично аз научих за номинацията на Сотир Цацаров за шеф на КПКОНПИ от представители на ГЕРБ и по свои усмотрения се присъединих към групата на вносителите. Говорих лично с г-жа Дариткова, стана дума за тази номинация и аз заявих желанието си да се включа. В моята практика като юрист следя работата на главни прокурори още от времето на г-н Лютов. За мен е едно щастливо стечение на обстоятелствата приключването на неговия мандат при неговия ресурс и неговия опит и отварянето на позицията за шеф на КПКОНПИ", посочи Нотев. Попитан дали е притеснително това, че се концентрира много власт в тандема Гешев-Цацаров, Явор Нотев коментира че няма нищо притеснително: "Не разглеждам като тандем тези двама юристи, които кандидатстват за различни позиции. До известна степен те няма как да не са екип, защото Гешев е зам.-главен прокурор. При евентуален избор на двамата, всеки от тях ще носи своя кръст. Смятам, че тази комбинация е подходяща".</p>
      <p>"Сотир Цацаров ще влезе с летящ старт в КПКОНПИ, ако бъде избран от парламента". Така бившият председател на Етичната комисия на ВСС Ясен Тодоров коментира номинацията на главния прокурор за председател на Антикорупционната комисия пред bTV. Според него кандидатурата на Цацаров е изключително подходяща, тъй като настоящият главен прокурор има богат административен опит.</p>
      <p>Мандатът на Сотир Цацаров като "обвинител №1" в никакъв случай не може да бъде наречен по-слаб от предходните главни прокурори. Това заяви пред БНТ юристът и доктор по конституционно право Борислав Цеков. "Мисля, че в много отношения нещата тръгнаха напред, включително и с тези обвинения на знакови</p>
      <p>
        <b>лица, които от години предизвикват обществено недоумение за необяснимото охолство</b>
      </p>
      <p>в което тънат", уточни още Цеков.</p>
      <p>Срокът за предлагане на кандидати за председател на Антикорупционната комисия изтече в сряда, другата номинация е на "ВОЛЯ" в лицето на Симеон Найденов от тяхната парламентарната група. Процедурата за избор на нов председател на КПКОНПИ започна на 6-ти ноември тази година, а до избора се стигна, след като на 31 юли бившият председател на Комисията Пламен Георгиев подаде оставка след скандала, станал известен като "Апартаментгейт".</p>
      <p>Сравнението на Цацаров с Георгиев е меко казано излишно. Без съмнение работата на Антикорупционната комисия, оглавена от Цацаров ще заработи на невиждани досега обороти. За радост на едни. И за съжаление на други.</p>
    </article>
  </body>
</html>