<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/scultura-salvini-napoli-migranti-1.4901925"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-23T15:32:13+00:00"/>
    <meta property="og:title" content="Napoli, in scultura-choc Salvini spara a due migranti. Il leghista: &quot;Che squallore&quot;"/>
    <meta property="og:description" content="L'opera di Salvatore Scuotto esposta nella mostra collettiva Virginem=Partena che inaugura oggi a Napoli. Il leader della Lega: &quot;E' istigazione all'odio, altro che arte&quot;"/>
  </head>
  <body>
    <article>
      <h1>Napoli, in scultura-choc Salvini spara a due migranti. Il leghista: "Che squallore"</h1>
      <h2>L'opera di Salvatore Scuotto esposta nella mostra collettiva Virginem=Partena che inaugura oggi a Napoli. Il leader della Lega: "E' istigazione all'odio, altro che arte"</h2>
      <address><time datetime="2019-11-23T15:32:13+00:00">23 Nov 2019, 15:32</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4901941.1574523133!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>La scultura che raffigura Salvini che spara a due immigrati (Ansa)</figcaption>
      </figure>
      <p>Roma, 23 novembre 2019 - <b>Scultura-choc a Napoli </b>che raffigura <b>Salvini </b>che spara a due <b>africani in versione zombie.</b> La scultura è esposta nella mostra collettiva Virginem=Partena, curata da Biancamaria Santangelo, nella galleria Nabi Interior Design di via Chiatamone, che inaugura oggi a <b>Napoli.</b></p>
      <p>L'opera, facendo il verso a una frase del leader leghista, è intitolata '<b>La pacchia è finita</b>!" e l'autore è <b>Salvatore Scuotto</b>, del gruppo della Scarabattola, tra le formazioni di maestri presepiali più creative. A darne notizia è il sito del quotidiano 'Il Mattino', al quale Scuotto racconta: "Quando ho iniziato a creare, Salvini era ancora ministro dell'Interno. Ho voluto rappresentarlo come un <b>bambinone che gioca ad un videogame</b> popolato da fantasmi, come si vede dai dettagli della pistola che è intenzionalmente sproporzionata. Dico che il suo <b>messaggio politico è infantile</b>, come una costante Play station in cui bisogna individuare il nemico e abbatterlo".</p>
      <p>Attaccato alla pistola c'è un messaggio, <b>'Game over</b>'. "Identifica la conclusione del videogioco. Chissà cosa indica: la fine di Salvini o quella dei suoi nemici?", aggiunge. E poi Scuotto, che questa volta partecipa in proprio ma fa parte della formazione controcorrente di maestri presepiali che nella natività ha inserito anche donne nude e diavoli - precisa anche di non aver creato "questa parodia salviniana perché sono comunista".</p>
      <p>Ma <b>Salvini si infuria.</b> "Cosa non si fa per farsi un pò di pubblicità, <b>che squallore </b>- dice il leader della Lega - .<b> </b>La 'scultura' che mi raffigura mentre sparo agli immigrati è una vera schifezza, è istigazione all'odio e alla violenza, altro che arte. Non vedo l'ora di tornare a Napoli per ammirare i fantastici Presepi tradizionali, non queste porcherie".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>