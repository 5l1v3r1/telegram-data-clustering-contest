<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%cf%81%cf%87%ce%b9%ce%b5%cf%80%ce%af%cf%83%ce%ba%ce%bf%cf%80%ce%bf%cf%82-%ce%b9%ce%b5%cf%81%cf%8e%ce%bd%cf%85%ce%bc%ce%bf%cf%82-%ce%b8%ce%b1-%cf%80%ce%b1%cf%81%ce%b1%ce%b9%cf%84%ce%b7%ce%b8.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T15:26:29+00:00"/>
    <meta property="og:title" content="Αρχιεπίσκοπος Ιερώνυμος: «Θα παραιτηθώ την κατάλληλη ώρα»"/>
    <meta property="og:description" content="Ο Αρχιεπίσκοπος Ιερώνυμος εξέφρασε την επιθυμία να παραιτηθεί του επισκοπικού θρόνου την κατάλληλη ώρα."/>
  </head>
  <body>
    <article>
      <h1>Αρχιεπίσκοπος Ιερώνυμος: «Θα παραιτηθώ την κατάλληλη ώρα»</h1>
      <address>
        <time datetime="2019-11-23T15:26:29+00:00">23 Nov 2019, 15:26</time>
      </address>
      <p>
        <b>Ο Αρχιεπίσκοπος Ιερώνυμος εξέφρασε την επιθυμία να παραιτηθεί του επισκοπικού θρόνου την κατάλληλη ώρα.</b>
      </p>
      <p>Την επιθυμία να μιμηθεί την κίνηση του μητροπολίτη πρώην Καλαβρύτων και να παραιτηθεί του επισκοπικού θρόνου την κατάλληλη ώρα, εξέφρασε ο Αρχιεπίσκοπος Ιερώνυμος, σήμερα, κατά τη διάρκεια του επίσημου γεύματος για την ενθρόνιση του νέου μητροπολίτη Καλαβρύτων Ιερωνύμου.</p>
      <p>Μάλιστα, όπως μεταδίδει το Αθηναϊκό – Μακεδονικό Πρακτορείο Ειδήσεων επικαλούμενο το arxon.gr, ο Αρχιεπίσκοπος Ιερώνυμος χαρακτήρισε την κίνηση Αμβρόσιου «σώφρονα και ηρωική».</p>
      <p>Όπως ήταν αναμενόμενο, αιφνιδίασε τους πάντες, πολλοί εκ των οποίων εξέλαβαν τη δήλωση αυτή ως προτροπή του Αρχιεπισκόπου Αθηνών και πάσης Ελλάδος προς τους γηραιούς μητροπολίτες που δεν μπορούν να ασκήσουν επιμελώς τα καθήκοντά τους, να παραδίδουν τη σκυτάλη την κατάλληλη ώρα σε νεώτερους επισκόπους.</p>
      <p>Ταυτόχρονα, σύμφωνα με το arxon.gr, με την εν λόγω δήλωση, ο Προκαθήμενος της Ελλαδικής Εκκλησίας τοποθετείται δημοσίως για πρώτη φορά αναφορικά με τις προθέσεις του για το μέλλον του στο τιμόνι της Εκκλησίας της Ελλάδος.</p>
    </article>
  </body>
</html>