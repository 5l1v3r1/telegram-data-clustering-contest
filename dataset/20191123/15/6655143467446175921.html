<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/siena/cronaca/morta-siena-1.4901865"/>
    <meta property="og:site_name" content="La Nazione"/>
    <meta property="article:published_time" content="2019-11-23T15:46:00+00:00"/>
    <meta property="og:title" content="Giù dalla Torre, caccia all'autore del video. La procura: &quot;E' omissione di soccorso&quot;"/>
    <meta property="og:description" content="La tragedia filmata e messa sui social. L’autore potrebbe essere stato ripreso dalla videosorveglianza"/>
  </head>
  <body>
    <article>
      <h1>Giù dalla Torre, caccia all'autore del video. La procura: "E' omissione di soccorso"</h1>
      <h2>La tragedia filmata e messa sui social. L’autore potrebbe essere stato ripreso dalla videosorveglianza</h2>
      <address><time datetime="2019-11-23T15:46:00+00:00">23 Nov 2019, 15:46</time> by <a rel="author">LAURA VALDESI</a></address>
      <p>Siena, 23 novembre 2019 - Siena è una città sconvolta per la <b>tragica morte</b> di una <b>donna di 35 ann</b>i che ieri si è tolta la vita gettandosi dalla <b>Torre del Mangia </b>in piazza del Campo. Un dramma accaduto davanti agli occhi di centinaia di turisti. Ancora più agghiacciante è che qualcuno abbia filmato (o quasi) in diretta la morte della giovane madre per poi divulgare il video in una chat. Ora la Procura ha aperto un fascicolo per <b>omissione di soccorso</b>. Ed è caccia all'autore del macabro video. </p>
      <p>"In relazione alla diffusione in <b><a href="https://www.lanazione.it/siena/cronaca/morta-siena-1.4901228">chat di un video</a></b> che mostra la salma della donna che ieri si è tolta la vita gettandosi dalla Torre del Mangia a Siena, la <b>procura senese</b> ha ordinando <b>accertamenti </b>disponendo uno stralcio della particolare vicenda dal fascicolo» relativo al suicidio, in relazione a una ipotesi di reato collaterale, quella di '<b><a href="https://www.lanazione.it/siena/cronaca/morta-siena-1.4901228">omissione di soccorso</a>'</b>'.</p>
      <p>È quanto spiega una nota firmata dal procuratore di Siena <b>Salvatore Vitello</b>. Degli accertamenti sono stati incaricati i carabinieri, dai quali la procura ha già acquisito «la prima notizia riguardante la diffusione» del <b>video</b>, e la polizia postale. I carabinieri, conclude la nota, «stanno già raccogliendo le immagini di tutte le telecamere pubbliche e private che abbiano potuto inquadrare la persona che ha ripreso e diffuso il video in questione».</p>
      <p>Anche lo stesso sindaco Luigi De Mossi, indignato per la diffusione del video in chat, ha chiesto fosse individuato l'autore delle riprese. De Mossi esprime cordoglio ai familiari della donna. «Non facciamo riferimento ad altri comportamenti - si legge - che hanno<b> offeso tutta la città</b> per non unire in questo comunicato persone che non meritano di essere poste sullo stesso piano della famiglia colpita dal grave lutto».</p>
      <p>Nel comunicato Comune e cittadinanza esprimono «le condoglianze alla famiglia e ai piccoli figli della giovane donna per la disgrazia avvenuta in piazza del Campo». Nell'esprimere sentimenti di affetto e la disponibilità per qualunque necessità dovesse occorrere, in questo momento così triste - aggiunge De Mossi - si deve anche sottolineare e ringraziare la professionalità e la tempestività degli operatori sanitari e delle forze dell'ordine tutte che nell'immediatezza, insieme al Signor Questore, sono giunti sul posto coordinandosi e collaborando in modo esemplare".</p>
      <p>© Riproduzione riservata</p>
      <related>
        <a href="https://www.lanazione.it/siena/cronaca/morta-siena-1.4901228"/>
        <a href="https://www.lanazione.it/siena/cronaca/suicidio-torre-mangia-1.4900233"/>
        <a href="https://www.lanazione.it/siena/cronaca/siena-sucidio-1.4900892"/>
      </related>
    </article>
  </body>
</html>