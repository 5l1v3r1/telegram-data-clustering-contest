<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/telisport/2019/11/23/shiffrin_mar_a_ferfiaknal_is_rekorder_lenne_szlalomban/"/>
    <meta property="og:site_name" content="Index.hu"/>
    <meta property="article:published_time" content="2019-11-23T15:37:00+00:00"/>
    <meta property="og:title" content="Shiffrin már a férfiaknál is rekorder lenne szlalomban"/>
    <meta property="og:description" content="41. vk-győzelmét szerezte a szlalomban, ezzel ő a legsikeresebb síző a nők és férfiak között is."/>
  </head>
  <body>
    <article>
      <h1>Shiffrin már a férfiaknál is rekorder lenne szlalomban</h1>
      <address><time datetime="2019-11-23T15:37:00+00:00">23 Nov 2019, 15:37</time> by <a rel="author" href="https://index.hu/szerzo/koroknai_gergely" target="_blank">-kg-</a></address>
      <p>Hatalmas rekordot ért el a finnországi Leviben zajló sívilágkupán a 24 éves Mikaela Shiffrin, aki a szlalomot megnyerve már 41. szakági győzelmét aratta a világkupában. Ezzel rekordot döntött – a nőknél már eddig is vezetett, de most a férfiaknál szlalomrekorder Ingemar Stenmarkot is megelőzte.</p>
      <p>A kétszeres olimpiai és ötszörös világbajnok, az összetett vk-ban címvédő amerikai Shiffrin dominanciáját jól mutatja, hogy a 2017 januárja óta megrendezett 21 világkupa-állomáson 17-szer ő nyert, rajta kívül pedig csak a szlovák Petra Vlhova tudott nyerni, négyszer, emeli ki az MTI.</p>
      <p>A szombati szlalomversenyben  Shiffrin mögött másodikként a svájci Wendy Holdener, harmadikként pedig az osztrák Katharina Truppe végzett. Az első futam legjobbja, Vlhova a második etap elején bukott és kiesett.</p>
      <figure>
        <img src="https://kep.cdn.indexvas.hu/1/0/3048/30483/304838/30483827_ca23205d79d5c89f07b10137b59e04b2_wm.jpg"/>
        <figcaption>
          <cite>Fotó: Lehtikuva / Reuters</cite>
        </figcaption>
      </figure>
      <p>
        <b>Eredmények, női műlesiklás</b>
      </p>
      <ol>
        <li>Mikaela Shiffrin (amerikai)  1:57.57 perc (1. futam 58.78 mp, 2. futam 58.79 mp)</li>
        <li>Wendy Holdener (svájci) 1:59.35 (1:00.2, 59.15)</li>
        <li>Katharina Truppe (osztrák) 1:59.51 (59.64, 59.87)</li>
      </ol>
      <p>Az összetett vk állása 2 futam után (még 39 van hátra): 1. Shiffrin 180, 2. Alice Robinson (új-zélandi) 100, 3. Holdener 96</p>
      <p>A szakági vk állása 1 futam után: 1. Shiffrin 100, 2. Holdener 80, 3. Truppe 60</p>
    </article>
  </body>
</html>