<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/ellada/ithaki-pos-perigrafei-i-syntrofos-toy-thymatos-ton-xylodarmo-toy-40chronoy-ton-skoyntixa-kai-itan-kryos/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-23T15:29:41+00:00"/>
    <meta property="og:title" content="Ιθάκη: Πώς περιγράφει η σύντροφος του θύματος τον ξυλοδαρμό του 40χρονου- «Τον σκούντηξα και ήταν κρύος»"/>
    <meta property="og:description" content="Νέα στοιχεία έρχονται στο φως για το φρικτό έγκλημα με τον 42χρονο άνδρα που βρέθηκε νεκρός μετά τον άγριο ξυλοδαρμό του από 54χρονο μέσα στο δωμάτιο του"/>
  </head>
  <body>
    <article>
      <h1>Ιθάκη: Πώς περιγράφει η σύντροφος του θύματος τον ξυλοδαρμό του 40χρονου- «Τον σκούντηξα και ήταν κρύος»</h1>
      <address>
        <time datetime="2019-11-23T15:29:41+00:00">23 Nov 2019, 15:29</time>
      </address>
      <p>Έχει περάσει μία εβδομάδα από την ημέρα που συνέβη το γεγονός και ο 54χρονος κατηγορείται ότι ξυλοκόπησε μέχρι θανάτου τον 40χρονο σύντροφο της εν διαστάσει συζύγου του.</p>
      <p>Σύμφωνα με όσα προβλήθηκαν στην εκπομπή “Μαζί σου Σαββατοκύριακο” της Τατιάνας Στεφανίδου, στον ΣΚΑΪ, η 42χρονη υποστήριξε, μιλώντας στους αστυνομικούς: «Με το θύμα γνωριστήκαμε στο εξωτερικό πριν από 16χρόνια και είχαμε φιλικές σχέσεις. Εκείνος ήξερε τα προβλήματα που αντιμετώπιζα τον τελευταίο καιρό και στεκόταν στο πλευρό μου. <b>Η σχέση μας έγινε ερωτική το τελευταίο δεκαήμερο</b> που ταξίδεψε από την Αγγλία για να με δει. Ήρθε στην Ιθάκη για έξι ημέρες και μετά πήγε στην Κεφαλλονιά. Επέστρεψε στο νησί στις 15 του μήνα γιατί τον πήρα τηλέφωνο και του είπα ότι ο εν διαστάσει σύζυγός μου με παρακολουθούσε και μου επιτέθηκε στο σπίτι».</p>
      <p>Αναφερόμενη στο περιστατικό του ξυλοδαρμού, στο ξενοδοχείο, η 42χρονη φέρεται να είπε: «Όταν μπήκε μέσα, με έσπρωξε και άρπαξε το θύμα από το πουκάμισο. Τον σήκωσε από το κρεβάτι και του φώναζε “τι κάνεις με τη γυναίκα μου;”. Άρχισε να τον χτυπάει με γροθιές στο πρόσωπο. Ο φίλος μου έπεσε με την πρώτη κάτω και δεν ανταπέδωσε κανένα χτύπημα. Προσπαθούσε να τον ηρεμήσει. Εγώ φώναζα στον εν διαστάσει σύζυγο μου να σταματήσει. Εκείνος με έβρισε, με χαστούκισε και με έφτυσε. Μου είπε ότι θα μου πάρει την κόρη μου και δεν θα μου δώσει διαζύγιο. Μετά έφυγε...»</p>
      <p>Στη συνέχεια, η ίδια υποστήριξε πως παρακίνησε το θύμα να πάει στο νοσοκομείο, αλλά αρνήθηκε: «Μου είπε ότι είχε σπάσει η μύτη του, αλλά ήξερε τι έπρεπε να κάνει, αφού του είχε συμβεί άλλες δύο φορές στο παρελθόν. Επέμενε να γυρίσω σπίτι κι έφυγα… Εκείνος μου τηλεφώνησε γύρω στις 17.00. Αφού μου είπε ότι αιφνιδιάστηκε από τα χτυπήματα του συζύγου μου γι’ αυτό και δεν αντέδρασε, αρνήθηκε πάλι να πάει στο νοσοκομείο».</p>
      <p>Η 42χρονη φέρεται να υποστήριξε ότι του έστειλε μηνύματα και επειδή εκείνος δεν απαντούσε, αποφάσισε να πάει στο ξενοδοχείο, μαζί με το παιδί της για να δει πώς είναι.</p>
      <p>«Γύρω στις εννέα παρά έφτασα στο δωμάτιο και επικοινώνησα με την ιδιοκτήτρια για να μου ανοίξει την κλειδωμένη εξώπορτα. Άνοιξε και του δωματίου του. Όταν μπήκα μέσα τον είδα ξαπλωμένο στο κρεβάτι. Τον σκούντησα κι εκείνος αντέδρασε, αλλά δεν ξύπνησε. Δεν επέμεινα γιατί τον είδα ταλαιπωρημένο. <b>Ανέπνεε, αλλά μύριζε αλκοόλ</b>“.<br/>Την επόμενη ημέρα, ξαναπήγε στο ξενοδοχείο, όταν και διαπιστώθηκε ότι ο 40χρονος ήταν πλέον νεκρός: “Όταν μπήκα μέσα, νόμιζα ότι κοιμάται. Τον σκούντηξα και είδα ότι ήταν κρύος. Φώναξα στη ρεσεψιόν για βοήθεια και μετά από 20 λεπτά, ήρθε γιατρός που διαπίστωσε τον θάνατο του».</p>
      <figure>
        <iframe src="https://www.youtube.com/embed/xDDDVeEK798" width="640" height="360" data-service="Youtube" scrolling="no"/>
      </figure>
    </article>
  </body>
</html>