<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188468/"/>
    <meta property="og:site_name" content="Janam TV"/>
    <meta property="article:published_time" content="2019-11-23T15:07:26+00:00"/>
    <meta property="og:title" content="എഞ്ചിനില്‍ തീപിടിച്ചതിനെ തുടര്‍ന്ന് വിമാനം അടിയന്തരമായി നിലത്തിറക്കി; ഒഴിവായത് വന്‍ ദുരന്തം"/>
    <meta property="og:description" content="ലോസാഞ്ചലസ്: എഞ്ചിനില്‍ തീപിടുത്തമുണ്ടായതിനെ തുടര്‍ന്ന് വിമാനം അടിയന്തരമായി നിലത്തിറക്കി. ലോസാഞ്ചലസില്‍ നിന്നും ഫിലിപ്പീന്‍സിലേക്ക് പുറപ്പെട്ട പി ആര്‍ 113"/>
  </head>
  <body>
    <article>
      <h1>എഞ്ചിനില്‍ തീപിടിച്ചതിനെ തുടര്‍ന്ന് വിമാനം അടിയന്തരമായി നിലത്തിറക്കി; ഒഴിവായത് വന്‍ ദുരന്തം</h1>
      <address><time datetime="2019-11-23T15:07:26+00:00">23 Nov 2019, 15:07</time> by <a rel="author">Janam TV Web Desk</a></address>
      <p>ലോസാഞ്ചലസ്: എഞ്ചിനില്‍ തീപിടുത്തമുണ്ടായതിനെ തുടര്‍ന്ന് വിമാനം അടിയന്തരമായി നിലത്തിറക്കി. ലോസാഞ്ചലസില്‍ നിന്നും ഫിലിപ്പീന്‍സിലേക്ക് പുറപ്പെട്ട പി ആര്‍ 113 ബോയിംഗ് 777 വിമാനത്തിന്റെ എഞ്ചിനാണ് പറന്നു കൊണ്ടിരിക്കുമ്പോള്‍ തീ പിടിച്ചത്. 347 യാത്രക്കാരും 18 ജീവനക്കാരുമാണ് വിമാനത്തിലുണ്ടായിരുന്നത്. ടേക്ക് ഓഫ് കഴിഞ്ഞ് അല്‍പ്പസമയത്തിനകം എഞ്ചിനുള്ളില്‍ നിന്നും തീ വരികയായിരുന്നു.</p>
      <p>വിമാനത്തിന്റെ വലത്തേ എഞ്ചിനാണ് തീപിടിച്ചത്. ടേക്ക് ഓഫ് ചെയ്ത് കുറച്ചു സമയത്തിനുള്ളില്‍ തന്നെ അപകടം കണ്ടെത്തിയതിനാല്‍ വന്‍ ദുരന്തമാണ് ഒഴിവായത്. വിമാനത്തിലെ യാത്രക്കാര്‍ക്കോ ജീവനക്കാര്‍ക്കോ പരിക്കേറ്റിട്ടില്ലെന്ന് അധികൃതര്‍ അറിയിച്ചു. തീപിടുത്തമുണ്ടായത് ശ്രദ്ധയില്‍ പെട്ടതോടെ ഉടന്‍ വിമാനത്താവളവുമായി ബന്ധപ്പെട്ട് വിമാനം നിലത്തിറക്കുകയായിരുന്നു.</p>
      <p>വിമാനത്തിലെ യാത്രക്കാരെ മറ്റൊരു വിമാനത്തില്‍ ലക്ഷ്യസ്ഥാനത്തേക്ക് എത്തിച്ചതായി അധികൃതര്‍ വ്യക്തമാക്കി. തങ്ങളോട് സഹകരിച്ച എല്ലാ യാത്രക്കാര്‍ക്കും വിമാനകമ്പനി നന്ദിയറിയിക്കുകയും ചെയ്തു.</p>
    </article>
  </body>
</html>