<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/sasa-radulovic-najavio-zalbu-na-odluku-nemackog-suda-po-tuzbi-dojce-velea/"/>
    <meta property="og:site_name" content="Krstarica"/>
    <meta property="article:published_time" content="2019-11-23T15:20:04+00:00"/>
    <meta property="og:title" content="Saša Radulović najavio žalbu na odluku nemačkog suda po tužbi Dojče Velea"/>
    <meta property="og:description" content="Pokret Dosta je bilo (DJB) saopštio je danas da je iz medija saznao da je &quot;zemaljski sud u Bonu u potpunosti odbacio tužbu Saše Radulovića protiv agencije"/>
  </head>
  <body>
    <article>
      <h1>Saša Radulović najavio žalbu na odluku nemačkog suda po tužbi Dojče Velea</h1>
      <address><time datetime="2019-11-23T15:20:04+00:00">23 Nov 2019, 15:20</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/arh_OOV2l_Beta-fr3qsbggi8.640x360_rss-2-750x430.jpg"/>
        <figcaption>Foto: Beta</figcaption>
      </figure>
      <p>Pokret Dosta je bilo (DJB) saopštio je danas da je iz medija saznao da je „zemaljski sud u Bonu u potpunosti odbacio tužbu Saše Radulovića protiv agencije Dojče Vele“.</p>
      <p>U saopštenju DJB piše da će kada tu odluku dobije, uložiti žalbu „jer u prvostepenom postupku sud nije saslušao nijednog svedoka niti je razmatrao nalaz stručnjaka za poreska pitanja iz SAD, Majkla Dž. Dezmonda“.</p>
      <p>DJB navodi da je tužba protiv Dojče Velea podneta zbog „laži o navodnom poreskom dugu Saše Radulovića u SAD koja je u srpskoj javnosti plasirana samo dva meseca nakon što je DJB 2016. godine ušao u Skupštinu kao najjača opozicija, te da je zatim tim lažima u srpskim medijima mesecima vodjena besomučna kampanja diskreditacije lidera DJB“.</p>
      <p>U saopštenju se navodi i da je „Majkla Dezmonda u martu ove godine na predlog američkog predsednika Donalda Trampa, Senat SAD imenovao za glavnog savetnika američkog predsednika za pitanja poreske uprave (IRS)“, kao i da je „Dezmondov nalaz ključni dokaz u postupku protiv Dojče Velea jer objašnjava zašto je neistinit niz tvrdnji koje su plasirane 2016. godine, počev od toga da Saša Radulović duguje više od milion dolara poreza u SAD“.</p>
      <p>„Predsednik DJB Saša Radulović neće komentarisati odluke nemačkih sudova sve do okončanja postupka koji je još uvek u toku“, saopštio je DJB navodeći da je „krajnje neodgovorno i neprofesionalno u javnosti širiti zabludu da bilo koja javna ličnost može ostati dužna milionske iznose za porez u SAD“.</p>
      <p>(Beta)</p>
    </article>
  </body>
</html>