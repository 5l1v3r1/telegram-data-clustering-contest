<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641593/%D8%AA%D9%84%D8%A7%D8%B4-%D9%86%D8%A7%DA%A9%D8%A7%D9%85-%D9%86%D9%81%D8%AA-%D8%A8%D8%B1%D8%A7%DB%8C-%D8%A8%D9%87%D8%A8%D9%88%D8%AF-%D9%82%DB%8C%D9%85%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T15:05:00+00:00"/>
    <meta property="og:title" content="تلاش ناکام نفت برای بهبود قیمت"/>
    <meta property="og:description" content="بهای معاملات آتی نفت اوایل روز جمعه تحت تاثیر احتمال تمدید توافق کاهش تولید اوپک پلاس به بالاترین حد در دو ماه گذشته صعود کرده بود، تا ..."/>
  </head>
  <body>
    <article>
      <h1>
        <a href="https://www.bultannews.com/fa/news/641593/%D8%AA%D9%84%D8%A7%D8%B4-%D9%86%D8%A7%DA%A9%D8%A7%D9%85-%D9%86%D9%81%D8%AA-%D8%A8%D8%B1%D8%A7%DB%8C-%D8%A8%D9%87%D8%A8%D9%88%D8%AF-%D9%82%DB%8C%D9%85%D8%AA">تلاش ناکام نفت برای بهبود قیمت</a>
      </h1>
      <h2>بهای معاملات آتی نفت اوایل روز جمعه تحت تاثیر احتمال تمدید توافق کاهش تولید اوپک پلاس به بالاترین حد در دو ماه گذشته صعود کرده بود، تا ...</h2>
      <address><time datetime="2019-11-23T15:05:00+00:00">23 Nov 2019, 15:05</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بهای <b>معاملات آتی</b> وست تگزاس اینترمدیت آمریکا ۸۱ سنت یا ۱.۴ درصد کاهش یافت و در ۵۷ دلار و ۷۷ سنت در هر بشکه بسته شد.</p>
      <p>بهای معاملات آتی نفت برنت ۵۸ سنت یا ۰.۹ درصد کاهش یافت و در ۶۳ دلار و ۳۹ سنت در هر بشکه بسته شد.</p>
      <p>وست تگزاس اینترمدیت برای کل هفته ۰.۱ درصد کاهش ثبت کرد در حالی که نفت برنت حدود ۰.۱ درصد رشد داشت. هر دو شاخص قیمت روز پنج شنبه در بالاترین حد خود از ۲۳ سپتامبر بسته شده بودند.</p>
      <p>فیلیپ فلاین، تحلیلگر ارشد بازار در گروه پرایس فیوچرز به مارکت واچ گفت: بازار پس از دو روز رشد قیمت، اندکی عقب نشینی کرد. قیمتها پس از این که نگرانیهایی درباره عدم توافق میان آمریکا و چین ایجاد شد و شی جین پینگ، رییس جمهور چین اظهار کرد وی کمی احترام می‌خواهد، برای افزایش به مانع خورد.</p>
      <p>رییس جمهور چین گفت: پکن می‌خواهد با آمریکا برای یک توافق تجاری همکاری کند اما از مبارزه برای حفظ منافع خود نمی‌هراسد.</p>
      <p>قیمتهای نفت اوایل معاملات روز جمعه از انتظارات رو به رشد درباره موافقت کشورهای اوپک و غیراوپک با تمدید توافق کاهش تولید نفت در نشست دسامبر پشتیبانی شده بود.</p>
      <p>به گفته مانیش راج، مدیرمالی شرکت "ولاندرا انرژی"، قیمتها با فشار فروش از سوی معامله گران که با خبر تمدید کاهش تولید اوپک سود کرده بودند، روبرو شدند.</p>
      <p>پیش‌تر گزارشهای خبری حاکی از آن بود که با حمایت روسیه از تلاش عربستان سعودی برای تثبیت قیمت‌های نفت، اوپک و متحدانش احتمالا در دیدار ماه آینده خود توافق کاهش تولید را تا اواسط سال ۲۰۲۰ تمدید خواهند کرد.</p>
      <p>اوپک قرار است پنجم دسامبر در مقر خود در وین دیدار کند و مذاکرات با گروه تولیدکنندگان غیراوپک شامل روسیه روز بعد ادامه پیدا می‌کند. کشورهای اوپک و غیراوپک که به گروه اوپک پلاس معروف هستند، از اول ژانویه امسال با هدف تقویت قیمت‌ها پیمانی برای محدودیت عرضه به میزان ۱.۲ میلیون بشکه در روز را به اجرا گذاشته‌اند که قرار است تا مارس سال ۲۰۲۰ ادامه پیدا کند.</p>
      <p>در پی عدم تایید یا اعلام خبر از سوی یک منبع معتبر، رشد قیمت ناشی از شایعات بازار دیری نپایید و ضعیف شد. با این حال بهبود پایبندی اوپک به توافق، انتظار برای تمدید توافق کاهش تولید پس از مارس سال ۲۰۲۰ و کندی رشد تولید آمریکا، سناریوی مثبتی برای نفت خام ترسیم کرده است.</p>
      <p>شرکت خدمات انرژی "بیکرهیوز" روز جمعه اعلام کرد شمار دکلهای حفاری نفت فعال آمریکا هفته گذشته برای پنجمین هفته متوالی کاهش پیدا کرد و با سه حلقه کاهش، به ۶۷۱ حلقه رسید.</p>
      <p>بر اساس گزارش مارکت پلاس، برخی از تحلیلگران بر این باورند که تمدید توافق فعلی کاهش تولید اوپک پلاس در بحبوحه نشانه‌های مازاد عرضه، تاثیر چندانی در پشتیبانی از بازار نخواهد داشت.</p>
    </article>
  </body>
</html>