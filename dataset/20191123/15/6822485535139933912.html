<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902113.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T15:44:00+00:00"/>
    <meta property="og:title" content="آشنا: جداسازی معترضان از اغتشاشگران ضروری است"/>
    <meta property="og:description" content="حسام الدین آشنا در گفت‌وگو با ایلنا، درباره ابطال مصوبه دولت در خصوص تعیین مکان‌هایی مشخص برای برپایی تجمعات گفت: گاهی اوقات کسانی هستند که معتقدند اگر دولت لزوم تعیین مکان‌های مشخصی را برای اعتراض پیشنهاد و تصویب کند، معنای ضمنی آن این است که حقوق شهروندان محدود می‌شود که فقط در مکان‌های خاصی اعتراض کنند."/>
  </head>
  <body>
    <article>
      <h1>آشنا: جداسازی معترضان از اغتشاشگران ضروری است</h1>
      <address>
        <time datetime="2019-11-23T15:44:00+00:00">23 Nov 2019, 15:44</time>
      </address>
      <p>مشاور رئیس‌جمهور گفت: باید کسانی که در جریان ناآرامی‌های اخیر جرم مرتکب نشده‌اند از کسانی که اعمال خلاف و خرابکارانه انجام داده‌اند، جدا شوند و این اقدام، حتما همکاری قوه مجریه و قضائیه را می‌طلبد.</p>
      <p>حسام الدین آشنا در گفت‌وگو با ایلنا، درباره ابطال مصوبه دولت در خصوص تعیین مکان‌هایی مشخص برای برپایی تجمعات گفت: گاهی اوقات کسانی هستند که معتقدند اگر دولت لزوم تعیین مکان‌های مشخصی را برای اعتراض پیشنهاد و تصویب کند، معنای ضمنی آن این است که حقوق شهروندان محدود می‌شود که فقط در مکان‌های خاصی اعتراض کنند.</p>
      <p>مشاور رئیس‌جمهوری تاکید: اگر جای مشخص تعیین نشود حتما به این معنا نیست که همه جا اعتراض اتفاق می‌افتد و قانونی تلقی می‌شود بلکه واقعیت این است که دچار ناآرامی و مجموعه‌ای از اقداماتی می‌شویم که قابل دفاع نیست.</p>
      <p>وی ادامه داد: امیدواریم دیوان عدالت اداری با توجه به شرایط واقعی جامعه و امکاناتی که در مدیریت اعتراض‌ها وجود دارد، همراهی داشته باشد تا این معضل هم برطرف شود.</p>
      <p>وی در پاسخ به اینکه برای مجروحان و حقوق معترضان چه پیگیری‌های انجام شده است، گفت: هر سه قوه این موضوع را پیگیری خواهند کرد؛ دولت و قوه قضائیه شروع به کار کرده‌اند و قوه مقننه نیز از طریق کمیسیون اصل نود پیگیر خواهد بود.</p>
      <p>آشنا خاطرنشان کرد: باید کسانی که جرم مرتکب نشده‌اند و معترض بودند از کسانی که اغتشاش کرده و اعمال خلاف و خرابکارانه انجام داده‌اند، جدا شوند و این اقدام، حتما همکاری قوه مجریه و قضائیه را می‌طلبد.</p>
      <p>مشاور رئیس‌جمهور درباره اینکه تصمیم افزایش قیمت بنزین به تائید سران قوا رسیده است، اما بعد از گذشت چند روز اعلام می‌کنند مخالف این موضوع بوده‌اند، آیا رئیس‌جمهور می‌توانست با مخالفت این افراد افزایش قیمت را اجرایی کند، گفت: امیدوار هستیم سران محترم سه قوه با مسئولیت مشترکی که در جریان شورای هماهنگی سران قوا پذیرفته‌اند در مقابل مردم و مقام معظم رهبری مسئولیت‌پذیری خودشان را ادامه دهند.</p>
      <p>وی تاکید کرد: طبیعی است همه تصمیمات قابل انعطاف، نقد و اصلاح است.</p>
      <p>آشنا همچنین در پاسخ به اینکه چه کوتاهی‌های از سوی کدام دستگاهها انجام شده است، گفت: فکر می‌کنم باید فرصت دهیم تا ستاد مربوطه به عملکرد هر یک از زیربخش‌های خود رسیدگی کند؛ اکنون رئیس این ستاد وزیر کشور است.</p>
    </article>
  </body>
</html>