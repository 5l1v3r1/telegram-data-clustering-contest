<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-csaknem-10-milliard-forint-tamogatast-kaptak-alapkutatasi-projektek/"/>
    <meta property="og:site_name" content="lokál"/>
    <meta property="article:published_time" content="2019-11-23T15:07:06+00:00"/>
    <meta property="og:title" content="Csaknem 10 milliárd forint támogatást kaptak alapkutatási projektek"/>
    <meta property="og:description" content="Több mint 270 kutató, kutatócsoport csaknem 10 milliárd forint támogatást kapott a Nemzeti Kutatási, Fejlesztési és Innovációs Hivatal (NKFIH) által meghirdetett alapkutatási témapályázatokon - közölte Schanda Tamás, az Innovációs és Technológiai Minisztérium (ITM) parlamenti államtitkára pénteken."/>
  </head>
  <body>
    <article>
      <h1>Csaknem 10 milliárd forint támogatást kaptak alapkutatási projektek</h1>
      <address><time datetime="2019-11-23T15:07:06+00:00">23 Nov 2019, 15:07</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/05/profimedia-0181579817-1280x853.jpg"/>
      </figure>
      <p>
        <b>Több mint 270 kutató, kutatócsoport csaknem 10 milliárd forint támogatást kapott a Nemzeti Kutatási, Fejlesztési és Innovációs Hivatal (NKFIH) által meghirdetett alapkutatási témapályázatokon – közölte Schanda Tamás, az Innovációs és Technológiai Minisztérium (ITM) parlamenti államtitkára pénteken.</b>
      </p>
      <p>Schanda Tamás a témában tartott sajtótájékoztatón elmondta: az egyéni kutatókat, kutatócsoportokat célzó úgynevezett OTKA-típusú pályázati konstrukció esetében, amelynek keretében a mostani támogatási döntések megszülettek, a győztesek kiválasztásának a folyamata alapjaiban ugyanúgy történt, mint a korábbi években. Ugyanakkor bevezettek pár olyan változtatást, amelyek a pályázók érdekeit, az ő eredményességüket szolgálják – tette hozzá.</p>
      <p>Ugyanakkor bevezettek pár olyan változtatást, amelyek a pályázók érdekeit, az ő eredményességüket szolgálják. Csökkentették a kutatók adminisztratív terheit, a támogatások felhasználását pedig rugalmasabbá tették. Követve több európai kutatásfinanszírozási rendszer gyakorlatát, már nem az életkorhoz, hanem a doktori fokozat megszerzése óta eltelt időhöz kötik a pályázásra való jogosultságot a kutatói pálya kezdetén állók számára meghirdetett kategóriákban – fejtette ki.</p>
      <p>A kutatói életpályájuk elején állók számára kétféle pályázati lehetőség, a posztdoktori és a fiatal kutatói program volt elérhető, összesen 4 milliárd forint keretösszeggel. Beszámolt arról, hogy ebben a kategóriában a tavalyihoz képest 23 százalékkel nőtt a pályázói kedv.</p>
      <p>Elmondta, hogy a tapasztaltabbak és az általuk vezetett kutatócsoportok külön témapályázati felhívás keretében pályázhattak támogatásra 5,8 milliárd forint keretösszegből. Ez a program foglalja magába a kétoldalú magyar-osztrák és a magyar-szlovén kutatói együttműködésben megvalósított projektekre igényelhető támogatásokat is. Ezen esetekben eredményhirdetés csak a külföldi társfinanszírozó partnerintézmény döntése után lehetséges.</p>
      <p>Az államtitkár beszélt arról is, hogy nem az OTKA az egyetlen pályázati konstrukció, amelyre pályázhattak a fiatal kutatók. Az Új Nemzeti Kiválósági Program (ÚNKP) esetében több mint 2,4 milliárd forint támogatáshoz juthattak hozzá a tudomány és a kutatás iránt érdeklődő, graduális képzésben, doktori képzésben részt vevő tehetségek, valamint a PhD-val már rendelkező fiatal oktatók, kutatók. Ennek keretében 5 vagy 10 hónapon át havonta 50 ezertől 300 ezer forintig terjedő ösztöndíjat kap 25 felsőoktatási intézmény összesen 2061 hallgatója, kutatója. Ebben a programban a támogatottak száma több mint 16 százalékkal nőtt az előző évhez képest.</p>
      <p>Az ÚNKP keretében nemcsak a hallgatókat, hanem az intézményeiket is támogatják, így a teljes támogatási összeg csaknem 3,4 milliárd forint – közölte az államtitkár, aki felhívta a figyelmet arra is, hogy jelenleg is nyitva áll az Élvonal Kutatói Kiválósági Program pályázata 3 milliárd forint keretösszeggel, december 17-i benyújtási határidővel. A keretösszegből egy-egy alapkutatási projektre 150-300 millió forint fordítható.</p>
      <p>Birkner Zoltán, az NKFIH elnöke elmondta: két dologra törekedtek, amikor felépítették az új támogatási struktúrát. Egyrészt minél több fiatalt akartak bevonni a rendszerbe, másrészt azt, hogy ne legyen benne “lyuk”, vagyis a középiskola végétől egészen az időskorig lehessen pályázni valamilyen konstrukcióra. Kifejtette: az ÚNKP a középiskola végétől a doktori fokozat megszerzéséig tartó időszakot öleli fel, a doktori fokozat megszerzésétől pedig az OTKA kutatási alapprogram pályázati rendszere érhető el.</p>
      <p>Az Élvonal Kutatói Kiválósági Program “nemzetközi nagy pályát jelent”, ide olyan kutatókat és kutatócsoportokat várnak, akik a nemzetközi térben is bizonyítottan jelentős tudással rendelkeznek és Magyarországon szeretnék továbbfejleszteni a kutatási témájukat, kutatócsoportjukat – magyarázta.</p>
      <p>A kisebb támogatási programok között említette a Mecenatúra névre hallgató új programtípust, amellyel a külföldi publikációhoz való jutást és konferenciákon való részvételt támogatják. Emellett a doktori fokozatszerzést is szeretnék díjazni. Külön támogatnák azokat a csoportokat is, akik igazolni tudják, hogy az alapkutatástól el lehet jutni a gazdasági hasznosításig – mondta.</p>
      <p>Kifejtette: az alapkutatások finanszírozása mellet az NKFIH foglalkozik a társadalmi haszonnal és a gazdasági haszonnal foglalkozó, globális problémákra választ adó kutatások támogatásával is. A Tématerületi Kiválósági Program keretében elsősorban az egyetemeket és kutatóintézeteket támogatják. Erre nagyságrendileg mintegy 30 milliárd forint jut évente. A harmadik területre, a magyar innovatív vállalatok finanszírozására pedig 60-70 milliárd forintnyi pályázati támogatás jut évente.</p>
      <p>Összességében Magyarországon 100 milliárd forint felett van az a támogatási rendszer, ami az alapkutatástól a globális problémákon keresztül a vállalati innovációig vezet – hangsúlyozta Birkner Zoltán.</p>
    </article>
  </body>
</html>