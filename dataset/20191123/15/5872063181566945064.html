<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1561079/dioikites-nosokomeion/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T15:13:22+00:00"/>
    <meta property="og:title" content="Διοικητές νοσοκομείων: «Θα αντικατασταθούν χωρίς αποζημίωση όσοι δεν ανταποκρίνονται»"/>
    <meta property="og:description" content="Προειδοποίηση Βασίλη Κικίλια"/>
  </head>
  <body>
    <article>
      <h1>Διοικητές νοσοκομείων: «Θα αντικατασταθούν χωρίς αποζημίωση όσοι δεν ανταποκρίνονται»</h1>
      <address>
        <time datetime="2019-11-23T15:13:22+00:00">23 Nov 2019, 15:13</time>
      </address>
      <p>
        <b>Προειδοποίηση Βασίλη Κικίλια</b>
      </p>
      <p>Ορίστηκαν και στην Κρήτη οι νέες διοικήσεις των νοσοκομείων οι οποίες αναλαμβάνουν δράση σε μια κρίσιμη περίοδο ενώ ήδη ο υπουργός Υγείας έχει ξεκαθαρίσει τις απαιτήσεις που θα έχει από διοικητές.</p>
      <p>Ο υπουργός Υγείας, Βασίλης Κικίλιας, μιλώντας στην τηλεόραση του ΑΝΤ1 για την αξιολόγηση των διοικητών νοσοκομείων του ΕΣΥ είπε ότι «αν οι δείκτες είναι τέτοιοι που δεν υπηρετούν το δημόσιο συμφέρον έτσι όπως εμείς το αντιλαμβανόμαστε επιστημονικά, βεβαίως, θα αντικατασταθούν, χωρίς αποζημίωση». «Πρέπει να αισθάνονται και οι γιατροί και το νοσηλευτικό προσωπικό και το παραϊατρικό προσωπικό, κυρίως όμως οι ασθενείς, οι ευάλωτες ομάδες, οι οικογένειες που τρέχουν στις εφημερίες και στα ΤΕΠ και στα νοσοκομεία, ότι το Κράτος το οργανωμένο είναι εκεί και συμπάσχει, νοιάζεται και δίνει λύσεις» ανέφερε χαρακτηριστικά.</p>
      <p>
        <b>Για την εκστρατεία κατά του καπνίσματος</b>
      </p>
      <p>Σε ότι αφορά στην εκστρατεία κατά του καπνίσματος όπως είπε σύμφωνα με το ΑΠΕ-ΜΠΕ «το οφείλουμε στη νέα γενιά. Αν οι γονείς μας δεν ήξεραν όταν ξεκίναγαν να καπνίζουν, ενδεχομένως και από μόδα, τις βλαβερές συνέπειες του</p>
      <p>Χαρακτήρισε ως πρώτη προτεραιότητα της Δημόσιας Υγείας τη μάχη για να μειωθεί το κάπνισμα από το οποίο 20.000 συνάνθρωποί μας χάνουν την ζωή τους ετησίως στην Ελλάδα και υπογράμμισε ότι η εφαρμογή του αντικαπνιστικού νόμου θα είναι οριζόντια, «χωρίς παραθυράκια», ενώ ταυτόχρονα θα ενισχυθεί. «Γιατί είναι μια μεταρρύθμιση που δεν πάει κόντρα σε αυτό το οποίο θέλει η ελληνική κοινωνία, πάει μαζί της. Πολλοί καπνιστές ζητούν βοήθεια να το κόψουν, τηλεφωνούν στο 1142 και λένε "μόνος μου δεν κατάφερα να κόψω το κάπνισμα δώστε μου βοήθεια στα ιατρεία διακοπής καπνίσματος, σε ποια νοσοκομεία σε όλη την Ελλάδα βρίσκονται να πάω να βοηθηθώ"» πρόσθεσε.</p>
      <p>Είπε ότι στην όποια αναμονή για το τηλέφωνο καταγγελιών στην γραμμή 1142 «δεν πληρώνει κανείς», ωστόσο «όταν απαντάται το τηλεφώνημα υπάρχει μια συμβολική χρέωση για να αποφευχθούν οι φάρσες», ενώ τρίτον, «οι καταγγελίες γίνονται επώνυμα» για να αντιμετωπιστούν φαινόμενα κακεντρεχών καταγγελιών για λόγους ανταγωνισμού.</p>
      <p>«Είμαι πεπεισμένος ότι η κοινωνία μας είναι ώριμη, για πρώτη φορά βλέπω σύγκλιση όλων των πολιτικών κομμάτων, και είναι σημαντικό αυτό, σε κάτι το οποίο προάγει τη Δημόσια Υγεία. Όλες οι σύγχρονες ευρωπαϊκές χώρες έχουνε εφαρμόσει τον αντικαπνιστικό νόμο. Μέχρι και η Τουρκία τον εφήρμοσε, που ενδεχομένως να είχε άλλη κουλτούρα και άλλη νοοτροπία ως προς τα καπνικά...» είπε ο κ. Κικίλιας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1561013/oi-neoi-dioikites-ton-nosokomeion-tis-kritis/"/>
        <a href="https://www.neakriti.gr/article/kriti/1558496/7i-upe-kritis-epiasan-douleia-oi-neoi-upodioikites/"/>
      </related>
    </article>
  </body>
</html>