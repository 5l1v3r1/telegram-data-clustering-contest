<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1561080/oaed-den-upohoroun-oi-ergazomenoi-tou-eidikou-programmatos-apasholisis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T15:32:00+00:00"/>
    <meta property="og:title" content="ΟΑΕΔ: Δεν υποχωρούν οι εργαζόμενοι του Ειδικού Προγράμματος Απασχόλησης"/>
    <meta property="og:description" content="Αναλυτικά οι διεκδικήσεις τους"/>
  </head>
  <body>
    <article>
      <h1>ΟΑΕΔ: Δεν υποχωρούν οι εργαζόμενοι του Ειδικού Προγράμματος Απασχόλησης</h1>
      <address>
        <time datetime="2019-11-23T15:32:00+00:00">23 Nov 2019, 15:32</time>
      </address>
      <p>
        <b>Αναλυτικά οι διεκδικήσεις τους</b>
      </p>
      <p>«Θέλουμε να κάνουμε ξεκάθαρο πως την επόμενη Τετάρτη δεν πρόκειται να φύγουμε από το υπουργείο Εργασίας, εάν δε συναντηθούμε με αρμόδιο στέλεχος του υπουργείου που θα μας δώσει σαφή απάντηση για τα αιτήματά μας».</p>
      <p>Με τα χαρακτηριστικά αυτά λόγια, μέσω ανακοίνωσής τους, οι εργαζόμενοι του Ειδικού Προγράμματος Απασχόλησης του <a href="https://www.neakriti.gr/article/oikonomia/1558973/oaed-pos-tha-parete-720-euro-me-3-dikaiologitika/">ΟΑΕΔ</a> στέλνουν ένα καθαρό μήνυμα προς την κυβέρνηση και το υπουργείο Εργασίας, πως δεν πρόκειται να κάνουν ούτε βήμα πίσω στον αγώνα τους και στα αιτήματά τους για ανανέωση των συμβάσεων και συνέχιση της εργασίας τους.</p>
      <p>«Δε θα συναινέσουμε στην πολιτική της ανακύκλωσης της ανεργίας, των ελαστικών σχέσεων εργασίας και της συνεχούς ανασφάλειας. Είμαστε εργαζόμενες/οι και δε θα ανεχτούμε να γινόμαστε “μπαλάκι” της κάθε κυβέρνησης. Διεκδικούμε τα αυτονόητα και δε θα σταματήσουμε αν δε τα πάρουμε.</p>
      <p>Δεν πάμε βήμα πίσω από τις διεκδικήσεις μας! Δε θα υποχωρήσουμε αν δεν ικανοποιηθούν τα δίκαια αιτήματά μας. Είμαστε στο πλευρό όλων των συμβασιούχων και όλων των εργαζομένων που μάχονται για το δικαίωμα στη μόνιμη και σταθερή δουλειά. Δε σταματάμε, αντίθετα κλιμακώνουμε τον αγώνα μας. Είμαστε μονάχα στην αρχή!</p>
      <p>Καλούμε τους/τις συναδέλφους/ισσες του προγράμματος να πλαισιώσουν με ακόμη μεγαλύτερη μαζικότητα την επόμενη κινητοποίησή μας.</p>
      <p>Καλούμε σωματεία, ομοσπονδίες, φορείς και εργαζομένους να είναι στο πλευρό μας στον αγώνα ενάντια στην ανακύκλωση της ανεργίας, στις ελαστικές σχέσεις εργασίας, στην πάλη για ανανέωση των συμβάσεών μας και μόνιμη και σταθερή δουλειά για όλες/ους», αναφέρει χαρακτηριστικά σε ανακοίνωσή του το Συντονιστικό Αγώνα Εργαζομένων του Ειδικού Προγράμματος Απασχόλησης του ΟΑΕΔ για 5.500 άνεργους πτυχιούχους ηλικίας 22-29 και επισημαίνει:</p>
      <p>
        <b>«Διεκδικούμε:</b>
      </p>
      <p>- Μόνιμη και σταθερή δουλειά για όλες/ους. Ίση αντιμετώπιση των εργαζομένων. Ίση αμοιβή για ίση εργασία με πλήρη ασφαλιστικά και εργασιακά δικαιώματα. Ίσα δικαιώματα για τις εργαζόμενες μητέρες και τις εγκύους.</p>
      <p>- Άμεση ανανέωση της σύμβασής μας για χρονική διάρκεια ίση με την αρχική προκήρυξη και παράλληλη εκκίνηση διαδικασιών για τη μετατροπή των συμβάσεών μας σε αορίστου χρόνου.</p>
      <p>- Στελέχωση των υπουργείων, των δημόσιων υπηρεσιών και των Δήμων με μόνιμο και σταθερό προσωπικό.</p>
      <p>- Να σταματήσει η πολιτική ανακύκλωσης της ανεργίας μέσω των προγραμμάτων του ΟΑΕΔ.</p>
      <p>- Καμία απόλυση συναδέλφου/ισσας. Να μπει τέλος στις ελαστικές σχέσεις εργασίας!</p>
      <p>- Καμία συρρίκνωση του δημόσιου τομέα. Καμία ιδιωτικοποίηση των δημόσιων φορέων. Καμία σύμπραξη δημόσιου και ιδιωτικού τομέα (ΣΔΙΤ) στους δημόσιους φορείς».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/oikonomia/1560594/doro-hristougennon-oaed-pote-kai-posa-tha-paroun-oi-dikaiouhoi/"/>
        <a href="https://www.neakriti.gr/article/ellada-nea/1559928/oaed-55489-kenes-theseis-ergasias-se-14-programmata/"/>
        <a href="https://www.neakriti.gr/article/oikonomia/1558973/oaed-pos-tha-parete-720-euro-me-3-dikaiologitika/"/>
      </related>
    </article>
  </body>
</html>