<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_976038199_Mama_znae_nay-dobre_Diagnoza_unikalno_dete"/>
    <meta property="og:site_name" content="webcafé"/>
    <meta property="article:published_time" content="2019-11-23T15:02:00+00:00"/>
    <meta property="og:title" content="Мама знае най-добре: Диагноза &quot;уникално дете&quot;"/>
    <meta property="og:description" content="Да научиш детето си да не приема &quot;не&quot; за отговор и да не уважава чуждите постижения"/>
  </head>
  <body>
    <article>
      <h1>Мама знае най-добре: Диагноза "уникално дете"</h1>
      <address><time datetime="2019-11-23T15:02:00+00:00">23 Nov 2019, 15:02</time> by <a rel="author" href="https://www.webcafe.bg/author/id_96_Vucheto" target="_blank">Вучето</a></address>
      <figure>
        <img src="https://images.webcafe.bg/2019/11/23/unikdete1/1170x907.jpg"/>
        <figcaption>"Ами ако махнем патриотичната патетика, главозамайването от камерите и ксанакса от чантите на амбициозните майки, какво ще остане от уникално талантливите деца? Ще ви кажа. Ще остане само "деца"."<cite>Снимка: © iStock / Getty</cite></figcaption>
      </figure>
      <p>Те са ходещи и дишащи даровити феномени. Бъдещи носители на "Грами", "Оскар" и "Еми", на златни мечки и златни палми. Конкурсите за стихотворение или рисунка на тема "Моят роден град" са им под нивото, защото те имат много по-високи цели в живота си. А и защото никой никой ш*бан художник или поет няма два милиона лайка в YouTube!</p>
      <p>
        <b>Тези бъдещи звезди може и да правят по 20 правописни грешки в 19 думи, но това не е важно - така или иначе никой не се е прочул, само защото знае, че не се пише "шофйор" и "адвукат". А и кого го интересуват тия тъпи професии, ениуей!</b>
      </p>
      <p>Те са армията на българските бионсета, тейлър-суифтки, лейди-гаги и джъстин-бийбъровци, които всяка година на зомбирани тълпи се изсипват на прослушвания за телевизионни шоу формати, които имат за цел да излъчат следващия най-голям певчески, театрален, танцувален или нареждащ-кубчето-на-Рубик талант на България. Те не познават думата "не", защото са най-отраканите и най-уникални деца на света, нахъсани да гребaт от славата с пълни шепи, слепи и глухи за критиката, настървени да изгризат до кокал всеки, който ограби крехките им детски мечти за превъзходство над останалите тъпанарчета.</p>
      <p>Те са Децата на България. С главно Д, разбира се, защото всичко, на което му е лепнат етикета "Made in Bulgariа", трябва да се пише с Caps Lock: Kisеlo Mljako, Kubrat Pulev-Kobrata,  Decata na Balgariq…</p>
      <p>Да не говорим, че всички те са наследниците на Ботев, Левски и на още куп други хора, чиито имена в момента не се сещаме, но сме сигурни, че портретите им висят в училищни коридори и правителствени кабинети. Така че много ясно, че смятаме, че са велики, страхотни и въобще f*ck you, ако не си на това мнение!</p>
      <p>
        <b>Само че момент малко! Ами ако махнем патриотичната патетика, главозамайването от камерите и ксанакса от чантите на амбициозните майки, какво ще остане от уникално талантливите деца?</b>
      </p>
      <p>Ще ви кажа. Ще остане само "деца".</p>
      <p>Дълги години майка ми беше хореограф на детски състав за народни танци. Една вечер се прибира след репетиция и изглежда кисела и ядосана едновременно. Казва, че някаква жена искала да запише осемгодишното си дете в състава. Мислила си, че прослушването е само проформа, а когато майка ми й заявила, че детето не става, жената направо изтрещяла. Ама как може такава простотия, вие кьорава ли сте, детето е много музикално, като пуснем вкъщи "Планета", веднага става и започва да клати в такт с музиката. "Госпожо", казала майка ми, "детето Ви изобщо не е ритмично, както твърдите, а и е доста затлъстяло. Ние не сме оздравително заведение за деца с проблеми с теглото."</p>
      <p>Тогава майка се разминала само с едно изсумтяване като на огнедишащ дракон. 13 години по-късно случката едва ли щеше да се развие по този начин. Майка ми щеше да бъде обвинена в непрофесионализъм (задето не е забелязала таланта), в студенокръвие и злонамереност (задето е съсипала детската мечта) и в личен провал като майка (и затова очевидно мрази от дъното на душата си чуждите деца).</p>
      <p>
        <b>И тогава в родния ефир настъпиха реалити форматите за таланти. Това беше моментът, в който отегчените съпруги изоставиха висенето в BG-mamma в търсене на безценни съвети за лекуване на псориазис и за рецепта за мусака с тиквички, заниманията по пилатес, "Откраднатия живот" и пазаруването на намаление в понеделник. С една единствена цел - да превърнат децата си в звезди.</b>
      </p>
      <p>И се започна едно мъкнене на таланти нагоре-надолу по сцени и сутрешни телевизионни блокове, пускане на клипчета с изяви на отрочетата по селски и моторджийски събори, вечеринки и площадни рекламни кампании за минерални води и чипсове… Децата се скъсваха да танцуват хип-хоп и "Лебедово езеро", свиреха на гайди, китари, тъпани и цигулки, пееха Ариана Гранде и класиката на Лара Фабиан "Je t’aime", която може да разплаче дори и животно. Лайковете в социалните медии валяха като манна небесна.</p>
      <p>"Уникални дечица"</p>
      <p>"Страхотна малка принцеса!"</p>
      <p>"Само такива българчета искаме да виждаме!"</p>
      <p>"Сладури! Страхотни сте!"</p>
      <p>"Колко е талантлива! И е научила песента САМА! Уоу, уникална е!"</p>
      <p>И всичките тези суперлативи обилно поръсени със сърцевидни, ухилени и ръкопляскащи емоджита. Понеже какво по-добре ще изрази възхищението ти, когато речникът ти отдавна се е свил до размерите на ресторантско меню, ако не едно (или 20!) емоджита! Благодарим ти за което, Шигетака Курита! [1]</p>
      <p>През първия етап на тазгодишното издание на шоуто, женските представители в журито се умиляваха до сълзи от всяко бебе, третокласник и тийнейджър, застанал под прожекторите на лелеяната слава, и раздаваха "да"-тата прещедро. А ако случайно някой дръзнеше да каже, че изпълнението на някое от Decata na Balgariq не е било кой знае какво, тогава удряше гръм и земята се отваряше.Той моментално биваше заклеймен като псевдо-българин и бездетен извратеняк.</p>
      <p>
        <b>Ако не си лайкнал или удостоил с придобилата иконичен статус, но вече напълно изцедена от оригиналното си значение дума "уникален" някое дете, автоматично си си изкопал гроба на народната ненавист.</b>
      </p>
      <p>Истинската истерия обаче настана, когато журито не допусна няколко детски музикални и танцови групи да продължат напред във формата. Тогава майките си сформираха собствен чат-змиарник, в който викаха "Ма-фи-я!" и пускаха клипчета на обидените си деца, за да могат от първо лице да чуят продажните членове на журито колко несправедливо са постъпили, потъпквайки истинския талант. И да се засрамят.</p>
      <p>
        <b>Ще си кажете: "Тая пък какво толкова се пали! Това е просто едно тъпо предаване, не е краят на света." А дали? Аз го виждам по друг начин - като огледало, което отразява неприятното лице на родителя-закрилник.</b>
      </p>
      <p>На родителя, който в естествения си стремеж да направи живота на детето си по-лесен, всъщност го прави по-труден, защото отглежда човек без реална оценка за себе си и възможностите си, за истинските си силни качества и предимства пред останалите. Новото време донесе със себе си климатични промени, бесни #МеТоо амазонки, Тръмп, празноглави инфлуенсъри, нови полове и параноичен страх от лаптоп камерата и от мургави хора с бради и раници по летищата.</p>
      <p>А в България новото време направи родители от хората, които загубиха себе си и мечтите си през 30-годишния "преход". Затова те решиха, че ще се възродят като феникс чрез децата си като ги възпитат да са безпардонни пичове и хищни хиени, които не приемат "не" за отговор и не уважават постиженията на другите.</p>
      <p>Но чувството да живееш в едно такова общество е все едно да летиш с хеликоптер над многомилионен град - виждаш само покривите на небостъргачите, но стотиците етажи под тях се губят. Висини без основи. Шапки без глави.</p>
      <p>---</p>
      <p>
        <i>[1] Първата група от масово използвани емоджита е творение на японеца Шигетака Курита през 1999 г. - бел.ав.</i>
      </p>
      <related>
        <a href="https://www.webcafe.bg/webcafe/onya-deto-ne-go-triyat/id_941392024_Ako_deteto_yade_ruska_salata_ot_poda_-_balgarche_e"/>
      </related>
    </article>
  </body>
</html>