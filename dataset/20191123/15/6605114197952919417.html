<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/a-magyarsag-egeszet-szolgaljak-a-nemzetpolitikara-forditott-forrasok-2048478/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T15:51:00+00:00"/>
    <meta property="og:title" content="A magyarság egészét szolgálják a nemzetpolitikára fordított források"/>
    <meta property="og:description" content="Szétszakíthatatlan kapcsolatrendszer létrehozása a cél magyar és magyar között – jelentette ki Potápi Árpád János."/>
  </head>
  <body>
    <article>
      <h6 class="kicker">EGYSÉG</h6>
      <h1>A magyarság egészét szolgálják a nemzetpolitikára fordított források</h1>
      <address>
        <time datetime="2019-11-23T15:51:00+00:00">23 Nov 2019, 15:51</time>
      </address>
      <h4>A kormány legfontosabb nemzetpolitikai küldetése úgy megerősíteni a magyar-magyar kapcsolatrendszert, hogy szétszakíthatatlanná váljon.</h4>
      <p>A magyarság egészének fejlődését segítő tőkét jelentenek a nemzetpolitikára fordított források – jelentette ki a Miniszterelnökség nemzetpolitikáért felelős államtitkára szombaton Egerben, a Mi történetünk című, külhoni magyar egyetemistáknak és főiskolásoknak szóló szakmai hétvégén.</p>
      <p>Potápi Árpád János köszöntőjében kiemelte: a kormány legfontosabb nemzetpolitikai küldetése úgy megerősíteni a magyar-magyar kapcsolatrendszert, hogy szétszakíthatatlanná váljon. Emlékeztetett:</p>
      <blockquote>a szocialista kormányzás utolsó évében alig több mint 9 milliárd forint jutott ilyen célokra, miközben ez az összeg mára meghaladja az évi 100 milliárdot.</blockquote>
      <p>Felidézte: a kabinet 2010 óta radikális fordulatot hajtott végre a nemzetpolitikában, az első négy év a keretrendszer kialakításáról szólt, amelyre alapozva azóta sikerült előrelépni a szülőföldön való boldogulás területén is. Magyarország gazdasági erejére alapozva születtek meg azok az eredményesen működő programok, amelyek nyomán megújul, erősödik a Kárpát-medence – fogalmazott.</p>
      <p>A rendezvény jelentőségét méltatva Potápi Árpád János hangsúlyozta: a 2014 óta hagyományosan évente megrendezett eseményen nyolcvannál több fiatal vesz részt a Kárpát-medence külhoni területeiről. Mivel nemzetet csak rájuk lehet építeni, a gyerekeket, fiatalokat szolgáló programok megvalósítása a cél – húzta alá, megjegyezve, hogy a határon túli intézményhálózat bővítése, fejlesztése kapcsán is kiemelt figyelmet fordítanak erre a korosztályra.</p>
      <blockquote>E szempontból és immár gazdasági tekintetben is elmondható: a Kárpát-medence egyre egységesebbé válik</blockquote>
      <p>– tette hozzá az államtitkár. Utóbbi kapcsán kitért arra is: az elmúlt időszakban megindult gazdaságfejlesztési programok a határon túli területek szinte minden vállalkozásához juttattak a fennmaradásukat, fejlődésüket segítő támogatásokat.<br/>A magyar vállalkozók 92,4 százalékban magyar munkavállalókat foglalkoztatnak és gazdasági partnereik többségét az anyaországban keresik, illetve találják meg, az e célra fordított források tehát a Kárpát-medence egészének gazdasági erejét növelik és hozzájárulnak Magyarország gazdasági fejlődéséhez is – szögezte le.</p>
      <p>Mindez reményt nyújt arra is, hogy a magyarság egészére jellemző demográfiai helyzet megváltozzon és 2030-ra megálljon a népességfogyás, majd a lélekszám tekintetében is elinduljon a magyarság gyarapodása – mondta Potápi Árpád János.</p>
      <p>Szólt arról, hogy az Országgyűlés döntése értelmében 2020 a nemzeti összetartozás éve lesz, ezen belül a nemzetpolitikai államtitkárság az erős magyar közösségek tematika köré szervezi majd programjait a következő évben. Ennek jegyében a hangsúly a közös sikerek és eredmények számbavételén, összegzésén és megismertetésén lesz, amely hozzásegítheti a nemzetet ahhoz, hogy a vesztes 20. század után a 21. század nyertese legyen – hangoztatta az államtitkár.</p>
    </article>
  </body>
</html>