<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/sandomierz-solidarni-z-rodzina-konferencja-o-wychowaniu-do-czystosci/"/>
    <meta property="og:site_name" content="eKAI"/>
    <meta property="article:published_time" content="2019-11-23T15:32:00+00:00"/>
    <meta property="og:title" content="Sandomierz: „Solidarni z rodziną” – konferencja o wychowaniu do czystości"/>
    <meta property="og:description" content="&quot;Solidarni z rodziną&quot; - to tytuł konferencji o wychowaniu do czystości pod patronatem biskupa sandomierskiego Krzysztofa Nitkiewicza, która odbyła się 23 listopada w Sandomierzu. W sympozjum"/>
  </head>
  <body>
    <article>
      <h1>Sandomierz: „Solidarni z rodziną” – konferencja o wychowaniu do czystości</h1>
      <address><time datetime="2019-11-23T15:32:00+00:00">23 Nov 2019, 15:32</time> by <a rel="author">apis</a></address>
      <p>
        <b>„Solidarni z rodziną” – to tytuł konferencji o wychowaniu do czystości pod patronatem biskupa sandomierskiego Krzysztofa Nitkiewicza, która odbyła się 23 listopada w Sandomierzu. W sympozjum zorganizowanym w Domu Katolickim św. Józef uczestniczyli m.in.: parlamentarzyści, samorządowcy z powiatu sandomierskiego, duchowni, siostry zakonne, katecheci, związkowcy oraz członkowie Stowarzyszenia Rodzin Katolickich Diecezji Sandomierskiej.</b>
      </p>
      <p>W słowie wprowadzenia do zebranych bp Krzysztof Nitkiewicz podkreślił, że pośród różnorodnych działań na rzecz rodziny, ważne jest budowanie świadomości, czym ona naprawdę jest dla człowieka, dla Kościoła, dla społeczności ludzkiej.</p>
      <p>– Wobec pomieszania pojęć, kiedy prawda zdaje się przegrywać z pragmatyzmem, jako ludzie wierzący mamy odkrywać właściwy kształt i wymiar rodziny objawiony przez Boga. Od tego bowiem zależy, czy nasza postawa będzie jednoznaczna, a działania pozytywne. Wierzę, że dzisiejsze spotkanie może w tym pomóc, tak jak wyświetlany obecnie w kinach film „Nieplanowane”, do którego obejrzenia wszystkich serdecznie zachęcam – powiedział ordynariusz.</p>
      <p>Ks. dr Tomasz Cuber, w swym referacie pt. „Wychowanie do czystości w nauczaniu Kościoła” zwrócił uwagę na prawny obowiązek wychowania seksualnego dzieci i młodzieży w domu rodzinnym. Podkreślił, że dom rodzinny jest pierwszym i najbardziej odpowiednim środowiskiem do zapewnienia stopniowego wychowania seksualnego dziecka ponieważ „w rodzinie spotykają się aspekty fizyczne, psychiczne i duchowe, pierwsze doświadczenia wolności i wpływ wzorców społecznych, naturalna wstydliwość i pożądliwość wpisana w ludzką cielesność”.</p>
      <p>– Rodzice, wychowując dzieci do czystości, powinni dążyć do osiągnięcia trzech celów. Pierwszym z nich jest zachowanie w domu pozytywnego klimatu miłości, cnoty i szacunku do darów Bożych, zwłaszcza daru życia. Drugi to stopniowe pomaganie dzieciom w zrozumieniu wartości płciowości i czystości. Trzecim jest udzielenie dzieciom pomocy w odkryciu własnego powołania do życia w małżeństwie albo celibacie ze względu na Królestwo Boże – wskazywał ks. Cuber.</p>
      <p>Dr hab. Urszula Dudziak z Lublina zaprezentowała temat pt. „Szkolna edukacja seksualna pomocą czy przeszkodą w wychowaniu dzieci i młodzieży do czystości?”. Podstawą referatu było odróżnienie pojęć wychowanie seksualne a edukacja seksualna.</p>
      <p>– Wychowanie seksualne jest terminem znacznie szerszym niż edukacja. U jego podstaw leżą przede wszystkim wartości moralne. Widzi człowieka w wymiarze integralnym, całościowym, uwzględniając aspekt ciała, psychiki, ducha. W formacji człowieka uwzględnia relacje międzyludzkie, sens i cel życia, odpowiedzialność za własne postępowanie oraz troskę o dobro drugiego. Edukacja seksualna natomiast ogranicza się do technicznego instruktażu, prowokując do zachowań seksualnych. Nie liczy się z psychologią rozwojową dziecka, pomija lub krytykuje aspekt moralny oraz uprzedmiotawia człowieka – mówiła prelegentka.</p>
      <p>Konferencja zakończyła się podsumowaniem wszystkich poruszanych tematów i dyskusją uczestników. Organizatorami byli: Stowarzyszenie Rodzin Katolickich Diecezji Sandomierskiej oraz Zarząd Regionu Ziemia Sandomierska NSZZ „Solidarność”.</p>
      <footer>Sandomierz Ⓒ Ⓟ</footer>
    </article>
  </body>
</html>