<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/people/260377/thymata-listeias-i-iggy-azalea-katiggeile-oti-tis-eklepsan-kosmimata-aksias-366-000-dolarion"/>
    <meta property="og:site_name" content="LiFO"/>
    <meta property="article:published_time" content="2019-11-23T15:19:00+00:00"/>
    <meta property="og:title" content="Θύματα ληστείας η Iggy Azalea - Κατήγγειλε ότι της έκλεψαν κοσμήματα αξίας 366.000 δολαρίων"/>
    <meta property="og:description" content="Θύματα κλοπής έπεσαν η τραγουδίστρια Iggy Azalea και ο σύντροφός της στο σπίτι τους στην Ατλάντα των ΗΠΑ"/>
  </head>
  <body>
    <article>
      <h1>Θύματα ληστείας η Iggy Azalea - Κατήγγειλε ότι της έκλεψαν κοσμήματα αξίας 366.000 δολαρίων</h1>
      <h2>Θύματα κλοπής έπεσαν η τραγουδίστρια Iggy Azalea και ο σύντροφός της στο σπίτι τους στην Ατλάντα των ΗΠΑ</h2>
      <address><time datetime="2019-11-23T15:19:00+00:00">23 Nov 2019, 15:19</time> by <a rel="author">NEWSROOM</a></address>
      <p>
        <b>Η τραγουδίστρια, <a href="https://www.lifo.gr/tags/Iggy+Azalea">Iggy Azalea</a>, και ο σύντροφός της ράπερ, Playboi Carit, κατήγγειλαν ότι τους έκλεψαν κοσμήματα αξίας 366.000 δολαρίων σε διάρρηξη στο σπίτι τους στην Ατλάντα.</b>
      </p>
      <p>Η 29χρονη Iggy, το πραγματικό όνομα της οποίας είναι Amethyst Amelia Kelly, είπε στην αστυνομία ότι ο ληστής απέσπασε αντικείμενα όπως διαμαντένια δακτυλίδια αξίας 70.000 δολαρίων, ένα χρυσό ρολόι με διαμάντια μάρκας Audemars Piquet κι αξίας 57.000 δολαρίων κι ένα διαμαντένιο δακτυλίδι αρραβώνων, αναφέρεται στην έκθεση της αστυνομίας.</p>
      <p>Η Iggy Azalea, η οποία έχει μεγαλώσει στην Αυστραλία και έγινε διάσημη αφότου μετακόμισε στις ΗΠΑ, σε ηλικία 16 ετών, κατέθεσε στις αρχές ότι ήταν μόνη της στο υπόγειο της οικίας της, την οποία νοικιάζει στην Ατλάντα, τη 15η Νοεμβρίου, όταν άκουσε βήματα στο δεύτερο όροφο.</p>
      <p>Τη νύχτα εκείνη έβρεχε και η τραγουδίστρια νόμισε ότι ήταν ο 23χρονος σύντροφός της Playboi, το πραγματικό όνομα του οποίου είναι Jordan Terrell Carter. Εκείνη είχε, άλλωστε, αφήσει την πίσω πόρτα του σπιτιού ξεκλείδωτη για να μπει εκείνος, όταν ερχόταν.</p>
      <p>Στις 17 Νοεμβρίου, το ζευγάρι κάλεσε την αστυνομία, αφού αντιλήφθηκε ότι η μπλε τσάντα, όπου φύλαγαν όλα τα κοσμήματά τους είχε εξαφανιστεί.Όπως εξήγησε η τραγουδίστρια στους αστυνομικούς, μαζί με τον σύντροφό της είδαν το υλικό από τις κάμερες εσωτερικού κυκλώματος, όπου εντόπισαν έναν άνδρα να εισβάλει στο σπίτι από την πίσω πόρτα, δύο νύχτες νωρίτερα, στις 9.51 και να φεύγει οκτώ λεπτά αργότερα κρατώντας μια τσάντα. Στο βίντεο, φαινόταν πως ο ύποπτος οπλοφορούσε, ενώ είχε καλυμμένο το πρόσωπό του και φόραγε γάντια.</p>
      <p>Με πληροφορίες από ΑΠΕ-ΜΠΕ / Reuters</p>
    </article>
  </body>
</html>