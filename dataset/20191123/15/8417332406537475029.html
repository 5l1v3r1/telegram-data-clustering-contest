<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/23/Namibisk-eksminister-p%C3%A5grepet-i-mulig-islandsk-korrupsjonssak-20461212.ece"/>
    <meta property="og:site_name" content="adressa.no"/>
    <meta property="article:published_time" content="2019-11-23T15:46:50+00:00"/>
    <meta property="og:title" content="Namibisk eksminister pågrepet i mulig islandsk korrupsjonssak"/>
    <meta property="og:description" content="Namibias tidligere fiskeriminister Bernhard Esau er pågrepet i en sak som blant annet omfatter det korrupsjonsanklagede islandske fiskeselskapet Samherji."/>
  </head>
  <body>
    <article>
      <h1>Namibisk eksminister pågrepet i mulig islandsk korrupsjonssak</h1>
      <address><time datetime="2019-11-23T15:46:50+00:00">23 Nov 2019, 15:46</time> by <a rel="author">(NTB) NTB</a></address>
      <p>Namibias tidligere fiskeriminister Bernhard Esau er pågrepet i en sak som blant annet omfatter det korrupsjonsanklagede islandske fiskeselskapet Samherji.</p>
      <aside><a href="https://www.adressa.no/nyheter/utenriks/2019/11/23/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/23/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/23/javascript:void(0);">Del denne artikkelen på e-post</a></aside>
      <p>Forrige uke ble det kjent at mer enn 640 millioner kroner ble sluset gjennom bankkontoer i DNB via et postboksselskap i skatteparadiset Marshalløyene til Namibia. Noe av pengene mistenkes å ha blitt brukt til å bestikke tjenestemenn i Namibia i bytte mot fiskekvoter.</p>
      <h3>Pågrepet</h3>
      <p>En rekke politikere og tjenestemenn i Namibia, blant annet fiskeriministeren, skal ha mottatt store pengesummer, ifølge dokumentasjon fra WikiLeaks.</p>
      <p>13. november valgte Esau å gå av som minister, og korrupsjonsetterforskere bekrefter nå overfor <a href="https://www.nrk.no/norge/avgatt-fiskeriminister-i-namibia-pagrepet-1.14793131">NRK </a>at han er pågrepet i saken.</p>
      <p>– Vi ber norske myndigheter om all mulig bistand for å raskt kunne gjennomføre etterforskningen, sier sjefen for antikorrupsjonskommisjonen i Namibia, Paulus Noa, til kanalen.</p>
      <h3>Stengte kontoene i 2018</h3>
      <p>DNB stengte kontoene korrupsjonspengene skal ha gått via, i 2018 etter en advarsel fra den amerikanske banken Bank of New York Mellon.</p>
      <p>– Ingen banker kan si at det aldri har gått transaksjoner gjennom systemene som ikke kunne ha vært undersøkt bedre. Dette tar vi på største alvor, og vi jobber kontinuerlig for å sikre at vi har best mulig vurdering av risiko. Vi bruker informasjonen vi har og samarbeider med Økokrim, sa DNB-direktør Kristin H. Holth til <a href="https://www.dn.no/marked/dnb/samherji/kristin-h-holth/mistenkte-bestikkelser-betalt-fra-dnb-konto-sluset-via-dubai-til-namibia/2-1-706888?_l&amp;_l">Dagens Næringsliv</a> tidligere i november.</p>
      <h3>Deltok på konferanse i Oslo</h3>
      <p>For en måned siden deltok Esau på havkonferansen Our Ocean i Oslo, sammen med blant annet norske regjeringsmedlemmer.</p>
      <p>Her påpekte han at Norge og Namibia har mye til felles i fiskeriene store betydning.</p>
      <p>(©NTB)</p>
    </article>
  </body>
</html>