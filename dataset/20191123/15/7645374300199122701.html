<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/23/news/i_fidanzati_morti_rebus_sulle_cause_dell_incendio_si_indaga_sulla_batteria_di_un_monopattino-241719762/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T15:15:00+00:00"/>
    <meta property="og:title" content="I fidanzati morti, rebus sulle cause dell'incendio, si indaga sulla batteria di un monopattino"/>
    <meta property="og:description" content="Sopralluogo dei vigili del fuoco nella mansarda sul Naviglio Grande a Milano, sotto esame anche le prese elettriche e le lampade"/>
  </head>
  <body>
    <article>
      <h1>I fidanzati morti, rebus sulle cause dell'incendio, si indaga sulla batteria di un monopattino</h1>
      <h2>Sopralluogo dei vigili del fuoco nella mansarda sul Naviglio Grande a Milano, sotto esame anche le prese elettriche e le lampade</h2>
      <address>
        <time datetime="2019-11-23T15:15:00+00:00">23 Nov 2019, 15:15</time>
      </address>
      <p>Un lungo sopralluogo in cerca delle tracce che possano chiarire l’origine dell’incendio divampato ieri notte in una mansarda sul Naviglio Grande di Milano. Incendio costato la vita a due fidanzanti, Rosita Capurso, di 27 anni, e Luca Manzin di 29. Il malfunzionamento di una presa elettrica, di una lampada, del caricabatteria di un monopattino. Queste le ipotesi che stanno approfondendo i tecnici del Nucleo investigativo antincendi dei vigili del fuoco di Milano. I carabinieri della compagnia Porta Magenta, intanto, hanno ascoltato parenti e vicini di casa dei due ragazzi.<br/><br/><br/>Già pochi minuti dopo il suo arrivo sul luogo della tragedia, il pm di turno Gaetano Ruta ha sequestrato l'appartamento e disposto l'autopsia sui corpi dei due ragazzi, psicologa lei, aspirante avvocato lui. L’ipotesi di reato, al momento senza indagati, è omicidio colposo. Di sicuro la chiave della porta d’ingresso lasciata appesa nella toppa ha impedito alla zia della ragazza (che aveva una copia della stessa chiave) di entrare e provare a salvare i due fidanzati. Quando sono intervenuti i vigili del fuoco Rosita e Luca erano ormai morti quasi certamente a causa del fumo che si era concentrato dentro l’appartamento.</p>
    </article>
  </body>
</html>