<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/ldquo-se-vi-becco-piazza-rendero-nbsp-vostra-vita-219863.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-23T15:44:03+00:00"/>
    <meta property="og:title" content="Piacenza, un prof minaccia i suoi studenti-sardine: 'se vi becco in piazza vi rendero' la vita un..."/>
    <meta property="og:description" content="“SE VI BECCO IN PIAZZA RENDERÒ LA VOSTRA VITA UN INFERNO” – UN PROFESSORE DI PIACENZA SU FACEBOOK MINACCIA PREVENTIVAMENTE LE &quot;SARDINE&quot; TRA I SUOI STUDENTI: “DI IDIOTI IN CLASSE NON NE VOGLIO. VEDRETE IL 6 COL BINOCOLO E PASSERETE LA PROSSIMA ESTATE SUI LIBRI. SARDINA AVVISATA…” – SULLA VICENDA INTERVIENE PURE FIORAMONTI (AUGURI) CHE HA CHIESTO LA SOSPENSIONE DEL PROF..."/>
  </head>
  <body>
    <article>
      <h1>Piacenza, un prof minaccia i suoi studenti-sardine: 'se vi becco in piazza vi rendero' la vita un...</h1>
      <address>
        <time datetime="2019-11-23T15:44:03+00:00">23 Nov 2019, 15:44</time>
      </address>
      <p>
        <b>“SE VI BECCO IN PIAZZA RENDERÒ LA VOSTRA VITA UN INFERNO” – UN PROFESSORE DI PIACENZA SU FACEBOOK MINACCIA PREVENTIVAMENTE LE "SARDINE" TRA I SUOI STUDENTI: “DI IDIOTI IN CLASSE NON NE VOGLIO. VEDRETE IL 6 COL BINOCOLO E PASSERETE LA PROSSIMA ESTATE SUI LIBRI. SARDINA AVVISATA…” – SULLA VICENDA INTERVIENE PURE FIORAMONTI (AUGURI) CHE HA CHIESTO LA SOSPENSIONE DEL PROF...</b>
      </p>
      <hr/>
      <figure>
        <a href="https://www.dagospia.com/mediagallery/Dago_fotogallery-256288/1242499.htm">
          <img src="https://cdn-static.dagospia.com/img/foto/11-2019/giancarlo-talamini-bisi-1242499.png"/>
        </a>
        <figcaption>GIANCARLO TALAMINI BISI</figcaption>
      </figure>
      <p>
        <b>Professore contro le Sardine minaccia i suoi studenti: «Se vi becco in piazza renderò la vostra vita un inferno»</b>
      </p>
      <p>
        <b>Simone Pierini per <a href="http://www.leggo.it/">www.leggo.it</a></b>
      </p>
      <p>«Io sarò presente. Cari studenti, se becco qualcuno di voi, da martedì cambiate aria, nelle mie materie renderò la vostra vita un inferno, vedrete il 6 col binocolo e passerete la prossima estate sui libri. Di idioti in classe non ne voglio. Sardina avvisata». Il professore di una scuola superiore Giancarlo Talamini Bisi minaccia così i suoi studenti se dovessero partecipare alla manifestazione promossa dalle Sardine a Fiorenzuola in programma domenica 24 novembre. Ha annunciato che sarà presente in piazza in cerca di coloro che decideranno di partecipare.</p>
      <figure>
        <a href="https://www.dagospia.com/mediagallery/Dago_fotogallery-256288/1242495.htm">
          <img src="https://cdn-static.dagospia.com/img/foto/11-2019/il-post-del-professore-di-fiorenzuola-anti-sardine-giancarlo-talamini-bisi-1242495.png"/>
        </a>
        <figcaption>il post del professore di fiorenzuola anti sardine giancarlo talamini bisi</figcaption>
      </figure>
      <p>L'uomo ha utilizzato Facebook per lanciare le sue pubbliche minacce ai suoi ragazzi. Ma non solo, ha indirizzato anche messaggi contro il movimento delle Sardine. «Potete anche scrivermi e chiamarmi - scrive in un altro post - ho un sito personale, non temo di metterci la faccia. Venite pure a trovarmi a Torrano di Pontremoli: ho due motoseghe, tre marazzi, un cane, una falce, due accette: credo bastino per darvele sulle vostre teste vuote».</p>
      <figure>
        <a href="https://www.dagospia.com/mediagallery/Dago_fotogallery-256288/1242501.htm">
          <img src="https://cdn-static.dagospia.com/img/foto/11-2019/il-profilo-facebook-del-professore-di-fiorenzuola-anti-sardine-giancarlo-talamin-1242501.png"/>
        </a>
        <figcaption>IL PROFILO FACEBOOK DEL PROFESSORE DI FIORENZUOLA ANTI-SARDINE GIANCARLO TALAMINI BISI</figcaption>
      </figure>
      <p>E in un commento risponde a una donna evidenziando le sue posizioni politiche: «La retorica fascistoide di Salvini e Meloni e pure di Casapound a me piacciono». E ribadisce la minaccia ai suoi studenti: «Ed essendo un docente alle superiori, andrò ai flash mob delle Sardine per vedere se becco qualche mio studente... poi piangerà di avere un prof che lo rimanda e gli farà vedere il 6 col binocolo».</p>
      <figure>
        <a href="https://www.dagospia.com/mediagallery/Dago_fotogallery-256288/1242496.htm">
          <img src="https://cdn-static.dagospia.com/img/foto/11-2019/il-post-del-professore-di-fiorenzuola-anti-sardine-giancarlo-talamini-bisi-1-1242496.png"/>
        </a>
        <figcaption>il post del professore di fiorenzuola anti sardine giancarlo talamini bisi 1</figcaption>
      </figure>
      <p>A queste minacce ha risposto la viceministra dell'Istruzione Anna Ascani: «In molti stamattina mi hanno segnalato il gravissimo comportamento di Giancarlo Talamini Bisi - scrive su Facebook - Un insegnante che offende e promette di penalizzare gli studenti solo perché vorrebbero partecipare alle manifestazioni delle sardine, usando turpiloquio e minacce non troppo velate. Non è un comportamento tollerabile. Mi attiverò affinché si prendano provvedimenti. Nessuno può essere discriminato per le proprie idee, tantomeno nella scuola».</p>
      <figure>
        <a href="https://www.dagospia.com/mediagallery/Dago_fotogallery-256288/1225666.htm">
          <img src="https://cdn-static.dagospia.com/img/foto/10-2019/lucia-azzolina-1-1225666.png"/>
        </a>
        <figcaption>lucia azzolina 1</figcaption>
      </figure>
      <p>Le fa eco anche la sottosegretaria all'Istruzione Lucia Azzolina: «Violenza verbale, intolleranza, minacce non possono e non debbono appartenere a chi svolge la professione docente - scrive la Azzolina - Va contro ogni etica dell'insegnamento. Le migliaia di giovani in piazza ci chiedono esattamente l'opposto: ascolto, tolleranza, inclusione, competenza ed un linguaggio non ispirato all'odio sociale. Abbiamo il dovere di accogliere il loro appello». «Ci segnalano il caso di questo insegnante che avrebbe minacciato i suoi alunni di bocciatura in caso di partecipazione alle proteste delle sardine - aggiunge - Se l'episodio fosse confermato sarebbe gravissimo. Chiederemo un approfondimento. Intanto domando a Salvini: non era lui che diceva che i docenti non devono fare "politica" in classe? Cosa dice, oggi, davanti a questo caso?».</p>
      <figure>
        <a href="https://www.dagospia.com/mediagallery/Dago_fotogallery-256288/1219472.htm">
          <img src="https://cdn-static.dagospia.com/img/foto/10-2019/lorenzo-fioramonti-5-1219472.jpg"/>
        </a>
        <figcaption>lorenzo fioramonti 5</figcaption>
      </figure>
      <p>
        <b>Sardine, Fioramonti: Verifica fatti e sospensione Prof</b>
      </p>
      <p><b>(LaPresse) - </b>"Educare al rispetto dei principi della Costituzione è uno dei fondamenti dell’istituzione scolastica, tra questi vi sono certamente il diritto a manifestare liberamente il proprio pensiero ed a partecipare alla vita pubblica secondo i modi garantiti dalla Costituzione stessa.</p>
      <figure>
        <a href="https://www.dagospia.com/mediagallery/Dago_fotogallery-256288/1242500.htm">
          <img src="https://cdn-static.dagospia.com/img/foto/11-2019/giancarlo-talamini-bisi-2-1242500_tn.jpeg"/>
        </a>
        <figcaption>GIANCARLO TALAMINI BISI 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256288/1219470.htm">
          <img src="https://cdn-static.dagospia.com/img/foto/10-2019/lorenzo-fioramonti-6-1219470.jpg"/>
        </a>
        <figcaption>lorenzo fioramonti 6</figcaption>
      </figure>
      <p>La scuola è inclusiva e, per definizione, deve educare al pensiero critico e indipendente. Anche il corpo docente, nell’esercitare la sua importantissima funzione, deve attenersi a questi principi, trasferendoli agli studenti, per non venir meno ai suoi doveri.</p>
      <p>Non sono perciò assolutamente ammissibili condotte lesive di tali valori, o che addirittura mettano a rischio la fiducia della comunità scolastica.</p>
      <p>A tutela dei diritti degli studenti e della stessa scuola ho attivato gli uffici del MIUR per verificare i fatti e procedere con provvedimento immediato alla sospensione". Lo scrive su Facebook il ministro dell'Istruzione Lorenzo Fioramonti, commentando la vicenda del prof di Fiorenzuola che ha diffidato i suoi studenti dall'andare in piazza con le Sardine.</p>
    </article>
  </body>
</html>