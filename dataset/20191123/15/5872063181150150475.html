<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/diethnes/1561084/bartselona-duskoleutike-allaapedrase/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T15:40:00+00:00"/>
    <meta property="og:title" content="Μπαρτσελόνα: Δυσκολεύτηκε αλλά...απέδρασε"/>
    <meta property="og:description" content="&quot;Διπλό&quot; και μέσω VAR..."/>
  </head>
  <body>
    <article>
      <h1>Μπαρτσελόνα: Δυσκολεύτηκε αλλά...απέδρασε</h1>
      <address><time datetime="2019-11-23T15:40:00+00:00">23 Nov 2019, 15:40</time> by <a rel="author">Μιμίκος Γιώργος</a></address>
      <p>
        <b>"Διπλό" και μέσω VAR...</b>
      </p>
      <p>Δυσκολεύτηκε για να κερδισει στην έδρα της ουραγου Λεγκανές η Μπαρτσελόνα...</p>
      <p>Οι γηπεδούχοι προηγήθηκαν στο 12' με υπέροχο γκολ του Εν Νεσίρι. Ο Μαροκινός πήρε τη μπάλα στα δεξιά, μπήκε στην περιοχή, έκανε ένα υπέροχο φαλτσαριστό αριστερό σουτ μπροστά από τον Πικέ, έστειλε τη μπάλα στο δεξί παραθυράκι του Τερ Στέγκεν που έμεινε άγαλμα και έγραψε το 1-0, το οποίο ήταν το αποτέλεσμα του πρώτου ημιχρόνου.</p>
      <p>Στο β' μέρος, οι φιλοξενούμενοι είχαν δοκάρι στο 47' με κεφαλιά του Πικέ, ισοφαρίζοντας έξι λεπτά μετά. Έπειτα από εξαιρετική εκτέλεση φάουλ του Μέσι, ο Σουάρες σηκώθηκε πιο ψηλά απ' όλους στην καρδιά της άμυνας των γηπεδούχων και με κεφαλιά έφερε το ματς στα ίσια. Όλα πλέον ξεκινούσαν από την αρχή, με τη Μπαρτσελόνα να ισοφαρίζει σχετικά νωρίς.</p>
      <p>Η ανατροπή ήρθε στο 79' για την ομάδα του Ερνέστο Βαλβέρδε. Ύστερα από εκτέλεση κόρνερ, η μπάλα έφτασε στον Βιδάλ από πόδι αντιπάλου (Πέρεθ) και από κοντά έγραψε το 1-2. Ο Χιλιανός ήταν εκτεθειμένος και έγινε χρήση VAR που έδειξε ότι η μπάλα πήγε σε εκείνον από τον ποδοσφαιριστή της Λεγκανές, άρα δεν υπήρχε κανένα οφσάιντ.</p>
      <p>Μέχρι το τελευταίο σφύριγμα του διαιτητή δεν άλλαξε κάτι και η Μπαρτσελόνα έφυγε με ένα σπουδαίο τρίποντο από την έδρα της Λεγκανές, προς ανακούφιση και του Βαλβέρδε, ο οποίος βρίσκεται υπό συνεχή πίεση και αμφισβήτηση.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/1406386/-bima-ananewsis-gia-mesi-kai-mpartselona/"/>
      </related>
    </article>
  </body>
</html>