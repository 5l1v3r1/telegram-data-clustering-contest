<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386290/talat-atilla-kaynagim-chpli-kilicdarogluna-dogrulattim"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T15:26:00+00:00"/>
    <meta property="og:title" content="Talat Atilla: Kaynağım CHP'li, Kılıçdaroğlu'na doğrulattım"/>
    <meta property="og:description" content="Sözcü yazarı Rahmi Turan'ın CHP'li Muharrem İnce'nin Beştepe'ye giderek Erdoğan ile görüştüğü iddiasının kaynağı olarak açıkladığı Gazeteci Talat Atilla, konuya ilişkin olarak açıklamada bulundu."/>
  </head>
  <body>
    <article>
      <h1>Talat Atilla: Kaynağım CHP'li, Kılıçdaroğlu'na doğrulattım</h1>
      <h2>Sözcü yazarı Rahmi Turan'ın CHP'li Muharrem İnce'nin Beştepe'ye giderek Erdoğan ile görüştüğü iddiasının kaynağı olarak açıkladığı Gazeteci Talat Atilla, konuya ilişkin olarak açıklamada bulundu.</h2>
      <address>
        <time datetime="2019-11-23T15:26:00+00:00">23 Nov 2019, 15:26</time>
      </address>
      <p>Gazeteci Rahmi Turan'ın günlerdir gündemi meşgul eden ve CHP'li bir yetkilinin Cumhurbaşkanı <b>Recep Tayyip Erdoğan</b>'la görüştüğünü ve Erdoğan'ın <b>"Seni CHP'nin başına geçirelim"</b> dediği kişinin <b>Muharrem İnce</b> olduğunu söylemesi gündeme bomba gibi düşmüştü. <b>Rahmi Turan</b>'ın kaynağının gazeteci <b>Talat Atilla</b> olduğunu söylemesinden sonra açıklamalarda bulunan Atilla, haberi CHP’li bir kaynaktan aldığını, çok yönlü olarak kontrol ettiğini ve CHP Genel Başkanı Kemal Kılıçdaroğlu’na doğrulattığını söyledi.</p>
      <h3>RESMİ KAYDI OLMAYAN ARAÇLA GİRİŞ YAPILDI</h3>
      <p>İddianın haberleştirilmesiyle ilgili Uğur Dündar’ı da aradığını teyit eden Talat Atilla, kendisine gelen bilgilere göre görüşmenin 9 Kasım gece 01.15’te meydana geldiğini ve <b>“Resmi kaydı olmayan 06 SFG 4543 plakalı araçla giriş yapıldığı, çıkarken de 06 GHJ 1290 plakalı beyaz Audi marka araçla çıkıldığını”</b> ifade etti.</p>
      <p><a href="https://www.milligazete.com.tr/haber/3386186/erdogan-ile-gorusen-chpli-iddiasi-rahmi-turan-kaynagini-da-acikladi"><b>Erdoğan ile görüşen CHP'li iddiası: Rahmi Turan kaynağını da açıkladı<br/></b></a><u> </u><b><a href="https://www.milligazete.com.tr/haber/3386347/talat-atilla-kimdir">Talat Atilla kimdir?</a><br/>"Ne iktidar partisine karşı değil, sadece habercilik arzusuyla davrandım"</b> diyen Atilla, <b>"Gelelim haber kaynaklığı meselesine. Kaynağımın ismini söylemem söz konusu olamaz ama bir CHP’li. Ya Kemal Bey, ya da kendisinin konuşmasını beklerim doğrusu"</b> sözlerini kaydetti.</p>
      <p>Öte yandan Talat Atilla, iddiaları ilk başta Rahmi Turan'ın kaynağını açıklamayacağını söylediği için onu korumak amacıyla reddettiğini kaydetti.</p>
      <p>
        <b>Talat Atilla'nın açıklaması şöyle:</b>
      </p>
      <p>"Rahmi Turan “Gazeteci kaynağını açıklamaz” dediği için ve Rahmi Turan’ı korumak için “Benim dememeyi tercih ettim”</p>
      <p>Konuyu en ufak ayrıntısına kadar yazmanın vakti geldi.</p>
      <p>Haber bana geldiğinde çok yönlü çek ettim...</p>
      <p>Hatta, bununla yetinmedim.</p>
      <p>Bu haberi CHP Lideri Kılıçdaroğlu’na da bir şekilde “Bu haber doğru mu?” diye doğrulattım.</p>
      <p>Haberi ilk önce zaman zaman yazılarımdan alıntı yapan, turktime’da yazan Rahmi Turan’a verecektim ama yurt dışı telefonu çalınca saat farkını o an hesaplayamadığım için gece olabilir diye arayıp kapattım.</p>
      <p>Bunun üzerine sahibi olduğum haber sitesini kendi hesabında öneren Uğur Dündar’ı aradım. Dündar bana “CHP’yi dizayn ediyor diye saldırırlar” dedi.</p>
      <p>Bunun üzerine haberi kendi sitem de yazmaya karar verdim ancak Rahmi Turan’ı çaldırıp kapattığım için, neden aradın sorusuna da yanıt olsun, hem de ilk haberi yazmasına niyetlendiğim kişi olduğu için arayarak haberi söyledim.</p>
      <p>“Tamam, yazarım” dedi.</p>
      <p>Ve bilgileri gönderdim.</p>
      <p>Şimdi geleyim bu habere…</p>
      <p>1. 9 Kasım gece 01:15 de görüşme olduğu…</p>
      <p>2.Giren ve çıkan plakaların isimleri. Resmi kaydı olmayan 06 SFG 4543 plakalı araçla giriş yapıldığı, çıkarken de 06 GHJ 1290 plakalı beyaz Auidi marka araçla çıkıldığına kadar ayrıntılı bilgiler vardı.</p>
      <p>Tüm bunlar bilgi olarak geldi.</p>
      <p>Kısa süre önce İyi Partili bir yetkilinin de Erdoğan’la gözlerden uzak görüşmesi de kamuoyuna sızmıştı.</p>
      <p>Tüm bunlara rağmen CHP Lideri Kılıçdaroğlu’na bir şekilde haberin doğruluğunu onaylatınca içimde şüphe kalmadı.</p>
      <p>Ne Muharrem İnce’ye…</p>
      <p>Ne CHP’ye…</p>
      <p>Ne iktidar partisine karşı değil, sadece habercilik arzusuyla davrandım.</p>
      <p>Gelelim haber kaynaklığı meselesine…</p>
      <p>Kaynağımın ismini söylemem söz konusu olamaz ama bir CHP’li…</p>
      <p>Ya Kemal Bey, ya da kendisinin konuşmasını beklerim doğrusu...</p>
      <p>Kılıçdaroğlu haberi doğruladıktan sonra Cumhurbaşkanı Erdoğan’ın net açıklamaları üzerine haberi yeniden kaynağıma sorgulattım.</p>
      <p>“Yine altını çizerek yüzde yüz doğru” dedi.</p>
      <p>Şimdi, Kemal Beyin ve doğrulattığım CHP’li kaynağın konuşmasını bekliyorum…"</p>
    </article>
  </body>
</html>