<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1854307445_Uspeshen_debyut_za_Mourinyo_nachelo_na_Totnam"/>
    <meta property="og:site_name" content="webcafé"/>
    <meta property="article:published_time" content="2019-11-23T15:52:00+00:00"/>
    <meta property="og:title" content="Успешен дебют за Моуриньо начело на Тотнъм"/>
    <meta property="og:description" content="&quot;Шпорите&quot; с първа победа като гост от януари"/>
  </head>
  <body>
    <article>
      <h1>Успешен дебют за Моуриньо начело на Тотнъм</h1>
      <address><time datetime="2019-11-23T15:52:00+00:00">23 Nov 2019, 15:52</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/23/harry-kane/1170x752.jpg"/>
        <figcaption>Тотнъм победи Уест Хем в лондонското дерби, което даде старта на 13-ия кръг във Висшата лига.</figcaption>
      </figure>
      <p>
        <b>Жозе Моуриньо направи победен дебют начело на Тотнъм в лондонското дерби с Уест Хем, което даде начало на 13-ия кръг в Премиършип. До началото на второто полувреме "шпорите", които гостуваха на градския си съперник, водеха с 3:0, но допуснаха два късни гола за крайното 3:2.</b>
      </p>
      <p>Така Жозе Моуриньо запази традицията да не губи в дебютите си, като единственото му поражение в първи мач начело на отбор си остава това начело на Бенфика, когато започна треньорската му кариера през 2000 г.</p>
      <p>Тотнъм заигра по-добре от самото начало на мача и стигна до попадение десетина минути преди края на първото полувреме. Деле Деле Али изведе Хьон-Мин Сон, кореецът финтира и след това прати топката покрай вратаря Роберто. Попадението даде още по-голяма увереност на гостите и те вдигнаха темпото в следващите минути, а малко преди почивката стигнаха до второто попадение. Али спаси една топка на тъчлинията и успя да я насочи към Сон, който напредна и с ниско центриране намери Моура на далечната греда - 0:2.</p>
      <p>В 49-ата минута Хари Кейн направи резултата 0:3. Защитата на "чуковете" изпусна капитана на гостите след центриране на Орие и английският национал с глава прати топката в мрежата.</p>
      <p>В 73-тата минута влезлият като резерва Майкъл Антонио отбеляза за Уест Хем, а в 89-ата VAR справедливо отмени попадение на Деклан Райс заради засада.</p>
      <p>Домакините все пак се добраха до втори гол в даденото 6-минутно продължение чрез Анжело Огбона, но да потърсят точката вече бе твърде късно.</p>
      <p>Успехът в дебюта на Моуриньо бе първи за Тотнъм като гост в първенството от повече от 10 месеца! За последно "шпорите" бяха спечелили визита в Премиършип срещу изпадналия Фулъм на 20 януари.</p>
      <related>
        <a href="https://www.webcafe.bg/sportcafe/retro/id_1254851834_Ot_Prevodacha_do_Spetsialniya_Kak_Mourinyo_si_propravi_pat_kam_futbolnite_varhove_"/>
      </related>
    </article>
  </body>
</html>