<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/ukrajina-za-tempami-didzhitalizatsiji-viperedit-japoniju-ta-singapur-ministr-tsifrovoji-transformatsiji-fedorov-641939.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T15:21:28+00:00"/>
    <meta property="og:title" content="Україна за темпами діджиталізації випередить Японію та Сінгапур, – міністр цифрової трансформації Федоров"/>
    <meta property="og:description" content="Досить скоро будуть електронні студентські, електронні посвідчення пенсіонера – віцепрем’єр-міністр"/>
  </head>
  <body>
    <article>
      <h1>Україна за темпами діджиталізації випередить Японію та Сінгапур, – міністр цифрової трансформації Федоров</h1>
      <address>
        <time datetime="2019-11-23T15:21:28+00:00">23 Nov 2019, 15:21</time>
      </address>
      <h4>Досить скоро будуть електронні студентські, електронні посвідчення пенсіонера – віцепрем’єр-міністр</h4>
      <p>Віцепрем’єр-міністр, міністр цифрової трансформації Михайло Федоров вірить, що Україна зможе стати світовим лідером у сфері діджиталізації вже за п’ять років.</p>
      <p>Про це він розповів в інтерв’ю <a href="https://www.radiosvoboda.org/a/30287351.html">Радіо Свобода</a>.</p>
      <p>«Перша ціль – це відцифрувати на 100% всі послуги електронні. Це всі наші цілі на п’ять років. Країнам цивілізованим потрібно було 15-20 років. Ми на п’ять років ставимо це. Я скажу по секрету, наша внутрішня ціль – на три роки. Але публічно – на п’ять років», – сказав він.</p>
      <p>Федоров повідомив, що вже у грудні цього року буде презентовано мобільний додаток «Дія» («Держава у смартфоні»). Перші проєкти, які вже будуть у смартфоні – це водійські права, технічний паспорт на авто.</p>
      <p>Окрім того, за словами віцепрем’єра, досить скоро будуть електронні студентські, електронні посвідчення пенсіонера.</p>
      <p>Після цього заплановано впровадження електронної прописки, зміни місця реєстрації, отримання пенсії тощо.</p>
      <p>Федоров також розповів, що також у грудні буде презентовано «Кабінет забудовника», коли громадянин зможе подати документи, сповістити державу про те, що почав будівництво, в електронному форматі й без участі жодного чиновника.</p>
      <p>«І ми сподіваємося, що за 3-5 років всі послуги в державі будуть відцифровані і будуть на єдиному порталі», – наголосив віцепрем’єр.</p>
      <p>Він також повідомив про плани «запустити» паспорт в електронному форматі на початку наступного року.</p>
      <p>Також, окрім мобільного додатку, планується мобільний портал з електронними послугами.</p>
      <p>«На порталі ми будемо запускати перші послуги – це відкриття ФОП, це відкриття ТОВ, це допомога при народженні і «е-малятко». Це будуть перші послуги. І наше внутрішнє завдання – вийти на відцифрування і запуск чотирьох послуг на місяць, починаючи вже з весни», – зазначив Федоров.</p>
      <p>Він вірить, що Україна за темпами діджиталізації випередить навіть Японію, та Сінгапур.</p>
      <p>«Я розумію, великим державам, у яких вже є стійкий якийсь «діджитальний фундамент», дуже важко трансформуватися. А у нас немає нічого. Взагалі немає нічого. Ми бачимо тренди, ми бачимо, що буде в майбутньому, і сьогодні можемо просто «переплюнути» ці еволюційні етапи й створити те, що буде популярним завтра», – підсумував Федоров.</p>
      <p>Як повідомлялося, Михайло Федоров під час президентської кампанії 2019 року керував діджитал-напрямком у команді Володимира Зеленського.</p>
      <p>У 2019 році був обраний народним депутатом від партії «Слуга народу». 29 серпня 2019 року призначений міністром цифрової трансформації України.</p>
      <p>Закінчив факультет соціології та управління Запорізького національного університету.</p>
      <p>Нагадаємо, <a href="https://glavcom.ua/news/mincifri-shukaje-oblichchya-dlya-elektronnih-vodiyskih-prav-641625.html">у Міністерстві цифрової трансформації шукають охочих стати обличчям демоверсії </a>електронних водійських посвідчень.</p>
      <related>
        <a href="https://glavcom.ua/vinnytsia/news/spochatku-zemlyu-vidvoyuyte-a-potim-rozdilyayte-u-vinnici-ministra-milovanova-perebivali-krikami-ganba-641935.html"/>
        <a href="https://glavcom.ua/country/society/inozemci-pro-golodomor-unikalni-foto-vid-avstriyskogo-inzhenera-641925.html"/>
        <a href="https://glavcom.ua/world/observe/u-kongresi-ssha-rozkazhut-pro-rol-shokina-u-poshuku-kompromatu-na-bajdena-cnn-641913.html"/>
      </related>
    </article>
  </body>
</html>