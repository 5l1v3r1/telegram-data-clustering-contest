<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/cesko-cekaji-dva-tydny-nadprumernych-teplot-v-polovine-prosince-uz-pokryje-hory-snih.A191123_153611_ln_domov_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-23T15:43:00+00:00"/>
    <meta property="og:title" content="Česko čekají dva týdny nadprůměrných teplot. V polovině prosince už pokryje hory sníh"/>
    <meta property="og:description" content="Nadprůměrné teplo má pokračovat i v příštích dvou týdnech, pak se podle meteorologů může ochladit. Srážek očekávají proti průměru spíše méně, před polovinou prosince začne na horách sněžit. Vyplývá to z měsíčního výhledu počasí, který v sobotu na svém webu zveřejnil Český hydrometeorologický ústav (ČHMÚ)."/>
  </head>
  <body>
    <article>
      <h1>Česko čekají dva týdny nadprůměrných teplot. V polovině prosince už pokryje hory sníh</h1>
      <address>
        <time datetime="2019-11-23T15:43:00+00:00">23 Nov 2019, 15:43</time>
      </address>
      <p>
        <mark>Praha</mark>
        <b> Nadprůměrné teplo má pokračovat i v příštích dvou týdnech, pak se podle meteorologů může ochladit. Srážek očekávají proti průměru spíše méně, před polovinou prosince začne na horách sněžit. Vyplývá to z měsíčního výhledu počasí, který v sobotu na svém webu zveřejnil Český hydrometeorologický ústav (ČHMÚ).</b>
      </p>
      <p>„Velmi teplé počasí posledních týdnů bude pozvolna ustupovat, ale z hlediska průměrných hodnot zůstanou teploty v nejbližších dvou týdnech pravděpodobně nadále nad úrovní dlouhodobých průměrů,“ uvedli meteorologové. V příštím týdnu podle předpovědi budou nejvyšší teploty přes den kolem deseti stupňů Celsia. Ve druhé polovině předvánočního období výhled předpokládá teploty většinou v rozmezí běžných hodnot pro danou roční dobu. V noci už tak může mrznout.</p>
      <related>
        <a href="https://www.lidovky.cz/domov/letosni-rijen-prinesl-letni-teploty-i-mraziva-rana-prumerna-mesicni-teplota-dosahla-9-5-stupne-celsi.A191111_104618_ln_domov_ele"/>
      </related>
      <p>Srážkově by měly být následující čtyři týdny průměrné až slabě podprůměrné. „Z celého předpovědního období očekáváme relativně více srážek v první než ve druhé polovině období, kdy už budou srážky na horách většinou sněhové,“ doplnil ČHMÚ.</p>
      <p>Dlouhodobá průměrná teplota pro následující čtyři týdny je 0,2 stupně Celsia. Podle záznamů vedených od roku 1951 bylo nejchladněji v roce 1969, kdy průměr činil minus 5,3 stupně Celsia. Zatím nejvyšší průměr 4,5 stupně meteorologové zaznamenali v roce 2006.</p>
      <related>
        <a href="https://www.lidovky.cz/domov/cesi-zazili-chladne-rano-na-sumave-klesly-teploty-az-k-minus-sesti-stupnum.A190921_123057_ln_domov_ele"/>
      </related>
      <p>Průměrný úhrn srážek pro období 25. listopadu až 22. prosince je 42 milimetrů. Nejvíc srážek spadlo v roce 1974, kdy meteorologové naměřili 82 milimetrů. Nejméně napršelo a nasněžilo v roce 1953 s úhrnem čtyři litry na metr čtvereční.</p>
      <p>Měsíční výhled vyjadřuje celkový charakter počasí, nepostihuje proto všechny možné výkyvy, upozorňuje ČHMÚ. Úspěšnost výhledu se podle meteorologů pohybuje u teplot kolem 75 procent, u srážek kolem 65 procent. Předpověď na třetí a čtvrtý týden se často blíží dlouhodobým klimatickým hodnotám pro daná období.</p>
    </article>
  </body>
</html>