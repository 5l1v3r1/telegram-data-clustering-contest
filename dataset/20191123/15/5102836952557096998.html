<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/23/justisministeren-politiet-fulgte-riksadvokatens-vurdering-riksadvokaten-vi-har-ikke-vurdert-dette/"/>
    <meta property="og:site_name" content="Document"/>
    <meta property="article:published_time" content="2019-11-23T15:21:52+00:00"/>
    <meta property="og:title" content="Kallmyr: – Politiet fulgte Riksadvokatens vurdering. Riksadvokaten: – Vi har ikke vurdert dette."/>
    <meta property="og:description" content="Justisminister Jøran Kallmyr. Foto: Vidar Ruud / NTB scanpix"/>
  </head>
  <body>
    <article>
      <h1>Kallmyr: – Politiet fulgte Riksadvokatens vurdering. Riksadvokaten: – Vi har ikke vurdert dette.</h1>
      <address><time datetime="2019-11-23T15:21:52+00:00">23 Nov 2019, 15:21</time> by <a rel="author">Øyvind Thuestad</a></address>
      <figure>
        <img src="https://www.document.no/wp-content/uploads/2019/10/sgj0-nn3iou-e1574522193208-1024x568.jpg"/>
      </figure>
      <p>
        <i>Justisminister Jøran Kallmyr. Foto: Vidar Ruud / NTB scanpix</i>
      </p>
      <p>Justisminister Jøran Kallmyr sier at politiet har fulgt påtalemyndighetens vurdering i spørsmålet om brenning av Koranen er en kriminell handling. Problemet er bare at Riksadvokaten avviser å ha gitt politiet noen vurdering om saken.</p>
      <p>I en e-post til Document fredag <a href="https://www.document.no/2019/11/22/avviser-bjornlands-dialog-riksadvokaten-har-ikke-foretatt-noen-naermere-rettslig-vurdering-av-saken/">avviste Riksadvokaten blankt at embetet har gitt noen rettslig vurdering av saken</a>. Riksadvokaten er påtalemyndighetens øverste ledelse.</p>
      <p>I dag sier justisministeren til <a href="https://www.nettavisen.no/nyheter/justisministeren-forsvarer-omstridt-ordre-mot-a-brenne-koranen/3423882813.html">Nettavisen</a> at bakgrunnen for politidirektoratets instruks var en vurdering fra påtalemyndigheten:</p>
      <blockquote>– Politidirektoratet har opplyst til meg at de har forelagt spørsmålet for påtalemyndigheten som har gitt en vurdering som de har fulgt når de utstedte ordren. Det er påtalemyndighetens vurdering. Da kan ikke jeg overprøve det, sier Kallmyr.</blockquote>
      <p>I intervjuet forsvarer justisminister Jøran Kallmyr den omstridte koran-ordren. Politidirektoratet utstedte en såkalt operasjonsordre fredag i forrige uke. Ordren om å avverge «skjending av Koranen» ble sendt ut dagen før Stopp islamiseringen av Norge (SIAN) demonstrerte i Kristiansand sist lørdag.</p>
      <p><b>Gjentar flere ganger</b><br/>Justisministeren gjentar flere ganger i løpet av intervjuet at påtalemyndigheten har vurdert operasjonsordren:</p>
      <blockquote>– Påtalemyndighetene har vurdert at å brenne Koranen kan skli over til å være en kriminell handling. Politiet er forpliktet til å avverge kriminelle handlinger, sier Kallmyr til Nettavisen.</blockquote>
      <p>Kallmyr understreker flere ganger gjennom intervjuet at dette ikke er hans egen mening, men påtalemyndighetens:</p>
      <blockquote>– Noen hevder det er grunnlovsstridig, mens påtalemyndighetene hevder noe annet. Så er det slik at min egen mening er at det ikke er forbudt å brenne Koranen, som jeg har gitt klart uttrykk for, sier justisministeren.</blockquote>
      <p><b>Skarp kontrast til Riksadvokaten<br/></b>Kallmyr hevder at påtalemyndigheten, hvis øverste leder er Riksadvokaten, har gitt en rettslig vurdering: At det ikke er i strid med Grunnloven å stanse «skjending av Koranen».</p>
      <p>Justisministerens gjentatte forsikringer står i skarp kontrast til hva Riksadvokaten i går svarte på direkte spørsmål fra Document. I et skriftlig svar fra Riksadvokatembetet avvises det kategorisk at påtalemyndighetens øverste ledelse har vurdert saken rettslig:</p>
      <p>«Riksadvokaten fikk en kortfattet orientering av politidirektoratet på telefon forrige uke om denne problemstillingen, men har ikke foretatt noen nærmere rettslig vurdering av saken.»</p>
      <p>E-posten er undertegnet av kommunikasjonsrådgiver Mie Skarpaas i Riksadvokatembetet</p>
      <p><b>Vil be om utredning</b><br/>Kallmyr avviser at det er aktuelt å instruere politidirektoratet, slik tidligere justisminister Grete Faremo (Ap) gjorde mot de kontroversielle narkorazziaene i 2013, og mener det ville være vært «veldig uheldig» å gjøre det i denne saken.</p>
      <p>Han vil likevel be justisdepartementets lovavdeling utrede spørsmålet.</p>
      <blockquote>– Vi har et behov for å få avklart hvorvidt dette er en kriminell handling. Derfor vil jeg vil be lovavdelingen om å vurdere dette. Da får vi en uavhengig vurdering av det spørsmålet som er kimen i denne saken her, opplyser Kallmyr.</blockquote>
      <related>
        <h4>Les også</h4>
        <a href="https://www.document.no/2019/11/22/koranbrenning-kallmyr-vil-ikke-gripe-inn-mot-politidirektoratet/"/>
        <a href="https://www.document.no/2019/11/22/avviser-bjornlands-dialog-riksadvokaten-har-ikke-foretatt-noen-naermere-rettslig-vurdering-av-saken/"/>
        <a href="https://www.document.no/2019/11/21/koranbrenning-jusprofessor-eivind-smith-tvilende-til-at-politidirektorens-tolkning-av-loven-er-riktig/"/>
        <a href="https://www.document.no/2019/11/05/justisministeren-grunn-til-a-se-naermere-pa-politiadvokaters-bruk-av-hijab-i-retten/"/>
        <a href="https://www.document.no/2019/10/23/gulati-krever-svar-fra-justisministeren-har-politiadvokater-lov-til-a-baere-hijab-i-retten/"/>
        <a href="https://www.document.no/2019/03/20/politiet-henlegger-saken-om-filmingen-av-waras-hus/"/>
        <a href="https://www.document.no/2019/11/23/norges-ambassador-i-pakistan-kalt-inn-pa-teppet-etter-koranbrenning/"/>
        <a href="https://www.document.no/2019/05/30/aftenpostens-au-pair-sak-luktet-statsradsblod/"/>
        <a href="https://www.document.no/2009/02/10/storberget_pa_vikende_front_i/"/>
        <a href="https://www.document.no/2019/10/16/politiadvokat-zubia-kiani-prosederer-i-oslo-tingrett-ifort-hijab-helt-greit-sier-politiets-utlendingsenhet/"/>
      </related>
    </article>
  </body>
</html>