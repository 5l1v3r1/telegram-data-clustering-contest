<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/smaland/falska-poliser-lurade-aldring-i-ljungby"/>
    <meta property="og:site_name" content="SVT Nyheter"/>
    <meta property="article:published_time" content="2019-11-23T15:34:45+00:00"/>
    <meta property="og:title" content="Falska poliser lurade åldring i Ljungby"/>
    <meta property="og:description" content="Under lördagen anmälde två äldre personer i Ljungby att de fått samtal från personer som uppgett sig vara poliser och av dem uppmanats att lämna ifrån sig sina bankkort. En av de drabbade blev av med ett större belopp."/>
  </head>
  <body>
    <article>
      <h1>Falska poliser lurade åldring i Ljungby</h1>
      <address><time datetime="2019-11-23T15:34:45+00:00">23 Nov 2019, 15:34</time> by <a rel="author">Ida Andersson</a></address>
      <p>
        <b>Under lördagen anmälde två äldre personer i Ljungby att de fått samtal från personer som uppgett sig vara poliser och av dem uppmanats att lämna ifrån sig sina bankkort. En av de drabbade blev av med ett större belopp.</b>
      </p>
      <p>– Det handlar om ett försök till bedrägeri och ett fullbordat brott, säger Per Bergendahl som är jourhavande förundersökningsledare på polisen i Växjö, till SVT Nyheter Småland.</p>
      <p>Enligt anmälningarna ringde bedragarna upp under fredagen och utgav sig för att vara poliser och att deras kollegor senare skulle komma hem till de äldre för att hämta deras bankkort. I det ena fallet lämnade den äldre kvinnan, som är i 90-årsåldern, ifrån sig både kort och kod. Hon blev också av med ett betydande belopp från sitt konto.</p>
      <h3>”Civila poliser” hämtar bankkort</h3>
      <p>
        <i>De som kom och hämtade kortet, var de uniformerade?</i>
      </p>
      <p>– Nej det har de inte varit, säger Per Bergendahl.</p>
      <p>Han berättar också att polisen fått in liknande anmälningar från andra delar av Sverige tidigare under hösten. Men han vill betona att polisen aldrig ringer för att begära uppgifter om bankkort.</p>
      <p>– Vi vill varna äldre för att någonsin lämna ut sådan information. Det skulle vi aldrig efterfråga.</p>
    </article>
  </body>
</html>