<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700846-zaragoza-creu-que-s-ha-de-reflexionar-sobre-com-s-aplica-la-immersio-lingueistica-per-fer-mes-eficac-el-model-educatiu.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-23T15:06:21+00:00"/>
    <meta property="og:title" content="Zaragoza creu que s’ha de reflexionar sobre com s’aplica la immersió lingüística per fer “més eficaç” el model educatiu"/>
    <meta property="og:description" content="El diputat del PSC al Congrés nega que la proposta dels socialistes catalans tingui &quot;caràcter electoral&quot;"/>
  </head>
  <body>
    <article>
      <h1>Zaragoza creu que s’ha de reflexionar sobre com s’aplica la immersió lingüística per fer “més eficaç” el model educatiu</h1>
      <address><time datetime="2019-11-23T15:06:21+00:00">23 Nov 2019, 15:06</time> by <a rel="author">ACN</a></address>
      <ul>
        <li>
          <b>El diputat del PSC al Congrés nega que la proposta dels socialistes catalans tingui “caràcter electoral”</b>
        </li>
      </ul>
      <p>El diputat del PSC al Congrés José Zaragoza ha defensat que la proposta que debatrà el seu partit sobre la immersió lingüística al congrés del desembre no té “caràcter electoral”.</p>
      <p>En una entrevista a Catalunya Ràdio, Zaragoza ha defensat que s’ha de reflexionar sobre com s’aplica la immersió lingüística per fer “més eficaç el model educatiu” i ha assenyalat que Ernest Maragall va proposar augmentar el castellà en algunes zones quan era conseller d’Educació.</p>
      <p>Al seu entendre, hi ha un “consens total” a la societat sobre que els alumnes han de dominar com a mínim dues llengües i intentar dominar una tercera, l’anglès. I en aquest sentit, ha afegit que s’ha de veure com s’aplica la immersió en favor d’un “model plurilingüe”.</p>
      <p>Zaragoza ha argumentat que el PSC celebra un congrés cada quatre anys i que, per tant, el debat no té caràcter electoral sinó que respon al fet que ara toca que el partit aprovi una ponència programàtica.</p>
      <p>Preguntat per si l’aplicació de la immersió passa per més hores de castellà, Zaragoza no s’ha volgut mullar i s’ha limitat a dir que cal discutir sobre com s’aplica.</p>
      <p>Pel que fa a les negociacions per a la investidura de Pedro Sánchez, Zaragoza s’ha mostrat convençut que “s’està treballant en la bona línia” i que hi ha possibilitats de desbloquejar la situació.</p>
      <p>Segons ha defensat, ara es moment que el PSOE segui amb ERC per veure si hi pot haver un acord per a la investidura i no ha volgut avançar escenaris perquè, segons ha dit, “ara s’inicia la negociació”.</p>
      <p>En aquesta taula de negociació per a la investidura, Zaragoza ha indicat que ERC podrà parlar del que vulgui i que els socialistes donaran la seva opinió.</p>
      <p>“Escoltarem què diu ERC i ERC escoltarà què els hi diem”, ha resumit sense voler entrar a valorar les condicions que posen els republicans per canviar el seu ‘no’ a la investidura de Sánchez.</p>
      <p>Per a Zaragoza, en un escenari en el què la dreta està creixent, les forces progressistes hauran de decidir “si volen continuar bloquejant o es roben camins d’entesa”.</p>
      <p>I ha apostat per configurar una majoria progressista descartant Cs que, segons Zaragoza, se situa “en un altre espai”.</p>
      <related>
        <h4>Notícies relacionades</h4>
        <a href="http://www.elpuntavui.cat/politica/article/17-politica/1700691-critiques-al-psc-pel-model-plurilinguee-que-ha-de-debatre.html"/>
        <a href="http://www.elpuntavui.cat/societat/article/16-educacio/1700763-el-psc-nega-que-vulgui-acabar-amb-la-immersio-lingueistica.html"/>
      </related>
    </article>
  </body>
</html>