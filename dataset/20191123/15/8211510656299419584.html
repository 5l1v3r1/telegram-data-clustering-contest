<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-team/brown-affidabilita-punto-debole-del-2019-mclaren-norris-sainz-2020-466878.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T15:00:44+00:00"/>
    <meta property="og:title" content="Brown: “Affidabilità punto debole del 2019”"/>
    <meta property="og:description" content="L'amministratore delegato di Woking ha analizzato la stagione della squadra guidata da Andreas Seidl, mettendo in evidenza gli aspetti da migliorare in ottica 2020, oltre alle prestazioni convincenti dei piloti"/>
  </head>
  <body>
    <article>
      <h1>Brown: “Affidabilità punto debole del 2019”</h1>
      <h2>L'amministratore delegato di Woking ha analizzato la stagione della squadra guidata da Andreas Seidl, mettendo in evidenza gli aspetti da migliorare in ottica 2020, oltre alle prestazioni convincenti dei piloti</h2>
      <address><time datetime="2019-11-23T15:00:44+00:00">23 Nov 2019, 15:00</time> by <a rel="author">Isabel Iuliano</a></address>
      <p>La McLaren in Brasile ha festeggiato il ritorno sul podio dopo quasi sei anni. Era infatti da Melbourne 2014 che la scuderia di Woking non tagliava il traguardo nella top-3. Allora fu Kevin Magnussen a chiudere al terzo posto all’esordio in F1, una gara che poi lo vide promosso in seconda posizione per effetto della squalifica di Daniel Ricciardo con Jenson Button terzo. Il team guidato da Andreas Seidl ha fatto passi da gigante nel corso della stagione, ottenendo solidi risultati che hanno permesso alla scuderia britannica di conquistare il titolo di <b>quarta forza</b> del mondiale, battendo la Renault, che fornisce le power unit alla scuderia di Woking.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1038405-Custom.jpg"/>
      </figure>
      <p><b>Zak Brown</b>, CEO della McLaren, ha individuato gli aspetti che hanno reso possibile un risultato così positivo per il team color papaya. Tra questi, anche la gestione delle soste, anche se non sono mancati diversi episodi di  gara rovinate per ruote avvitate male: “<i>L’anno scorso eravamo al settimo, ottavo posto nella classifica dei migliori pit stop, quest’anno siamo quasi in terza posizione</i>“. Il manager americano ha riscontrato miglioramenti anche nelle prestazioni dei piloti, mentre ha evidenziato la necessità di lavorare maggiormente sul versante<b> affidabilità </b>per il 2020: “<i>Questo è stato probabilmente il nostro punto debole quest’anno</i>“, ha spiegato.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1038157.jpg"/>
      </figure>
      <p>Brown è rimasto invece impressionato dalla competitività di <b>Sainz e Norris</b>: “<i>Lando in particolare non ha commesso il livello di errori in cui un rookie di solito incappa. Se guardiamo a Leclerc, nel corso del suo primo anno ha avuto un incidente in Spagna, a tutti gli effetti un incidente di gara. Quindi, <b>ha guidato in modo estremamente maturo</b>, e penso che questo sia davvero impressionante per un pilota della sua età</i>. <i>Carlos e Lando vanno molto d’accordo, sono estremamente competitivi tra loro, ma in un modo molto salutare, quindi sono davvero soddisfatto della nostra line-up e del loro passo</i>“.</p>
      <footer>RIPRODUZIONE RISERVATA</footer>
    </article>
  </body>
</html>