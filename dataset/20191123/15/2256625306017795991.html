<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159208_1.html"/>
    <meta property="og:site_name" content="Novsport"/>
    <meta property="article:published_time" content="2019-11-23T15:58:00+00:00"/>
    <meta property="og:title" content="ДРАМА: Игуаин поведе Юве към късен обрат над Аталанта (ВИДЕО)"/>
    <meta property="og:description" content="Шампионите с ценен успех без натирения Кристиано Роналдо"/>
  </head>
  <body>
    <article>
      <h1>ДРАМА: Игуаин поведе Юве към късен обрат над Аталанта (ВИДЕО)</h1>
      <address><time datetime="2019-11-23T15:58:00+00:00">23 Nov 2019, 15:58</time> by <a rel="author">Велизар Антов</a></address>
      <p>Макар и трудно, италианският шампион Ювентус записа пета поредна победа във всички турнири, след като стигна до обрат и успех с 3:1 при визитата си на Аталанта от XIII кръг на Серия А.<br/><br/>Наставникът на домакините Маурицио Сари остави извън групата суперзвездата Кристиано Роналдо, който реагира бурно срещу специалиста след последните си две смени, а негово отсъствие в герой се превърна Гонсало Игуаин.<br/><br/>Аржентинецът изравни резултата в 74-ата минута, а 8 по-късно вкара за 2:1 преди Пауло Дибала, заменил именно Роналдо в състава, да оформи крайното 3:1 в добавеното време.<br/><br/>Преди това домакините пропуснаха да открият от дузпа в 18-ата минута и все пак сториха това в 56-ата, когато точен бе Робин Госенс, докато още преди почивката травма получи Бернардески от състава на гостите. </p>
      <figure>
        <img src="http://www.novsport.com/content/11(365).jpg"/>
      </figure>
      <p>Първата опасност в мача пък бе създадена от домакините. В 4-ата минута Берат Джимсити стреля с глава след центриране от корнер и топката профуча над напречната греда.<br/><br/>В 11-ата минута и Юве не бе далеч от гола. Дибала стреля от фаул и ударът му мина доста близо до гредата, но в аут. <br/><br/>В 14-ата минута Рафаел Толой се включи в предни позиции и пробва изстрел по земя, но Войчех Шчесни внимаваше и улови.<br/><br/>Две минути по-късно Сами Кедира игра с ръка в наказателното поле и след кратко колебание реферът Джанлука Роки посочи бялата точка. Муса Бароу изпълни наказателния удар и нацели напречната греда, а при добавката и Пашалич не успя да вкара в опразнената врата.<br/><br/>В 21-ата минута Игуаин бе изведен на добра позиция, но изстрелът му бе спасен от вратаря. Минута след това събитията отново се пренесоха пред Шчесни, който показа блестящ рефлекс след изстрел отблизо с глава на Пашалич.<br/><br/>В 25-ата минута Матайс де Лихт трябваше да действа решително пред голлинията, за да блокира удар на Ханс Хатебур след като преди това Шчесни не се намеси убедително при едно центриране от фланга.</p>
      <figure>
        <img src="http://www.novsport.com/content/EKEcQ-QX0AIGpui.jpg"/>
      </figure>
      <p>Маурицио Сари се наложи да направи първата си смяна още в 26-ата минута, когато Бернардески напусна контузен, за да направи място на Аарън Рамзи.<br/><br/>В 32-ата минута последва поредна опасност пред вратата на гостите. Толой стреля извън наказателното поле и отново Шчесни трябваше да се намесва решително.<br/><br/>В 42-ата минута и 45-ата минута Пянич на два пъти пробва далечни узали от фаул, но и в двата случая без успех.<br/><br/>Аталанта откри резултата с първата си по-добра атака за втората част. В 56-ата минута Бароу центрира отдясно и сложи топката на главата на Госенс, който отблизо порази вратата за 1:0.<br/><br/>В следващите минути Юве натисна и това даде резултат. В 74-ата минута се стигна до сериозно разбъркване в пеналта на домакините, топката се озова в Игуаин, който се обърна и стреля във вратата за 1:1.<br/><br/>Аталанта отговори мигновено и в 77-ата минута Шчесни трябваше да се намесва след опасен далечен удар на Луис Муриел.<br/><br/>В следващата минута бергамаските поискаха втора дузпа за игра с ръка на Емре Джан в наказателното поле. Наложи се намесата на ВАР, но този път Роки бе категоричен, че няма основания за втори път да посочи бялата точка.<br/><br/>В 82-ата минута Юве направи пълен обрат. Хуан Куадрадо получи на скорост в наказателното поле и върна за Игуаин, който засече топката във вратата за 1:2. И тук играчите на Аталанта протестираха ожесточено, че в началото на атаката Куадрадо е докоснал топката с ръка, но въпреки това попадението бе зачетено.<br/><br/>Така Ювентус взе трите точки и вече има 35, като временно дръпна на върха с 4 пред втория Интер, а и вече има с 13 повече от Аталанта. </p>
    </article>
  </body>
</html>