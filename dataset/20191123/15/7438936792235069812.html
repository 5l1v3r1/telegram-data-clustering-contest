<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Byvaly-statni-zastupce-si-precetl-kompletni-usneseni-Sarocha-ke-kauze-Capi-hnizdo-A-uderil-Nezakonny-verdikt-nemel-to-zastavit-604414"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T15:33:00+00:00"/>
    <meta property="og:title" content="Bývalý státní zástupce si přečetl kompletní usnesení Šarocha ke kauze Čapí hnízdo. A udeřil: Nezákonný verdikt, neměl to zastavit!"/>
    <meta property="og:description" content="„Verdikt Jaroslava Šarocha v kauze Čapí hnízdo byl nezákonný, zastavit stíhání je alibistický postup,“ říká – po pročtení kompletního nezačerněného znění usnesení státního zástupce – advokát a bývalý státní zástupce Jan Vučka v rozhovoru pro server iRozhlas, jenž má dokument k dispozici. Kauza je podle něj velmi nejednoznačná a v takovém případě má státní zástupce ze zákona povinnost obžalobu podat."/>
  </head>
  <body>
    <article>
      <h1>Bývalý státní zástupce si přečetl kompletní usnesení Šarocha ke kauze Čapí hnízdo. A udeřil: Nezákonný verdikt, neměl to zastavit!</h1>
      <address>
        <time datetime="2019-11-23T15:33:00+00:00">23 Nov 2019, 15:33</time>
      </address>
      <p>
        <b>„Verdikt Jaroslava Šarocha v kauze Čapí hnízdo byl nezákonný, zastavit stíhání je alibistický postup,“ říká – po pročtení kompletního nezačerněného znění usnesení státního zástupce – advokát a bývalý státní zástupce Jan Vučka v rozhovoru pro server iRozhlas, jenž má dokument k dispozici. Kauza je podle něj velmi nejednoznačná a v takovém případě má státní zástupce ze zákona povinnost obžalobu podat.</b>
      </p>
      <p>Podle Vučkova názoru, když se odborník na trestní právo dívá na dokument jako celek, má pocit, že to jsou dvě přesně opačná rozhodnutí na jednom papíře. V jedné půlce usnesení se uvádí množství indicií o tom, že farma Čapí hnízdo a Agrofert byly jedna a tatáž entita, nebo téměř jedna a tatáž. Ať už se to týká jednání stejných osob za obě strany, schvalování finančního managementu jinou firmou, nebo bankovních dokumentů.</p>
      <p>V té druhé půlce usnesení se prý píše, že se nikdo nepřiznal, tudíž je nutné stíhání zastavit. „Což je mimochodem nezákonné. Státní zástupce, pokud dojde případ do takového stadia, má povinnost dát k soudu obžalobu i tehdy, pokud část důkazů říká ‚ano‘ a část důkazů říká ‚ne‘. Pak musí rozhodnout soud,“ míní odborník na trestní právo Vučka po dvou měsících od rozhodnutí o zastavení stíhání premiéra Andreje Babiše (ANO) i jeho blízkých.</p>
      <p>Bývalý státní zástupce Vučka se proto obává, že rozhodnutí Jaroslava Šarocha je nezákonné. „<a href="https://www.irozhlas.cz/zpravy-domov/andrej-babis-capi-hnizdo-jaroslav-saroch-stihani-rozhodnuti-o-zastaveni_1911230600_kno">Z usnesení zjevně plyne, že část důkazů ukazuje jedním směrem, část druhým. A v tom případě má povinnost dát obžalobu. I kdyby to bylo u soudu posléze zproštěno,“</a> zopakoval nynější advokát Vučka.</p>
      <p>Státní zástupce ho svými argumenty, proč stíhání v kauze Čapí hnízdo zastavil, nepřesvědčil. „Neříkám, jestli k trestnému činu došlo, či nedošlo. Indicie ale nejsou zcela jednoznačné, aby to bylo možné zastavit. Ten případ je velmi nejednoznačný. V takovém případě má státní zástupce ze zákona povinnost obžalobu podat. Je to velmi jednoduché,“ dodal Vučka na závěr.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/rozhovory/-Greta-je-hloupa-husa-takovi-byvali-v-nacisticke-Hitlerjugend-Senator-Doubrava-pripomnel-zelene-podvody-a-tezke-prachy-solarnich-baronu-598252"/>
        <a href="https://www.parlamentnilisty.cz/arena/rozhovory/Drsny-piratsky-utok-na-Zemana-Chapu-ze-kvuli-chatrnemu-zdravi-omezil-zahranicni-cesty-Ale-ze-nedokaze-ani-polozit-venec-597933"/>
        <a href="https://www.parlamentnilisty.cz/arena/rozhovory/Pirat-ze-severu-Vy-nicite-zemi-potomkum-a-jeste-se-budete-posmivat-holce-co-s-tim-chce-neco-delat-597822"/>
        <a href="https://www.parlamentnilisty.cz/arena/rozhovory/John-Bok-Konev-Flusnuti-Cechum-do-ksichtu-Bez-pomoci-USA-by-SSSR-valku-neutahl-Zemana-mi-neni-lito-597781"/>
      </related>
    </article>
  </body>
</html>