<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/68760-20-najnavstevovanejsia-krajina-sveta-je-3krat-mensia-ako-Krupina-a-nikdy-si-o-nej-nepocul"/>
    <meta property="og:site_name" content="REFRESHER"/>
    <meta property="article:published_time" content="2019-11-23T15:13:00+00:00"/>
    <meta property="og:title" content="Krajina, ktorú ročne navštívi vyše 30 miliónov ľudí, no nikdy si o nej nepočul"/>
    <meta property="og:description" content="Zabudni na Las Vegas. Na východe sa nachádza teritórium, kde kasína praskajú vo švíkoch."/>
  </head>
  <body>
    <article>
      <h1>Krajina, ktorú ročne navštívi vyše 30 miliónov ľudí, no nikdy si o nej nepočul</h1>
      <address><time datetime="2019-11-23T15:13:00+00:00">23 Nov 2019, 15:13</time> by <a rel="author">Tomáš Blahuta</a></address>
      <p>
        <b>Zabudni na Las Vegas. Na východe sa nachádza teritórium, kde kasína praskajú vo švíkoch.</b>
      </p>
      <p>Cestovanie je v súčasnosti dostupnejšie ako kedykoľvek predtým a počet ľudí, ktorí chodia na výlety a dovolenky, z roka na rok stúpa. Desiatky miliónov obyvateľov sa každoročne vydávajú na menšie i väčšie výlety po rôznych krajinách a výnimkou nie sú ani Slováci. V našom rebríčku obľúbenosti kraľujú blízke krajiny. Najmä Chorvátsko, Grécko, Turecko.</p>
      <p>Celkovo je Európa top cestovateľskou destináciou. Za posledné obdobie ju <b>ročne navštívi až 710 000 000 turistov</b>. Za ňou nasleduje Ázia a Pacifik, „Ameriky“, Afrika a na konci je Blízky východ.</p>
      <p>Keďže práve Európa je najväčším lákadlom, logicky na jej území možno nájsť aj tie najnavštevovanejšie krajiny. Sú to Francúzsko, Španielsko, Taliansko, Nemecko či Spojené kráľovstvo Veľkej Británie. Ak by sme vymenúvali <b>TOP 30 najnavštevovanejších krajín</b>, veľkú väčšinu z nich by si vedel uhádnuť. Avšak, je medzi nimi aj<b> jedna, o ktorej si pravdepodobne nikdy v živote nepočul.</b></p>
      <p>                                                    </p>
      <p>Má rozlohu 115 kilometrov štvorcových. Z nich však väčšinu tvorí more. Čo sa týka súše, tak tej má k dispozícii l<b>en 30, 5 kilometra štvorcových</b>. Čiže krajina je približne veľká asi ako Poltár, Sereď alebo Žarnovica. Avšak, žije v nej okolo 670 000 obyvateľov!</p>
      <related>
        <a href="https://refresher.sk/69608-KVIZ-Odhadnes-ktora-krajina-lezi-blizsie-k-Slovensku"/>
      </related>
      <p>Malá rozloha a hlava na hlave majú za následok fakt, že je tu <b>najväčšia hustota zaľudnenia na svete</b>. Väčšia ako v Monaku, Singapure, Hongkongu či Vatikáne. A čo je pre nás najdôležitejšie – patrí k TOP 20 najnavštevovanejším krajinám na svete.</p>
      <p>Toľko prvenstiev a zaujímavostí, no stále nevieš o aký kút sveta ide? Odpoveď je <b>Makao</b>. Určite si si teraz povedal: <i>Čo? Kde to je?</i> No, tu sa začínajú veci komplikovať.</p>
      <p>
        <i>Pohľad na Makao zhora</i>
      </p>
      <figure>
        <img src="https://i.refresher.sk/public/tajoslav/november_2019/Bez_nazvu.jpg"/>
        <figcaption>
          <cite>Google Earth</cite>
        </figcaption>
      </figure>
      <p>Z európskych národov boli pre oblasť dôležití <b>Portugalci</b>. Nazvali ju ako Amaquão a využívali predovšetkým pre obchod. Počas druhej svetovej vojny dokonca aj útočiaci Japonci rešpektovali tamojšiu neutralitu a miesto nezničili. Ekonomika pracovala predovšetkým vďaka textilnému priemyslu a manufaktúre. Portugalsko malo na Makau hlavné slovo takmer 5 storočí. Koniec prišiel na prelome tisícročí, v roku 1999.</p>
      <p>
        <i>Smrť dlhotrvajúceho portugalského impéria. Ceremónia odovzdávania Makaa do čínskych rúk v závere roka 1999. <b>Bolo prvou a zároveň aj poslednou európskou kolóniou v Číne</b></i>
      </p>
      <figure>
        <iframe src="https://www.youtube.com/embed/TmGxV0JnD4A" width="560" height="315" data-service="Youtube" scrolling="no"/>
      </figure>
      <p><b>V súčasnosti je Makao zvláštnou správnou oblasťou Číny (spoločne aj s Hongkongom). Majú</b> vysokú mieru autonómie, Čína rieši len obranu a zahraničnú politiku oboch regiónov. Všetko ostatné je už mimo ich dosah. Teda, aspoň by malo.</p>
      <p>Makao sa vyznačuje najväčšou hustotou zaľudnenia na svete<b>. Podľa štatistík z roku 2016 tu žije vyše 21 000 obyvateľov na kilometer štvorcový a domov tu má 600 000 ľudí.</b> Údaje sa, samozrejme, každým rokom mierne líšia z dôvodu neustálych premien oblasti. Drvivú väčšinu domácich tvoria Číňania, no svoj domov tu majú aj Vietnamci, Filipínci a samozrejme Portugalčania.</p>
      <p>Príznačný je aj priemerný vek dožitia - <b>u mužov 82 rokov, u žien 88 rokov, čím je Makao 4. na celom svete.</b> Každý tretí obyvateľov je prisťahovaleckou pracovnou silou.</p>
      <p>No a prečo je Makao tak veľmi navštevované? Dôvodom číslo jeden sú <b>kasína</b>. Herný priemysel tu vynáša až 7-krát viac ako v americkom Las Vegas. 70 % hráčov prichádza z pevninskej Číny. Chodia ich sem milióny preto, lebo podobný druh zábavky je v Číne a Hongkongu zakázaný. Kasína zamestnávajú až 25 % miestnej pracovnej sily. <b>Ide tak o druhé najbohatšie teritórium na svete.</b></p>
      <figure>
        <img src="https://i.refresher.sk/public/tajoslav/november_2019/1280px-Macau_-_Skyline%5B1%5D.jpg"/>
        <figcaption>
          <cite>kewl.lu</cite>
        </figcaption>
      </figure>
      <p><b>V roku 2017 sem zavítalo až 36 000 000 návštevníkov</b>, čo je na tak malú plochu enormné množstvo. Čo je ešte zaujímavé, vďaka vysokým príjmom vláda dokonca vypláca peniaze svojim vlastným obyvateľom. Tí, čo tu majú trvalé bydlisko tak získajú v prepočte <b>1 200 amerických dolárov ročne.</b></p>
      <p>Okrem kasín tu je však možné nájsť aj pamiatku UNESCO. Je ňou historické centrum. Makao je s Hongkongom prepojené najdlhším „morským mostom“ na celom svete. Má dĺžku 55 kilometrov. Odolá zemetraseniu ôsmeho stupňa aj super-tajfúnu.</p>
      <figure>
        <iframe src="https://www.youtube.com/embed/gynO_2CHSBc" width="560" height="315" data-service="Youtube" scrolling="no"/>
      </figure>
      <p>
        <i> Pohľad počas dňa na megalomanské stavby. Ísť sem aspoň raz musí byť pomerne veľkým zážitkom</i>
      </p>
      <figure>
        <img src="https://i.refresher.sk/public/tajoslav/november_2019/1280px-Puente_Gobernador_Nobre_de_Carvalho_Macao_2013-08-08_DD_01%5B1%5D.jpg"/>
        <figcaption>
          <cite>Diego Delso</cite>
        </figcaption>
      </figure>
      <p>
        <b>
          <a href="https://www.macaotourism.gov.mo/en/">Čo tak si prezrieť ich oficiálnu stránku pre turistov?</a>
        </b>
      </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/57489-Skonci-sa-vyrub-v-bratislavskych-lesoch-Mestsky-lesopark-by-sa-mal-stat-novym-narodnym-parkom"/>
        <a href="https://refresher.sk/55626-Fotografovanie-medvedov-ci-liptovske-syry-Co-by-mal-podla-prestizneho-britskeho-dennika-vyskusat-kazdy-turista-na-Slovensku"/>
        <a href="https://refresher.sk/34700-Najkrajsie-plaze-Talianska-a-Cypru-Dovolenkova-sezona-odstartovala"/>
        <a href="https://refresher.sk/29074-Francuzi-zavsili-turistiku-nezvycajnym-sposobom-Prepadol-sa-pod-nimi-lanovy-most"/>
        <a href="https://refresher.sk/54245-Autom-lietadlom-bez-cestovky-ci-s-cestovkou-Vo-velkom-prieskume-sme-zistovali-aky-sposob-cestovania-sa-ti-oplati-najviac"/>
        <a href="https://refresher.sk/38411-Popradske-pleso-Prirodny-poklad-ukryty-medzi-vrcholkami-nadhernych-Tatier-potesi-kazdeho-turistu"/>
        <a href="https://refresher.sk/56123-Z-novej-rozhladne-dovidis-az-na-rakuske-Alpy-ci-Moravu-Vyrastie-nedaleko-Pezinku"/>
        <a href="https://refresher.sk/56217-Navstivili-sme-novu-pychu-Bojnic-30metrov-vysoka-rozhladna-nema-na-Slovensku-ziadnu-konkurenciu"/>
      </related>
    </article>
  </body>
</html>