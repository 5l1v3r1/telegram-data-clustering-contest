<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/technology/top-foods-you-should-eat-if-you-have-hypothyroidism-1-1-10610446.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T15:52:00+00:00"/>
    <meta property="og:title" content="హైపో థైరాయిడిజంను తగ్గించే సహజసిద్ధమైన చిట్కాలు ఇవే..!"/>
    <meta property="og:description" content="థైరాయిడ్ గ్రంథి పనితీరు మందగించినా లేదా ఎక్కువగా పనిచేసినా థైరాయిడ్ వ్యాధులు వస్తాయన్న సంగతి తెలిసిందే. ఈ క్రమంలోనే హైపోథైరాయిడిజం, హైపర్ థైరాయిడిజం అనే రెండు వ్యాధులు వా"/>
  </head>
  <body>
    <article>
      <h1>హైపో థైరాయిడిజంను తగ్గించే సహజసిద్ధమైన చిట్కాలు ఇవే..!</h1>
      <address>
        <time datetime="2019-11-23T15:52:00+00:00">23 Nov 2019, 15:52</time>
      </address>
      <p>థైరాయిడ్ గ్రంథి పనితీరు మందగించినా లేదా ఎక్కువగా పనిచేసినా థైరాయిడ్ వ్యాధులు వస్తాయన్న సంగతి తెలిసిందే. ఈ క్రమంలోనే హైపోథైరాయిడిజం, హైపర్ థైరాయిడిజం అనే రెండు వ్యాధులు వాటిల్లో ముఖ్యమైనవి. థైరాయిడ్ గ్రంథి కావల్సిన దానికన్నా ఎక్కువగా థైరాయిడ్ హార్మోన్లను ఉత్పత్తి చేసే హైపర్ థైరాయిడిజం వస్తుంది. అదే కావల్సిన దానికన్నా తక్కువ మొత్తంలో థైరాయిడ్ హార్మోన్లు విడుదలైతే ఆ స్థితిని హైపో థైరాయిడిజం అంటారు. అయితే హైపో థైరాయిడిజం ఉన్నవారు డాక్టర్లు ఇచ్చే మందులను వాడడంతోపాటు కింద తెలిపిన పలు సహజసిద్ధమైన చిట్కాలను పాటిస్తే ఆ వ్యాధి నుంచి బయటపడవచ్చు. దీంతో థైరాయిడ్ గ్రంథి పనితీరు కూడా మెరుగుపడుతుంది. మరి ఆ చిట్కాలు ఏమిటంటే... * హైపో థైరాయిడిజం ఉన్నవారు నిమ్మజాతికి చెందిన పండ్లను తినాలి. వాటిల్లో ఉండే యాంటీ ఆక్సిడెంట్లు ఒత్తిడిని తగ్గిస్తాయి. శరీర రోగ నిరోధక శక్తిని పెంచుతాయి. అలాగే హైపో థైరాయిడిజం లక్షణాలను తగ్గిస్తాయి. * హైపో థైరాయిడిజం ఉన్నవారు కొబ్బరినూనెను నిత్యం తీసుకోవాలి. కొబ్బరినూనెలో ఉండే ఔషధ గుణాలు శరీర మెటబాలిజాన్ని పెంచుతాయి. థైరాయిడ్ పనితీరును మెరుగు పరుస్తాయి. * యాపిల్ సైడర్ వెనిగర్‌ను నిత్యం తీసుకోవడం వల్ల హైపో థైరాయిడిజం సమస్య నుంచి బయట పడవచ్చు. దీని వల్ల శరీరంలో ఉండే కొలెస్ట్రాల్ తగ్గుతుంది. జీర్ణ సమస్యలు పోతాయి. * బ్రౌన్ రైస్, క్వినోవా, కోడిగుడ్ల, చేపలు తదితర ఆహారాలను నిత్యం తీసుకోవడం వల్ల శరీరంలో విటమిన్ బి12 పెరిగి తద్వారా థైరాయిడ్ గ్రంథి మెరుగ్గా పనిచేస్తుంది. హైపో థైరాయిడిజం నుంచి బయట పడవచ్చు. * అయోడిన్ ఎక్కువగా ఉండే ఆహారాలైన చేపలు, పీతలు, ఇతర సముద్రపు ఆహారం, కోడిగుడ్లు, పాలు, పాల ఉత్పత్తులు, మాంసం తీసుకోవడం వల్ల కూడా థైరాయిడ్ పనితీరును మెరుగుపరుచుకోవచ్చు. * నిత్యం తీసుకునే ఆహారాల్లో అల్లం ఉండే విధంగా చూసుకోవడం, ఉదయాన్నే సూర్యరశ్మిలో ఎక్కువ సేపు గడపడం వల్ల కూడా థైరాయిడ్ వ్యాధులను తగ్గించుకోవచ్చు.</p>
    </article>
  </body>
</html>