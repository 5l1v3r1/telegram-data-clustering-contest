<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/kauno-zalgiris-nutrauke-lygiuju-serija-su-cempionato-debiutantu/73369"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-23T15:55:46+00:00"/>
    <meta property="og:title" content="&quot;Kauno Žalgiris&quot; nutraukė lygiųjų seriją su čempionato debiutantu"/>
    <meta property="og:description" content="„Kauno Žalgirio“ komanda pergalingai atsisveikino su savo namų aikštėmis šiame A lygos sezone. Priešpaskutinio A lygos turo rungtynėse Mindaugo Čepo vadovaujama komanda rezultatu 1:0 (1:0) palaužė penktoje vietoje sezoną užbaigsiantį „Panevėžio“ klubą."/>
  </head>
  <body>
    <article>
      <h1>"Kauno Žalgiris" nutraukė lygiųjų seriją su čempionato debiutantu</h1>
      <address>
        <time datetime="2019-11-23T15:55:46+00:00">23 Nov 2019, 15:55</time>
      </address>
      <p>„Kauno Žalgirio“ komanda pergalingai atsisveikino su savo namų aikštėmis šiame A lygos sezone. Priešpaskutinio A lygos turo rungtynėse Mindaugo Čepo vadovaujama komanda rezultatu 1:0 (1:0) palaužė penktoje vietoje sezoną užbaigsiantį „Panevėžio“ klubą.</p>
      <p>Visas rungtynes užtikrintai rungtyniavę žalgiriečiai į priekį išsiveržė tik pačioje pirmojo kėlinio pabaigoje, kai Deivydas Matulevičius sėkmingai realizavo Rudinilsono uždirbtą vienuolikos metrų baudinį.</p>
      <p>Antrojo kėlinio metu šiek tiek daugiau laisvės turėjo ir „Panevėžio“ komanda, o pačios rungtynės buvo itin atviros ir intensyvios.</p>
      <p>Vis tik, nors pavojingiausia proga buvo prie Deivido Mikelionio vartų, kai Patrikas Bordonas po kampinio smūgiavo galva, įvarčių antroje pusėje žiūrovai neišvydo.</p>
      <p>Tai buvo penkiolikta kauniečių pergalė šiame sezone, tačiau po šio turo tapo aišku, kad bronzos „Kauno Žalgiriui“ iškovoti nepavyks. Pagrindiniai konkurentai Vilniaus „Riteriai“ namuose rezultatu 5:1 sutriuškino čempionę Marijampolės „Sūduvą“ ir užsitikrino trečią vietą A lygoje.</p>
      <p>Ketvirtoje pozicijoje šį sezoną užbaigsiantys „Kauno Žalgirio“ futbolininkai paskutines rungtynes trečiadienį žais Klaipėdoje su vietos „Atlantu“.</p>
      <figure>
        <iframe src="https://www.youtube.com/embed/iEpdsRZaMMw" width="500" height="315" data-service="Youtube" scrolling="no"/>
      </figure>
    </article>
  </body>
</html>