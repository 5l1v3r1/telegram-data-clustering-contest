<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/zygimantas-janavicius-apie-isibegejusi-neptuna-1752192/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T15:10:00+00:00"/>
    <meta property="og:title" content="Žygimantas Janavičius apie įsibėgėjusį „Neptūną“"/>
    <meta property="og:description" content="Reklama"/>
  </head>
  <body>
    <article>
      <h1>Žygimantas Janavičius apie įsibėgėjusį „Neptūną“</h1>
      <address><time datetime="2019-11-23T15:10:00+00:00">23 Nov 2019, 15:10</time> by <a rel="author">bcneptūnas.lt</a></address>
      <p>Reklama</p>
      <p>
        <b>Sezono starte buksavęs Klaipėdos „Neptūnas“ įsibėgėjo. Uostamiesčio krepšininkai sezoną pradėjo iškovoję tris pergales per aštuonis mačus, tačiau dabar įšoko į teigiamą ruožą, patyrę vos nesėkmę per kitus aštuonis susitikimus.</b>
      </p>
      <p>Gerą žaidimą Tomo Rinkevičiaus auklėtiniai tikisi pratęsti ir sekmadienio dvikovoje „Švyturio“ arenoje prieš Vilniaus „Rytas“, kuris yra lentelės kaimynas „Betsafe–LKL“ čempionate.</p>
      <p>„Mes pralaimėjome Vilniuje, o mūsų tikslas yra kovoti dėl aukštesnių vietų. Laukia tiesioginis varžovas. Raktas į pergalę, nors ir skambės banaliai, yra gynyba. Manau, kad susikursime progas ir užpulsime, bet reikia neutralizuoti jų pagrindinius žaidėjus – Eimantą Bendžių ir Pako Cruzą. Negalime leisti jiems pasijusti gerai, tuomet siekti pergalės bus lengviau“, – tinklalapiui „bcneptunas.lt“ sakė <b>Žygimantas Janavičius</b>.</p>
      <p>Būtent šio įžaidėjo žaidimas stipriai prisidėjo prie pastarųjų „Neptūno“ pergalių. Šalies pirmenybėse per pastarąsias ketverias rungtynes Ž.Janavičius pelno po 14 taškų, prideda po 3,3 atkovoto ir 2 perimtus kamuolius, atlieka po 7,8 rezultatyvaus perdavimo bei fiksuoja po 18,8 naudingumo balo.</p>
      <p>Tai kardinaliai skirtingas žaidimas nei 30-metis alytiškis demonstravo per penkerias prieš tai buvusias rungtynes, kuomet Ž.Janavičius rinko vos po 3,6 taško, atliko po 4,2 rezultatyvaus perdavimo bei rinko vos 2,2 efektyvumo balo.</p>
      <p>„Turėjome kelių sudėtingų rungtynių atkarpą tiek aš, tiek komanda. Bangavome stipriai, – sakė „Neptūno“ atakų organizatorius. – Nauja komanda, nauja sistema, nauji žmonės. Reikia laiko, kad žaidėjai apsiprastų kartu. Visko būna, formos banguoja. Gal pasiruošimas pasaulio čempionatui pridėjo savo. Mūsų rotacija sumažėjo, gaunu daugiau laiko pasireikšti ir daugiau pasitikėjimo. Manau, kad apsipratimo laikas duoda savo, nes to laiko visiems reikia. Tai normalu.“</p>
      <p>Reklama</p>
      <p>Ž.Janavičius demonstruoja solidų žaidimą bei pirmauja „Betsafe–LKL“ čempionate pagal rezultatyvius perdavimus (vid. 5,8), „Neptūnas“ žengia trečioje vietoje tiek šalies pirmenybėse, tiek FIBA Čempionų lygoje, bet krepšininkas mato vietų, kur gali tobulėti tiek jis, tiek visa uostamiesčio ekipa.</p>
      <p>„Forma visada gali būti geresnė, – sakė arti Lietuvos rinktinės vasarą buvęs gynėjas. – Galbūt galėtų būti daugiau agresijos. Mano žaidimas stilius yra pirmiausia įjungti komandą į žaidimą, bet iš savęs norėčiau daugiau agresijos, veržlumo ir pasitikėjimo. Vertinant visumą, tai mūsų žaidimas neblogas kalbant apie puolimą ir Čempionų lygoje, ir LKL metame nemažai taškų. Puolimas susidėliojo neblogai, nereikia nieko drastiškai keisti, bet turime tobulinti savo gynybą.“</p>
      <p>Vietiniame čempionate „Neptūnas“ vidutiniškai praleidžia po 77,3 taško (4 vieta lygoje), Čempionų lygoje klaipėdiečių varžovai vidutiniškai renka po 80,3 taško rungtynes. Tai 23 rezultatas tarp 32 turnyro komandoje bei trečias blogiausias D grupėje.</p>
      <p>„Gynyboje turime daug sistemų, analizuojame varžovų stipriąsias puses, ką galime jiems atiduoti, ties kuo reikėtų rizikuoti, – mintimis dalijosi Ž.Janavičius. – Svarbu yra didelis noras. Jauni žaidėjai galvojame, kad krepšinis yra puolimas, kad juo laimėsime rungtynes. Žinoma, smagu įmesti daug taškų, jaunimas nuo to užsiveda, bet reikėtų užsivesti ir gynyboje. Norėčiau, kad mūsų arkliukas būtų varžovų sugniuždymas gynyboje. Tuomet turėtume daug lengvesnių rungtynių. Mes ties tuo dirbame, kalbamės apie tai, manau, kad kartais ne viską atiduodame, tad dar tikrai galime tai gerinti.“</p>
      <p>Įžaidėjai teigiamai pasisakė ir apie vyriausiojo trenerio vaidmenyje debiutavusį Tomą Rinkevičių. 41-erių specialistas vasarą perėmė ekipos vairą iš ilgamečio komandos stratego bei gero bičiulio Kazio Maksvyčio.</p>
      <p>Reklama</p>
      <p>„Kaip sakiau tik atvykęs, taip sakau ir dabar. Tai yra jaunas treneris, kuris turi savo idėjas ir jis jomis tiki, – teigė Ž.Janavičius. – Žinoma, kartais užvaldo emocijos, kai pagalvoji, kad kažkas ne taip, bet dabar mes judame teisinga linkme. Jis visus sudėliojo į geras roles, viską, kur reikia. Žinome kas ką turi daryti aikštelėje, o tai yra svarbiausia. Manau, kad rezultatai yra pakankamai geri. Džiaugiuosi trenerio darbu, džiaugiuosi, kaip jis išnaudoja mane ir kitus žaidėjus. Stengsimės judėti į priekį ir demonstruoti kuo geresnį žaidimą.“</p>
      <p>Gero žaidimo klaipėdiečiams reiks jau šį sekmadienį 17 val. „Švyturio“ arenoje. „Neptūno“ varžovas „Rytas“ šalies pirmenybėse turi septynias pergales per devynis mačus bei užima antrąją vietą. Europos taurėje jis patyrė pralaimėjimą Belgrade prieš „Partizan“, tačiau tęsia kovą dėl patekimo į „Top 16“ etapą.</p>
      <p>„Rytas“ yra puiki komanda su gera istorija. Ji dabar susiduria su daug spaudimo ir negatyvo iš aplinkinės pusės, bet su tuo tvarkosi. Treneris gerai juos paruošęs, iškovojo dvi pergales prieš „Lokomotiv“. Buvo geros rungtynės prieš „Partizan“, nors ir pralaimėjo. Jie turi savo viziją. Jie atvažiuos kovoti dėl pergalės, turime būti tam pasiruošę kietam žaidimui“, – teigė Ž.Janavičius.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/neptunietis---tarp-5-geriausiuju-lygos-istorijoje-1741721/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/lkl-cempionatas-startavo-ryto-pergale-pries-pieno-zvaigzdes-1736935/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/v-ceponio-prognoze-lkl-titula-vel-iskovos-zalgiris-bronza-atiteks-lietkabeliui-1736763/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedos-neptunas-iskovojo-vlado-garasto-turnyro-taure-1734242/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/avtodor-pranokes-neptunas---v-garasto-taures-finale-1734160/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/z-janavicius-apie-patirti-rinktineje-bei-nora-iskovoti-medalius-su-neptunu-1733800/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/macui-su-cekais-neregistruoti-du-ant-ribos-esantys-zaidejai-1731895/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/kas-artimiausiu-metu-laukia-lietuvos-krepsinio-rinktines-1730407/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>