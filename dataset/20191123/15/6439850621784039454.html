<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462685/%E0%A7%A8%E0%A7%A6%E0%A7%AA%E0%A7%A7-%E0%A6%B8%E0%A6%BE%E0%A6%B2%E0%A7%87-%E0%A6%AE%E0%A6%BE%E0%A6%A5%E0%A6%BE%E0%A6%AA%E0%A6%BF%E0%A6%9B%E0%A7%81-%E0%A6%86%E0%A7%9F-%E0%A6%A6%E0%A6%BE%E0%A6%81%E0%A7%9C%E0%A6%BE%E0%A6%AC%E0%A7%87-%E0%A6%B8%E0%A6%BE%E0%A7%9C%E0%A7%87-%E0%A7%A7%E0%A7%A8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-23T15:52:00+00:00"/>
    <meta property="og:title" content="২০৪১ সালে মাথাপিছু আয় দাঁড়াবে সাড়ে ১২ হাজার ডলার"/>
    <meta property="og:description" content="অনলাইন রিপোর্টার ॥ ২০১৮-১৯ অর্থবছরের হিসাব অনুযায়ী, দেশের মাথাপিছু আয় ১৯০৯ মার্কিন ডলার। আর ২০৪১ সালে দেশের মাথাপিছু আয় দাঁড়াবে সাড়ে ১২ হাজার ডলারে। শনিবার বেলা সাড়ে ১১টার দিকে রাজধানীর নীলক্ষেতে জাতীয় পরিকল্পনা ও উন্নয়ন একাডেমিতে (এনএপিডি) প্রথম আন্তর্জাতিক পরিকল্পনা ও উন্নয়ন বিষয়ক কনফারেন্সের উদ্বোধনী ..."/>
  </head>
  <body>
    <article>
      <h1>২০৪১ সালে মাথাপিছু আয় দাঁড়াবে সাড়ে ১২ হাজার ডলার</h1>
      <address>
        <time datetime="2019-11-23T15:52:00+00:00">23 Nov 2019, 15:52</time>
      </address>
      <figure>
        <img src="http://www.dailyjanakantha.com/files/201911/1574527963_37.jpg"/>
      </figure>
      <p>অনলাইন রিপোর্টার ॥ ২০১৮-১৯ অর্থবছরের হিসাব অনুযায়ী, দেশের মাথাপিছু আয় ১৯০৯ মার্কিন ডলার। আর ২০৪১ সালে দেশের মাথাপিছু আয় দাঁড়াবে সাড়ে ১২ হাজার ডলারে।</p>
      <p>শনিবার বেলা সাড়ে ১১টার দিকে রাজধানীর নীলক্ষেতে জাতীয় পরিকল্পনা ও উন্নয়ন একাডেমিতে (এনএপিডি) প্রথম আন্তর্জাতিক পরিকল্পনা ও উন্নয়ন বিষয়ক কনফারেন্সের উদ্বোধনী বক্তব্যে পরিকল্পনামন্ত্রী এম এ মান্নান এ তথ্য জানান।</p>
      <p>আগামীকাল রবিবার প্রধানমন্ত্রী শেখ হাসিনা বরাবর ২০৪১ সালে সাড়ে ১২ হাজার ডলার মাথাপিছু আয় দাঁড়ানোর এ পরিকল্পনা তুলে ধরবেন তিনি।</p>
      <p>পরিকল্পনামন্ত্রী বলেন, ‘আগামীকালআমরা বড় পরিকল্পনা নিয়ে যাচ্ছি প্রধানমন্ত্রী বরাবর। পরিকল্পনা অনুযায়ী, ২০৪১ সাল নাগাদ দেশের মানুষের মাথাপিছু আয় হবে সাড়ে ১২ হাজার ডলার। এটা বর্তমান বাজারদর অনুযায়ী। ২০৪১ সালে সেই বাজারদর বেড়ে ১৬ হাজার ডলারে দাঁড়াতে পারে।’</p>
      <p>এম এ মান্নান বলেন, ‘আমাদের সভ্য জাতি হিসেবে হাজির হওয়ার বোধহয় একটা সম্ভাবনা দেখা দিয়েছে। স্বাধীন সভ্য জাতি হিসেবে অন্যান্য মানুষের পাশাপাশি বসার সুযোগ এই প্রথমবারই বোধহয়।’</p>
      <p>কনফারেন্সের উদ্বোধনী অনুষ্ঠানে অন্যান্যদের মাঝে ন্যাশনাল একাডেমি ফর প্লানিং অ্যান্ড ডেভেলপমেন্ট (এনএপিডি) মহাপরিচালক মো. আবুল কাশেম, পরিকল্পনা মন্ত্রণালয়ের সাধারণ অর্থনীতি বিভাগের সদস্য (জ্যেষ্ঠ সচিব) ড. শামসুল আলম, এনএপিডির অতিরিক্ত মহাপরিচালক এ এ এম নাসিহুল কামাল বক্তব্য রাখেন।</p>
    </article>
  </body>
</html>