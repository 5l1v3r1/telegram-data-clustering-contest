<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779023/%D8%A7%D8%B9%D8%B6%D8%A7%DB%8C-%D8%A8%D8%B3%DB%8C%D8%AC-%D8%B1%D8%B3%D8%A7%D9%86%D9%87-%D8%A2%D8%B3%D8%AA%D8%A7%D8%B1%D8%A7-%D8%A7%D8%B2-%D8%B4%D9%87%D8%B1%DA%A9-%D8%B5%D9%86%D8%B9%D8%AA%DB%8C-%D8%A7%DB%8C%D9%86-%D8%B4%D9%87%D8%B1%D8%B3%D8%AA%D8%A7%D9%86-%D8%A8%D8%A7%D8%B2%D8%AF%DB%8C%D8%AF-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T15:21:03+00:00"/>
    <meta property="og:title" content="همزمان با هفته بسیج؛ اعضای بسیج رسانه آستارا از شهرک صنعتی این شهرستان بازدید کردند"/>
    <meta property="og:description" content="آستارا- همزمان با هفته بسیج، اعضای بسیج رسانه آستارا از شهرک صنعتی فعال این شهرستان مرزنشین شمال کشور بازدید کردند."/>
  </head>
  <body>
    <article>
      <h1>همزمان با هفته بسیج؛ اعضای بسیج رسانه آستارا از شهرک صنعتی این شهرستان بازدید کردند</h1>
      <address>
        <time datetime="2019-11-23T15:21:03+00:00">23 Nov 2019, 15:21</time>
      </address>
      <p>به گزارش <a href="https://www.mehrnews.com/">خبرنگار مهر</a>، اعضای بسیج رسانه شهرستان مرزی آستارا بعد از ظهر شنبه با حضور در شهرک صنعتی فعال آستارا از نقاط مختلف این شهرک و دو واحد تولید کیک و کلوچه و همچنین تولید شیر آلات صنعتی بازدید کردند.</p>
      <p>رئیس اداره صنعت، معدن و تجارت آستارا در جریان این بازدید با اشاره به اینکه ۲۳ واحد در شهرک صنعتی آستارا فعال است، اظهار کرد: تعداد قراردادهای واحدهای شهرک صنعتی آستارا ۳۶ قرارداد است و در حال حاضر ۹ واحد در این شهرک در حال ساخت و ساز هستند.</p>
      <p>محسن آهنی با بیان اینکه نبود زمین از مشکلات شهرک صنعتی آستارا است، افزود: تنها ۴ واحد در شهرک صنعتی آستارا راکد و غیر فعال هستند.</p>
      <p>وی با اشاره به وجود ۲۰ هکتار زمین در شهرک صنعتی آستارا با اشاره به اینکه ۱۴ هکتار از واحدهای صنعتی شهرک صنعتی آستارا قابل واگذاری است که از این تعداد بیش از ۱۰ هکتار نیز واگذار شده است، ادامه داد: در دهه فجر امسال دو واحد تولیدی در زمینه سینگ ظرفشویی، هود آشپزخانه، رومیزی و تولید ظروف تفلون در شهرک صنعتی آستارا فعالیت خود را به صورت رسمی آغاز خواهند کرد.</p>
      <p>
        <b>خبرنگاران افسران جنگ نرم هستند</b>
      </p>
      <p>مدیر بسیج رسانه آستارا نیز در این بازدید با تاکید بر اینکه خبرنگاران خبرگزاری‌ها و مطبوعات در این شهرستان، در تمامی زمینه‌های اطلاع رسانی در حوزههای فرهنگی، هنری، عمرانی و اقتصادی فعال هستند به ویژه در بحث رونق تولید همگام با مسئولان سعی در کمک و اطلاع رسانی به اجرای هر چه بهتر این مهم دارند، اظهار کرد: خبرنگاران افسران جنگ نرم هستند و هوشمندی خبرنگاران در کنار مردم و در مقابل جنگ نرم دشمنان اولویت است و آحاد مردم در تمامی عرصه‌ها به ویژه در فضای مجازی باید با بصیرت و درایت حرکت کنند و دسیسه‌های دشمنان را بشناسند.</p>
      <p>آرش جوهری با بیان اینکه تنها راه موفقیت و گره‌گشایی از مشکلات جامعه گوش به فرمان بودن رهنمودهای رهبر معظم انقلاب است، افزود: استکبار جهانی برای تحت تاثیر قرار دادن معیشت مردم نظام مقدس جمهوری اسلامی ایران، جنگ بزرگی را علیه ملت ایران در حوزه‌های اقتصادی، فرهنگی و دیگر ابعاد به راه انداخته است و در این رابطه خبرنگاران و رسانه ها نقش ویژه ای دارند.</p>
    </article>
  </body>
</html>