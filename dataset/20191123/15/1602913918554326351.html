<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/mae-cea-de-a-doua-zi-a-votului-in-strainatate-continua-in-816-sectii-18609392"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-23T15:41:44+00:00"/>
    <meta property="og:title" content="MAE: Cea de-a doua zi a votului în străinătate continuă în 816 secţii"/>
    <meta property="og:description" content="Ministerul Afacerilor Externe (MAE) a anunţat, sâmbătă, că cea de-a doua zi a votului în străinătate la turul al doilea al alegerilor prezidenţiale continuă în 816 secţii din Asia, Europa, Africa, America de Nord şi America de Sud."/>
  </head>
  <body>
    <article>
      <h1>MAE: Cea de-a doua zi a votului în străinătate continuă în 816 secţii</h1>
      <address><time datetime="2019-11-23T15:41:44+00:00">23 Nov 2019, 15:41</time> by <a rel="author" href="https://www.zf.ro/autor/ana-petrescu" target="_blank">Ana Petrescu</a></address>
      <p>Ministerul Afacerilor Externe (MAE) a anunţat, sâmbătă, că cea de-a doua zi a votului în străinătate la turul al doilea al alegerilor prezidenţiale continuă în 816 secţii din Asia, Europa, Africa, America de Nord şi America de Sud.</p>
      <p>„Cea de-a doua zi a votului în străinătate pentru cel de-al doilea tur al alegerilor prezidenţiale continuă în 816 secţii de votare din Asia, Europa, Africa şi America. La ora 17.00 (ora României) 244.381 de cetăţeni români îşi exercitaseră dreptul de vot la secţia de votare în străinătate”, arată reprezentanţii MAE, într-un comunicat de presă remis, sâmbătă, MEDIAFAX.</p>
      <p>A doua zi de vot în străinătate s-a încheiat deja în: Australia, China, Filipine, India, Japonia, Kazahstan, Malaysia, Noua Zeelandă, Republica Indonezia, Republica Coreea, Republica Populară Democrată Coreeană, Regatul Thailandei, Republica Singapore, Sri Lanka şi Vietnam.</p>
      <p>Votul în cadrul celor 835 de secţii organizate în străinătate a început vineri, 22 noiembrie, iar cetăţenii români de peste hotare pot să îşi exercite în continuare dreptul de vot la acest scrutin sâmbătă şi duminică, în intervalul 7.00 - 21.00 (ore locale), mai informează sursa citată.</p>
      <p>De asemenea, MAE reiterează recomandarea adresată cetăţenilor români aflaţi în străinătate pe durata alegerilor prezidenţiale de a se prezenta la vot pe durata ambelor zile pentru a evita eventuale aglomerări în cursul zilei de mâine.</p>
      <p>Cetăţenii români care votează în străinătate pot accesa harta interactivă a secţiilor de votare pe site-ul oficial al MAE: <a href="http://www.mae.ro/maps/4083">http://www.mae.ro/maps/4083</a></p>
    </article>
  </body>
</html>