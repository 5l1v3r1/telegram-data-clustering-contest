<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/chi-vvazhaje-zelenskiy-golodomor-genocidom-stala-vidoma-poziciya-prezidenta-641940.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T15:14:20+00:00"/>
    <meta property="og:title" content="Чи вважає Зеленський Голодомор геноцидом? Стала відома позиція президента"/>
    <meta property="og:description" content="Від Голодомору 1932-1933 років померло від чотирьох до восьми мільйонів українців, - президент"/>
  </head>
  <body>
    <article>
      <h1>Чи вважає Зеленський Голодомор геноцидом? Стала відома позиція президента</h1>
      <address>
        <time datetime="2019-11-23T15:14:20+00:00">23 Nov 2019, 15:14</time>
      </address>
      <h4>Від Голодомору 1932-1933 років померло від чотирьох до восьми мільйонів українців, - президент</h4>
      <p>Президент Володимир Зеленський заявив, що Голодомор був геноцидом українського народу, що вчинив тоталітарний сталінський режим.</p>
      <p>Про це <a href="https://www.facebook.com/photo.php?fbid=2388583054725390&amp;set=a.1768961800020855&amp;type=3&amp;theater">він сказав</a> у Національному музеї «Меморіал жертв Голодомору» під час вшанування загиблих українців.</p>
      <p>«Як взагалі може з’явитися думка знищити цілий народ? Як можна забрати у людей останню крихту хліба, а з нею – останню крихту надії. Надії, що ти або хоча б твої діти доживуть до наступного ранку», - наголосив Зеленський.</p>
      <p>Президент навів цифри, що від Голодомору 1932-1933 років померло від чотирьох до восьми мільйонів українців. Ці втрати зіставні з нашими втратами у Другій світовій війні.</p>
      <p>«Ми – українці. І нам усе до снаги. Але є дві речі, яких ми ніколи не зможемо. Не зможемо це забути. І не зможемо це пробачити», - заявив Зеленський.</p>
      <p>Як повідомлялося, <a href="https://glavcom.ua/country/society/u-nacionalnomu-muzeji-golodomoru-genocidu-vshanovuyut-zagiblih-ukrajinciv-641930.html">у Національному музеї Голодомору – геноциду вшановують загиблих українців.</a></p>
      <p>О 16:00 відбулася загальнонаціональна хвилина мовчання, після якої розпочалася акція «Засвіти свічку пам’яті!». Українці у всьому світі запалили свічки пам’яті на вікнах чи біля меморіалів Голодомору, вшановуючи пам’ять вбитих комуністичним тоталітарним режимом українців.</p>
      <p>Цієї суботи в Україні і столиці приспустили прапори. Також обмежать проведення заходів розважального змісту та внесуть зміни до програм комунальних засобів масової інформації.</p>
      <p>23 листопада у храмах проводять поминальні панахиди за загиблими внаслідок голодоморів в Україні.</p>
      <p>До 30 листопада триватиме виставка-реквієм «Не згасне в серці пам’яті свіча» у Міській спеціалізованій молодіжній бібліотеці «Молода гвардія».</p>
      <p>До 29 листопада у Державному архіві Києва відбуватиметься виставка архівних документів «До Дня пам’яті жертв Голодомору 1932-1933 років в Україні».</p>
      <p>Як повідомлялося, <a href="https://glavcom.ua/country/society/prezident-z-druzhinoju-vshanuvali-pam-jat-zhertv-golodomoru-1932-1933-rokiv-641890.html">президент Володимир Зеленський з дружиною вшанували пам’ять жертв Голодомору 1932-1933 років</a>.</p>
      <p>До слова, за останніми соціологічними дослідженнями, <a href="https://glavcom.ua/news/73-ukrajinciv-zapalyat-cogo-riku-svichku-pamyati-sociologi-640943.html">в Україні 82% громадян вважають, що Голодомор 1932-33 рр. був геноцидом</a> українського народу. </p>
      <p>23 листопада в Національному музеї літератури у Києві відбудеться <a href="https://glavcom.ua/specprojects/press_center/kiyan-zaproshuyut-na-blagodiyno-prosvitnicku-akciyu-svichka-pamyati-prisvyachenu-zhertvam-golodomoru-640202.html">мистецька благодійно-просвітницька акція «Свічка пам’яті».</a></p>
      <related>
        <a href="https://glavcom.ua/country/society/zahid-za-uchastyu-prezidenta-filaret-ta-epifaniy-unikayut-odin-odnogo-foto-641933.html"/>
        <a href="https://glavcom.ua/country/society/u-nacionalnomu-muzeji-golodomoru-genocidu-vshanovuyut-zagiblih-ukrajinciv-641930.html"/>
        <a href="https://glavcom.ua/country/society/inozemci-pro-golodomor-unikalni-foto-vid-avstriyskogo-inzhenera-641925.html"/>
      </related>
    </article>
  </body>
</html>