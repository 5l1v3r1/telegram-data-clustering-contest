<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/do-znizhennya-kilkosti-speceksporteriv-ukroboronservis-ne-dozhive-ekspert-330680_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T15:10:00+00:00"/>
    <meta property="og:title" content="До зниження кількості спецекспортерів &quot;Укроборонсервіс&quot; не доживе – експерт"/>
    <meta property="og:description" content="Фінансово-економічне становище колись успішного підприємства-власника багатомільйонних зовнішньоекономічних контрактів наближається до банкрутства."/>
  </head>
  <body>
    <article>
      <h1>До зниження кількості спецекспортерів "Укроборонсервіс" не доживе – експерт</h1>
      <h2>Фінансово-економічне становище колись успішного підприємства-власника багатомільйонних зовнішньоекономічних контрактів наближається до банкрутства.</h2>
      <address>
        <time datetime="2019-11-23T15:10:00+00:00">23 Nov 2019, 15:10</time>
      </address>
      <p>Нещодавно керівник державного концерну "Укроборонпром" Айварас Абромавічус оголосив про плани <a href="https://dt.ua/UKRAINE/ukrobornprom-pripiniv-kontrakti-z-kerivnictvom-dvoh-pidpriyemstv-speceksporteriv-327139_.html"><b>зниження кількості спецекспортерів</b></a>, з якими співпрацює ДК і його підлеглі державні підприємства. Втім, здається, що держпідприємство "Укроборонсервіс" до цього моменту не доживе. Про це у своїй статті для <a href="https://dt.ua/">DT.UA</a> пише Дмитро Менделєєв.</p>
      <p>За його словами, нічого дивного в такій ситуації немає – колись успішне підприємство нині перебуває у досить жалюгідному стані.</p>
      <p>"Відкрию "Укроборонпрому" секрет Полішинеля — фінансово-економічне становище колись успішного підприємства, яке має багатомільйонні зовнішньоекономічні контракти, наближається до банкрутства. Та це й не дивно при господарниках, які давно "плутають особисту вовну з державною", – пише автор.</p>
      <p>За його словами, винні у цьому насамперед господарські керівники підприємства, які прокручують масштабні схеми з розкраданню державних грошей з бюджету. Персоналії їхні службі безпеки ДК "Укроборонпром" при цьому цілком відомі. Так, один з керівників орендував виробничі потужності для ремонту зенітно-ракетних комплексів сам у себе – та на вказаному місці розташовувалися майстерні для ремонту сільськогосподарської техніки.</p>
      <p>"Пов'язати орендодавців ТОВ "Укртехсервіс-М" і ПАТ "Укрпроммашсервіс" зі згаданим вище персонажем з "Укроборонсервісу" зовсім нескладно. Підкажу службі безпеки концерну, що вичерпні дані про конфлікти інтересів у цього керівника "Укроборонсервісу" мені вдалося знайти в системі ProZorro. Копнувши трохи глибше, не важко буде отримати інформацію про всі родинні зв'язки Р.Матіїшена. Кого там тільки немає! І тато, і дружина, і дуже-дуже довірені особи! " – зазначає автор.</p>
      <p>При цьому описана схема з орендою – далеко не єдина, через яку викрадаються державні гроші.</p>
      <p>"Докладно описувати всі нюанси вигадливих хитрощів сімейного підряду одного з керівників "Укроборонсервісу" немає сенсу. Згадую лише для того, щоб було зрозуміло, що таких персонажів в "Укроборонпромі" — греблю гати. Подібних та інших схем виведення в тінь бюджетних коштів та фінансових ресурсів держпідприємств на підприємствах "Укроборонпрому" чимало. Саме із цих маленьких фінансових струмочків з держпідприємств формуються потужні фінансові потоки, за які борються українські барони збройового бізнесу", – пише автор.</p>
      <p>Нагадаємо, що навесні 2018 видання "<b><a href="https://dt.ua/UKRAINE/novoe-vremya-zayavilo-pro-pogrozi-pislya-publikaciyi-pro-korupciyu-u-viyskoviy-galuzi-275066_.html">Новое время" оприлюднило розслідування про зловживання в "Укроборонпромі"</a></b>, до яких, за даними авторів, причетні голова комітету Верховної Ради з питань національної безпеки та оборони Сергій Пашинський і заступник секретаря РНБО Олег Гладковський. Зокрема, в матеріалі згадувалося, що Україна за допомогою складних схем закуповує старі БМП у Чехії, що коштують близько 25 тис. євро, які в нашій країні після збору з модернізацією в Житомирі коштують більше 150 тис. доларів за машину.</p>
      <p>Згодом <a href="https://dt.ua/UKRAINE/materiali-rozsliduvannya-zhurnalu-novoe-vremya-pro-korupciyu-v-ukroboronpromi-peredali-do-nabu-275443_.html">редакція журналу "Новое время" передала до НАБУ матеріали</a> журналістського розслідування про зловживання в "Укроборонопромі".</p>
      <p>Питання корупції в державному концерні "Укроборонпром" неодноразово <a href="https://dt.ua/author/dmitriy-mendeleev"><b>було темою розслідувань "Дзеркала тижня. Україна"</b></a>.</p>
      <p>Детальніше про те, чому припинилися справи проти розкрадань в українській оборонній промисловості, хто винен у краху "Укроборонсервісу", про схеми, за допомогою яких нечисті на руку чиновники набивали кишені, читайте в матеріалі Дмитра Менделєєва "<a href="https://dt.ua/internal/sprava-chuchundr-zhive-i-peremagaye-330620_.html"><b>Справа Чучундр живе і перемагає</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>