<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SVdFz/na-letisti-mame-ceduli-s-kurzy-chlubi-se-schillerova-vlada-pata-a-mata-kritizuje-zdechovsky"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T15:17:00+00:00"/>
    <meta property="og:title" content="Na letišti máme ceduli s kurzy, chlubí se Schillerová. Vláda Pata a Mata, kritizuje Zdechovský"/>
    <meta property="og:description" content="Zatím posledním krokem státu v boji s podvodnými směnárnami je návrat cedule s oficiálními kurzy České národní banky (ČNB) na pražské Letiště Václava Havla. Cedule vítá turisty po příletu ve vestibulu vyzvedávání zavazadel. S jejím umístěním se na sociálních sítích nezapomněla pochlubit ministryně financí Alena Schillerová (za ANO), netrvalo to však příliš dlouho a ozvala se kritika."/>
  </head>
  <body>
    <article>
      <h6 class="kicker">Boj se podvodníky</h6>
      <h1>Na letišti máme ceduli s kurzy, chlubí se Schillerová. Vláda Pata a Mata, kritizuje Zdechovský</h1>
      <address><time datetime="2019-11-23T15:17:00+00:00">23 Nov 2019, 15:17</time> by <a rel="author" href="https://echo24.cz/author/jhr" target="_blank">jhr</a></address>
      <p>
        <b>Zatím posledním krokem státu v boji s podvodnými směnárnami je návrat cedule s oficiálními kurzy České národní banky (ČNB) na pražské Letiště Václava Havla. Cedule vítá turisty po příletu ve vestibulu vyzvedávání zavazadel. S jejím umístěním se na sociálních sítích nezapomněla pochlubit ministryně financí Alena Schillerová (za ANO), netrvalo to však příliš dlouho a ozvala se kritika.</b>
      </p>
      <p>„Podařilo se! Na pražském letišti už zase stojí cedule s kurzy ČNB. A definitivně!“ napsala Schillerová na Twitteru. Nebudeme tolerovat, že první směnárna, na kterou turisté v ČR narazí, má šílené kurzy. Teď už budou vědět, jaký kurz je normální, a neudělají zbytečně nevýhodný obchod,“ pochvalovala si ministryně.</p>
      <figure>
        <iframe data-src="https://twitter.com/TomZdechovsky/status/1198140401426878464?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>To pobavilo europoslance KDU-ČSL Tomáše Zdechovského, který se do ministryně pustil za to, že místo řešení problému neférových kurzů klade do vestibulu letiště ceduli. „Místo toho, abyste zakázali podobné praktiky, tak tam dáte ceduli? To má logiku. Tohle je vláda Pata a Mata,“ glosoval.</p>
      <p>S podvodnými směnárnami se Česká republika a především Praha potýkají dlouhodobě. U ČNB si v roce 2018 na jejich praktiky stěžovalo zase o něco více lidí. Centrální bance poslali 338 stížností, což byl meziroční nárůst o čtyři desítky. ČNB za porušení zákona udělila pokuty v celkovém objemu 2,6 milionu korun, třem směnárnám potom odebrala povolení. Převážná část podaných stížností poukazovala na způsob informování o výhodnějších podmínkách směny peněz, kdy zájemci zaměňovali výhodnější podmínky s nabídkou kurzů na kurzovním lístku.</p>
      <p>Situace se ale do jisté míry zlepšila letos na jaře. Od 1. dubna totiž platí změna zákona, která umožňuje klientům odstoupit od transakce do tří hodin od směny peněz. Také hlavnímu městu se podařilo vypovědět nájem některým problematickým směnárnám.</p>
      <related>
        <a href="https://echo24.cz/a/SiSkg/video-dotaz-v-anglictine-potopil-ministryni-schillerovou-neumela-odpovedet"/>
      </related>
    </article>
  </body>
</html>