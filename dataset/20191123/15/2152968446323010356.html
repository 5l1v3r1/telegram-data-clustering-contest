<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/23/karaiancheva-dade-ramo-na-simeonov-ima-pravo-da-byde-izbran.430590"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T15:09:00+00:00"/>
    <meta property="og:title" content="Караянчева даде рамо на Симеонов: Има право да бъде избран!"/>
    <meta property="og:description" content="Шефката на НС не вижда нищо странно в предложението на ОП | Dnes.bg"/>
  </head>
  <body>
    <article>
      <h1>Караянчева даде рамо на Симеонов: Има право да бъде избран!</h1>
      <h2>Шефката на НС не вижда нищо странно в предложението на ОП</h2>
      <address><time datetime="2019-11-23T15:09:00+00:00">23 Nov 2019, 15:09</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Валери Симеонов приключи с предния период и като народен представител има право да бъде избран за заместник-председател на Народното събрание.</p>
      <p>Това заяви председателят на парламента Цвета Караянчева пред журналисти в Златоград.</p>
      <p>Според нея за думите си като вицепремиер Симеонов е понесъл своя кръст, подавайки оставка и няма нищо лошо в това неговата парламентарна група да го предложи за този пост.</p>
      <p>По правилник всяка парламентарна група има право да посочи заместник-председател и тъй като "Обединени патриоти" нямат, логично беше групата да предложат заместник, уточни Цвета Караянчева.</p>
      <p>Според нея няма нищо странно в това групата на ОП да посочи за поста Валери Симеонов като един от ръководителите на коалиционните партньори. Този пост на практика е заместващ председателя, води събранието и не знам какво влагат протестиращите в личността на г-н Симеонов, заяви още тя, цитирана от БТА.</p>
      <p>Относно искането от страна на Корнелия Нинова за оставка на премиера Борисов, Цвета Караянчева коментира, че работата на опозицията е да търси слаби места на управляващите.</p>
      <p>"Разбирам, че г-жа Нинова иска да управлява, но все пак българският народ казва кой да управлява и за колко време. Ние много пъти сме се явявали на избори и винаги сме били първа политическа сила. Нека г-жа Нинова да направи всичко възможно, нейните структури да работят по места толкова сърцато и истински, както работят структурите на ГЕРБ", препоръча Цвета Караянчева.</p>
      <p>Председателят на Народното събрание присъства в Златоград на панихида в памет на загиналите за славата на Родопите от времето на Момчил юнак до Балканските войни.</p>
      <related>
        <h4>Още по темата</h4>
        <a href="https://www.dnes.bg/politika/2019/11/22/teatralnite-sblysyci-prechat-na-narodnoto-sybranie.430559"/>
        <a href="https://www.dnes.bg/politika/2019/11/22/simeonov-reshi-protestite-sreshtu-men-sa-namesa-v-rabotata-na-ns.430454"/>
      </related>
    </article>
  </body>
</html>