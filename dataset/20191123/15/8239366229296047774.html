<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/vymogy_do_oblychchya_osoby_yaka_fotografuietsya_na_dokumenty_331510.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-23T15:18:00+00:00"/>
    <meta property="og:title" content="Вимоги до обличчя особи, яка фотографується на документи"/>
    <meta property="og:description" content="Тривалий час до МВС надходили численні звернення з проблемних питань, з якими стикаються представники різних віросповідань. Питання стосувались фотографування для оформлення документів, що посвідчують їх особу. Тому, МВС, міграційна служба встановили уніфіковані вимоги до обличчя особи, яка фотографується на документи, - інформують у Департаменті комунікації МВС України."/>
  </head>
  <body>
    <article>
      <h1>Вимоги до обличчя особи, яка фотографується на документи</h1>
      <h2>Тривалий час до МВС надходили численні звернення з проблемних питань, з якими стикаються представники різних віросповідань. Питання стосувались фотографування для оформлення документів, що посвідчують їх особу. Тому, МВС, міграційна служба встановили уніфіковані вимоги до обличчя особи, яка фотографується на документи, - інформують у Департаменті комунікації МВС України.</h2>
      <address>
        <time datetime="2019-11-23T15:18:00+00:00">23 Nov 2019, 15:18</time>
      </address>
      <figure>
        <img src="https://galinfo.com.ua/media/gallery/intxt/p/r/pravylafotografuvannia.jpg"/>
        <figcaption>Вимоги до обличчя особи, яка фотографується на документи</figcaption>
      </figure>
      <p>Про це 22 листопада заявила заступник міністра внутрішніх справ Тетяна Ковальчук.</p>
      <p>ʺРівно рік тому ми з представниками різних релігійних течій обговорювали проблеми фотографування на документи, що посвідчують особу та підтверджують її спеціальний статус. Це паспорт громадянина України, закордонні паспорти, довідки на постійне чи тимчасове проживання, посвідчення біженців. Власне, МВС, як орган, який формує державну політику в міграційній сфері, зробило все можливе, щоб забезпечити легку процедуру фотографування без порушення релігійних переконаньʺ, - зазначила вона.</p>
      <p>Тетяна Ковальчук пояснила, що для цього в липні Кабмін прийняв відповідну постанову, а вже у серпні був виданий відповідний Указ президента.</p>
      <p>ʺПрийняття цих двох актів дозволило встановити уніфіковані вимоги до обличчя особи, яка фотографується на документи. 18 жовтня поточного року МВС видало відповідний наказ ʺПро затвердження вимог до відцифрованого образу обличчя особиʺ. Україна - це багатоконфесійна держава, тому для нас важливо налагоджувати діалог і впроваджувати найкращі реформи для всіх наших громадянʺ, - зазначила заступник міністра.</p>
      <p>Заступник міністра Сергій Гончаров розповів, що нові норми відповідають міжнародним стандартам, тому будуть легко прийняті у міжнародному використанні.</p>
      <p>ʺЦе результат спільної праці Міністерства внутрішніх справ, міграційної служби та громадськості. Це не питання зручності, це питання дотримання прав та свобод, які гарантує Конституція. Всі вимоги чітко зрозумілі, прийнятні для релігійних течій. І ми, поважаючи права вірян, повинні мати змогу ідентифікувати особу. Ці норми відповідають стандартам ІСАО. Тому ці документи будуть прийнятні у міжнародному використанні. Це важливі кроки. Сподіваюсь, що це буде максимально зручно, як громадянам, так і державіʺ, - заявив Сергій Гончаров.</p>
      <p>Голова Державної міграційної служби Максим Соколюк пояснив, що нововведення зібрали в єдиний документ та розмістили на інформативних плакатах. Всі відділи Міграційної служби вже отримали розпорядження з новими правилами.</p>
      <p>Ми працювали з представниками різних конфесій, щоб спочатку з’ясувати, а потім, не зачіпаючи прав і свобод та не порушуючи законодавства, розробити вимоги до фотографування. Ми надрукували відповідні плакати, на яких вказані всі можливі варіанти. Фотографія людини в документах має відповідати певним вимогам. Але є певні обмеження - фотографування в навушниках, або затемнених окулярах. Всі ці випадки дуже точно прописані. Всі підрозділи міграційної служби вже ознайомилися з правиламиʺ, - наголосив Максим Соколюк.</p>
      <p>Саїд Ісмагілов, муфтій Духовного управління мусульман України ʺУммаʺ подякував всім, хто сприяв тому, щоб важливе питання фотографування у релігійному вбрані було вирішено.</p>
      <p>ʺНаша держава пішла на зустріч віруючим людям і вже дозволено фотографуватися у вбрані, яке передбачено релігією. А це свідчить про те, що Україна - сучасна держава, яка ратифікує і дотримується міжнародних нормʺ, - сказав Саїд Ісмагілов.</p>
    </article>
  </body>
</html>