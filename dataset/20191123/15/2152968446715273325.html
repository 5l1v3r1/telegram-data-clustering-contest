<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/23/london-izpusna-krainiia-srok-za-svoi-kandidat-evrokomisar.430588"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T15:43:00+00:00"/>
    <meta property="og:title" content="Лондон изпусна крайния срок за свой кандидат еврокомисар"/>
    <meta property="og:description" content="ЕК задейства право на отговор | Dnes.bg"/>
  </head>
  <body>
    <article>
      <h1>Лондон изпусна крайния срок за свой кандидат еврокомисар</h1>
      <h2>ЕК задейства право на отговор</h2>
      <address><time datetime="2019-11-23T15:43:00+00:00">23 Nov 2019, 15:43</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Правителството в Лондон не отговори в определения краен срок - до полунощ - на писмото от Европейската комисия във връзка с това, че още не е номинирало кандидат за еврокомисар, каза говорителката на комисията Мина Андреева, цитирана от ДПА.</p>
      <p>"Комисията ще анализира ситуацията и ще реши какви да са следващите й стъпки, ако има такива, когато сметне за подходящо", каза тя.</p>
      <p>На 14 ноември ЕК започна правна процедура срещу Великобритания, уведомявайки Лондон, че като не излъчва кандидат, нарушава законовите си задължения към Европейския съюз.</p>
      <p>Комисията заяви тогава, че очаква британския отговор. В хода на процедурата ЕК може да сезира за казуса Европейския съд, пише БТА.</p>
      <p>По принцип в ЕК трябва да има по един комисар от всяка от 28-те страни членки. Отказът на Лондон да предложи свой кандидат отлага встъпването в длъжност на новата комисия под председателството на Урсула фон дер Лайен.</p>
      <p>Британският премиер Борис Джонсън отказва да номинира еврокомисар с аргумента, че страната му напуска ЕС и че на 12 декември британците ще гласуват на общи избори.</p>
      <related>
        <h4>Още по темата</h4>
        <a href="https://www.dnes.bg/eu/2019/11/14/briuksel-pogna-london-che-ne-mu-dava-komisar.429688"/>
        <a href="https://www.dnes.bg/eu/2019/11/14/london-bez-evrokomisar-predi-vota-na-12-dekemvri.429601"/>
      </related>
    </article>
  </body>
</html>