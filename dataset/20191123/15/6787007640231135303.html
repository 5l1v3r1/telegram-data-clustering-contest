<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hvzeeland.nl/nieuws/39854-vijf-aanhoudingen-tijdens-uitgaansnacht/"/>
    <meta property="og:site_name" content="HVZeeland.nl"/>
    <meta property="article:published_time" content="2019-11-23T15:05:00+00:00"/>
    <meta property="og:title" content="Vijf aanhoudingen tijdens uitgaansnacht"/>
    <meta property="og:description" content="MIDDELBURG - Politiemensen hebben afgelopen nacht in totaal vier verdachten aangehouden vanwege opstootjes tijdens het uitgaan. Zaterdagochtend hielden ze een vijfde verdachte aan, hij wordt ervan verdacht een tas te hebben gestolen."/>
  </head>
  <body>
    <article>
      <h1>Vijf aanhoudingen tijdens uitgaansnacht</h1>
      <address><time datetime="2019-11-23T15:05:00+00:00">23 Nov 2019, 15:05</time> by <a rel="author">Manfred Berrevoets</a></address>
      <figure>
        <img src="https://www.hvzeeland.nl/pictures/stock/1/5/4/451.604x334.jpg"/>
        <figcaption>
          <cite>© Foto: HVZeeland.nl (archief)</cite>
        </figcaption>
      </figure>
      <p>
        <b>MIDDELBURG - Politiemensen hebben afgelopen nacht in totaal vier verdachten aangehouden vanwege opstootjes tijdens het uitgaan. Zaterdagochtend hielden ze een vijfde verdachte aan, hij wordt ervan verdacht een tas te hebben gestolen.</b>
      </p>
      <p>Agenten hadden een melding gekregen dat portiers van een horecagelegenheid in Middelburg een man staande hielden, die mogelijk een tas had gestolen. In de Schuiffelstraat troffen ze hen aan. De verdachte had op dat moment een aannemelijk verhaal over hoe hij aan die tas was gekomen.</p>
      <p>Op het moment dat de agenten zijn verhaal wilden verifiëren, kregen ze een melding over een vechtpartij op de Vlasmarkt. Doordat alle politie-inzet daar nodig was en er vier aanhoudingen werden verricht, hebben de agenten besloten de verdachte van de tasdiefstal te laten vertrekken, uiteraard zonder de tas.</p>
      <p>Na de vechtpartij en aanhoudingen meldde zich een 27-jarige Middelburgse wiens tas was weggenomen in een horecagelegenheid aan de Vlasmarkt. Ze kreeg haar tas terug, maar er bleken spullen uit verdwenen te zijn. Ze deed aangifte van diefstal van onder andere haar telefoon.</p>
      <p>De eerder betrapte verdachte, een 27-jarige inwoner van Middelburg, is zaterdagochtend alsnog buiten heterdaad aangehouden op verdenking van diefstal. Hij wordt vandaag verhoord.</p>
      <p>Het viertal dat op de Vlasmarkt is aangehouden betreft een 21-jarige man uit ’s-Heerenhoek, een 30-jarige man uit Middelburg, een 28-jarige man (woonplaats onbekend) en een 27-jarige man uit Middelburg. De eerste drie zijn aangehouden voor het verstoren van de openbare orde, de vierde voor opruiing. De vier zijn in de vroege ochtend weer in vrijheid gesteld, nadat tegen hen proces-verbaal was opgemaakt.</p>
    </article>
  </body>
</html>