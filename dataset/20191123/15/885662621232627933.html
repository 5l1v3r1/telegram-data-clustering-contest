<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/ellada/125871/etoimasies-gia-neo-kyma-kakokairias-se-halkidiki-kai-thaso"/>
    <meta property="og:site_name" content="Insider"/>
    <meta property="article:published_time" content="2019-11-23T15:00:00+00:00"/>
    <meta property="og:title" content="Ετοιμασίες για το νέο κύμα κακοκαιρίας σε Χαλκιδική και Θάσο"/>
    <meta property="og:description" content="Συντονισμός όλων των φορέων για την άμεση θωράκιση της ευρύτερης περιοχής ενόψει της νέας κακοκαιρίας που αναμένεται από αύριο"/>
  </head>
  <body>
    <article>
      <h1>Ετοιμασίες για το νέο κύμα κακοκαιρίας σε Χαλκιδική και Θάσο</h1>
      <h2>Συντονισμός όλων των φορέων για την άμεση θωράκιση της ευρύτερης περιοχής ενόψει της νέας κακοκαιρίας που αναμένεται από αύριο</h2>
      <address>
        <time datetime="2019-11-23T15:00:00+00:00">23 Nov 2019, 15:00</time>
      </address>
      <p>Συνεργεία της Διεύθυνσης Πολιτικής Προστασίας της Περιφέρειας Κεντρικής Μακεδονίας και κλιμάκια της Πυροσβεστικής εργάζονται πυρετωδώς προκειμένου να αποκαταστήσουν τις ζημιές σε σπίτια και δρόμους από τη σφοδρή νεροποντή που χτύπησε τη Χαλκιδική, κυρίως την Ολυμπιάδα, το Γομάτι και τα Πλανά. Ο συντονισμός όλων των φορέων για την άμεση θωράκιση της ευρύτερης περιοχής ενόψει της νέας κακοκαιρίας που αναμένεται από αύριο, τέθηκε άλλωστε ως προτεραιότητα στην ευρεία κυβερνητική σύσκεψη που πραγματοποιήθηκε το πρωί στην Ολυμπιάδα. Όλες οι υπηρεσίες είναι σε πλήρη ετοιμότητα.</p>
      <p>Δεκατέσσερα μηχανήματα της Περιφέρειας και έντεκα συνεργεία της Πυροσβεστικής υπηρεσίας απομακρύνουν από το πρωί σήμερα, τόνους λάσπης, φερτά υλικά που κατέβηκαν από τον ορεινό όγκο της Χαλκιδικής και τα νερά από τα ρέματα που φούσκωσαν. «Τα μηχανήματα θα γίνουν πολύ περισσότερα αφού θα συνδράμει με δικά του και ο ελληνικός στρατός» ανέφερε στο ΑΠΕ-ΜΠΕ ο επικεφαλής της Διεύθυνσης Πολιτικής Προστασίας της Περιφέρειας Κεντρικής Μακεδονίας, Χαράλαμπος Στεργιάδης. «Προχωρούν οι διαδικασίες, να έρθουν να βοηθήσουν χωματουργικά του ελληνικού στρατού, ενώ παράλληλα θα ενισχυθεί ο συνολικός αριθμός – σχεδόν θα διπλασιαστεί- γιατί εκτός από την Περιφέρεια που διαθέτει μηχανήματα έργου, θα συμμετάσχουν μηχανήματα από τον “Ελληνικό Χρυσό” δια της Εγνατίας Οδού Α.Ε.», σημείωσε ο κ. Στεργιάδης.</p>
      <p>«Προχωράμε σε αποκαταστάσεις ώστε να φύγει άμεσα ο κίνδυνος από τα σπίτια, αρχικά, έτσι ώστε και με νέες βροχοπτώσεις να μην έχουμε προβλήματα σε κατοικίες και σταδιακά κάνουμε το ίδιο για καθαρισμό δρόμων και των ρεμάτων, τα οποία ευτυχώς είχαμε καθαρίσει το καλοκαίρι και έτσι δεν είχαμε θύματα ή εκτεταμένες ζημιές σε οικισμούς» επισήμανε ο επικεφαλής της Διεύθυνσης Πολιτικής Προστασίας. «Απελευθερώνουμε από φερτές ύλες τα ρέματα της Ολυμπιάδας όπως Μπασδέκη, Μαυρόλακκα κ. ά., και επίσης τα ρέματα Γοματίου, Πλανών, οπουδήποτε αλλού χρειάζεται, και μετά σειρά έχουν οι φθορές στο οδικό δίκτυο Θέλουμε να είναι θωρακισμένη η περιοχή για να αντιμετωπίσει τη νέα κακοκαιρία» υπογράμμισε ο κ. Στεργιάδης.</p>
      <p>Ανοικτό είναι το οδικό δίκτυο της Χαλκιδικής εκτός από ένα σημείο στο οποίο το οδόστρωμα έχει υποστεί καθίζηση. Η κυκλοφορία των οχημάτων στην επαρχιακή οδό Πολυγύρου - Ιερισσού (ύψος Πλατανόρεμα), έχει διακοπεί από χθες, όπως ενημερώνει η Γενική περιφερειακή Αστυνομική Διεύθυνση Κεντρικής Μακεδονίας. Η κίνηση των οχημάτων διεξάγεται από την παλαιά εθνική οδό Θεσσαλονίκης -Ιερισσού, μέσω Αρναίας.</p>
      <p>Σύμφωνα με απόφαση της Διεύθυνσης Αστυνομίας Χαλκιδικής, ο δρόμος θα παραμείνει κλειστός μέχρι την αποκατάσταση των φθορών.</p>
      <h3>Άμεσα μέτρα θωράκισης εξετάστηκαν στη Θάσο</h3>
      <p>Τα άμεσα μέτρα θωράκισης του νησιού προκειμένου να μπορέσει να αντιμετωπίσει το νέο κύμα κακοκαιρίας που θα χτυπήσει από την επόμενη εβδομάδα, εξετάστηκαν στη διάρκεια σύσκεψης που πραγματοποιήθηκε στη Θάσο παρουσία του υπουργού Εθνικής Άμυνας, Νίκου Παναγιωτόπουλου, του υφυπουργού Εσωτερικών Θόδωρο Λιβάνιου, του περιφερειάρχη Ανατολικής Μακεδονίας Θράκης, Χρήστου Μέτιου, αιρετών της τοπικής αυτοδιοίκησης και υπηρεσιακών παραγόντων.</p>
      <p>Ο κ. Παναγιωτόπουλος έκανε επιτόπια αυτοψία σε πολλά σημεία του νησιού που επλήγησαν από τις ισχυρές και συνεχιζόμενες βροχοπτώσεις του τελευταίου 24ωρου υπογραμμίζοντας την ανάγκη λήψης άμεσων μέτρων τις επόμενες ώρες ώστε να μπορέσει η Θάσος να αντιμετωπίσει το νέο κύμα κακοκαιρίας που σύμφωνα με την ΕΜΥ θα επηρεάσει εκ νέου την περιοχή του βορειοανατολικού Αιγαίου.</p>
      <p>«Κρίνεται επιβεβλημένη η ανάγκη», τόνισε ο υπουργός Εθνικής Άμυνας, «να απομακρυνθούν όλα τα φερτά υλικά ώστε να ελευθερωθούν οι κοίτες των χειμάρρων και των καναλιών προκειμένου να βρίσκουν διέξοδο τα νερά. Επίσης, πρέπει να αποκατασταθούν και οι γέφυρες σε πολλές σημεία οικισμών. Σε δεύτερη φάση επιβάλλεται να γίνει ο καλύτερος δυνατός σχεδιασμός για τη δημιουργία ενός ολοκληρωμένου συστήματος αντιπλημμυρικών έργων στο νησί. Δυστυχώς, θα πρέπει να μάθουμε να ζούμε με τα έκτακτα καιρικά φαινόμενα που πλέον είναι τακτικά και να μπορούμε να τα αντιμετωπίσουμε. Όλοι οι φορείς, τα φυσικά πρόσωπα, οι αιρετοί έχουν τη δική τους συνεισφορά στην αντιμετώπιση των προβλημάτων που δημιουργεί η κακοκαιρία αλλά και των λύσεων που επιβάλλεται να δοθούν».</p>
      <p>Ο κ. Παναγιωτόπουλος υπογράμμισε ότι από νωρίς το πρωί βρίσκεται στο νησί της Θάσου και ο διοικητής του Γ’ Σώματος Στρατού, ο οποίος έχει αναπτύξει τρία κλιμάκια με μηχανήματα και το αντίστοιχο προσωπικό προκειμένου να γίνουν όλες οι απαραίτητες εργασίες. «Εκείνο που επιβάλλεται να γίνει άμεσα επαναλαμβάνω», σημείωσε με έμφαση, «είναι να υπάρξει συντονισμός όλων των εμπλεκόμενων φορέων και του στρατού ώστε να απομακρυνθούν οι φερτές ύλες και ν’ ανοιχθούν ρέματα και κανάλια».</p>
      <p>Ο περιφερειάρχης Ανατολικής Μακεδονίας και Θράκης σε δηλώσεις του επισήμανε την ανάγκη να προχωρήσουν οι καθαρισμοί των ρεμάτων και των χειμάρρων ώστε να υπάρχει ανεμπόδιστη ροή του νερού, ενώ σημείωσε ότι τα μηχανήματα της περιφέρειας παρεμβαίνουν όπου κρίνεται απαραίτητο ώστε να βελτιωθεί η προσβασιμότητα του οδικού δικτύου του νησιού και να βοηθηθούν οι μετακινήσεις.</p>
      <p>Στην πρωινή επίσκεψη στο νησί της Θάσου τον υπουργό Εθνικής Άμυνας και τον υφυπουργό Εσωτερικών συνόδευσαν ο γενικός γραμματέας Πολιτικής Προστασίας Νίκος Χαρδαλιάς, ο γενικός γραμματέας Υποδομών Γεώργιος Καραγιάννης, ο γενικός γραμματέας Αγροτικής Πολιτικής και Διαχείρισης Κοινοτικών Πόρων Κώστας Μπαγινέτας και ο υπαρχηγός Επιχειρήσεων του Πυροσβεστικού Σώματος Αντιστράτηγος Στέφανος Κολοκούρης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/ellada/125881/ieronymos-tha-paraititho-otan-erthei-i-katallili-stigmi"/>
        <a href="https://www.insider.gr/eidiseis/ellada/125874/poreia-sti-thessaloniki-gia-monimoys-diorismoys"/>
        <a href="https://www.insider.gr/eidiseis/ellada/125869/ayxanontai-ta-kroysmata-endooikogeneiakis-bias-stin-ellada"/>
      </related>
    </article>
  </body>
</html>