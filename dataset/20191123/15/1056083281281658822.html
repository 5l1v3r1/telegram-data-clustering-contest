<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201009/%D8%A8%D8%A7%DB%8C%D8%AF-%D8%A7%D8%B2-%D8%B1%D8%A7%D9%87-%D8%A2%D9%87%D9%86-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%A8%D9%87%D8%AA%D8%B1-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T15:11:07+00:00"/>
    <meta property="og:title" content="باید از راه آهن کرمانشاه بهتر استفاده کنیم"/>
    <meta property="og:description" content="ایسنا/کرمانشاه استاندار کرمانشاه گفت: هزار میلیارد تومان برای راه آهن کرمانشاه هزینه شده و باید بهتر از این پروژه مهم و حیاتی استفاده کنیم."/>
  </head>
  <body>
    <article>
      <h6 class="kicker">استاندار کرمانشاه:</h6>
      <h1>باید از راه آهن کرمانشاه بهتر استفاده کنیم</h1>
      <address>
        <time datetime="2019-11-23T15:11:07+00:00">23 Nov 2019, 15:11</time>
      </address>
      <p>ایسنا/کرمانشاه استاندار کرمانشاه گفت: هزار میلیارد تومان برای راه آهن کرمانشاه هزینه شده و باید بهتر از این پروژه مهم و حیاتی استفاده کنیم.</p>
      <p>هوشنگ بازوند در نشست شورای برنامه ریزی و توسعه استان که عصر امروز(دوم آذر) با حضور معاون شرکت راه آهن جمهوری اسلامی ایران برگزار شد، با تاکید بر تسریع در تکمیل راه آهن کرمانشاه تا مرز خسروی، اظهار کرد: تکمیل این پروژه تا خسروی ارتباط ما را با عراق و سوریه متصل می کند و اهمیت این راه آهن دوچندان خواهد شد.</p>
      <p>وی همچنین خواستار رفع نواقص موجود راه آهن کرمانشاه جهت افزایش سرعت قطار در مسیر فعلی شد و گفت: اینکه پس از گذشته بیش از 18 ماه از افتتاح این پروژه هنوز نواقصی داشته باشد که موجب کاهش سرعت قطارها در مسیر گردد قابل قبول نیست و باید هر چه زودتر مرتفع شود.</p>
      <p>بازوند افزود: همین پایین بودن سرعت موجب کاهش اقبال مسافرین به تردد با قطار شده است. اینکه تردد با قطار در مسیر کرمانشاه به تهران 10 تا 12 ساعت  زمان ببرد طبیعی است که مسافرین ترجیح دهند با خودرو تردد کنند. در بخش حمل بار نیز به همین شکل است و صاحبان بار می گویند جابجایی بار با کامیون در زمان کوتاهتری صورت می گیرد و همین باعث بی انگیزگی آنها برای حمل بارشان با قطار شده است.</p>
      <p>وی گفت: ضمن تقدیر از تلاش های مسئولین وزارت راه و شهرسازی و شرکت راه آهن، انتظار داریم مشکلات وجود را مرتفع کنند تا شاهد افزایش اقبال استفاده از قطار باشیم.</p>
      <p>استاندار کرمانشاه همچنین بر استفاده از واگن های مناسب برای جابجایی مسافرین راه آهن کرمانشاه تاکید کرد و گفت: در ایام اربعین راه آهن کرمانشاه کمک بزرگی به جابجایی زوار کرد و در این ایام از واگن های مناسبی نیز استفاده شد که انتظار داریم در دیگر ایام سال هم از چنین واگن هایی استفاده شود.</p>
      <p>بازوند با بیان اینکه حدود هزار میلیارد تومان برای راه آهن کرمانشاه هزینه شده و باید از آن استفاده بهتری داشته باشیم، گفت: با ایجاد دهکده لجستیک می توان از ظرفیت های راه آهن کرماتشاه به نحو مطلوب تری بهره برد.</p>
      <p>وی با اشاره به تصویب ایجاد دهکده لجستیک در استان، آن را یک فرصت استثنایی برای کرمانشاه دانست.</p>
      <p>بازوند با بیان اینکه ایجاد دهکده لجستیک در کرمانشاه به سرمایه گذاری بالایی نیاز دارد که عمده آن توسط بخش خصوصی تامین می شود، از دستگاه های استان خواست به روند ایجاد این دهکده کمک کنند.</p>
      <p>در این نشست عنوان شد محل مورد نظر برای احداث دهکده لجستیک کرمانشاه در شهرک صنعتی زاگرس کرمانشاه جانمایی شده و پیرامون این محل بحث و تبادل نظر شد.</p>
      <p>اگرچه بدلیل واگذاری بخشی از این اراضی به سرمایه گذاران بخش خصوصی، مخالفت هایی با محل مورد نظر شد، اما در ادامه با تصویب محل مورد نظر، مقرر شد در نشستی با حضور معاونین اقتصادی و عمرانی استانداری و مدیران مربوطه اختلافات در این زمینه حل و فصل شود.</p>
      <p>
        <b>انتقاد از روند اجرای طرح اقدام ملی مسکن در استان</b>
      </p>
      <p>به گزارش ایسنا، استاندار کرمانشاه در این نشست از کندی روند اجرای طرح اقدام ملی مسکن در استان گلایه کرد و افزود: این طرح باید زودتر در استان اجرایی شود.</p>
      <p>وی گفت: رونق مسکن باعث رونق تولید در استان می شود و همه باید به اجرای این طرح در استان کمک کنیم.</p>
      <p>
        <b>روحیه بسیجی حلال مشکلات کشور</b>
      </p>
      <p>بازوند در این نشست همچنین با تبریک هفته بسیج، گفت: بسیج از یادگارهای ارزشمند امام(ره) و از دستاوردهای انقلاب است و در عرصه های مختلف از جمله دوران دفاع مقدس به خوبی ایفای نقش کرده است.</p>
      <p>وی با بیان اینکه امروز نیز نیازمند ترویج فرهنگ بسیجی در جامعه هستیم، گفت: خداباوری، خودباوری و اعتماد به نفس از شاخصه های مهم فرهنگ بسیجی است.</p>
      <p>استاندار کرمانشاه افزود: در طول 40 سال گذشته هر کجا کشور دچار تهدید یا مشکلی شده، این فرهنگ بسیجی بوده که به کمک کشور آمده است.</p>
      <p>
        <b>دعوت از مردم برای حضور در راهپیمایی حمایت از اقتدار و امنیت کشور</b>
      </p>
      <p>بازوند به اغتشاشات اخیر کشور نیز اشاره کرد و گفت: در این حوادث دیدیم عده ای قلیل از اشرار که برای آنها از آن سوی آب‌ها برنامه ریزی شده بود با حمله به مراکز اقتصادی و اموال مردم دست به تخریب و آشوب زدند و این حرکات در استان ما هم منجر به خساراتی شد.</p>
      <p>وی با بیان اینکه مردم از همان ابتدا صف خود را از آشوبگران جدا کردند، گفت: با تلاش دستگاه‌های نظامی، انتظامی و امنیتی، آشوبگران شناسایی شده اند و با پیگیری دستگاه قضایی با آنها برخورد خواهد شد.</p>
      <p>بازوند با بیان اینکه راهپیمایی حمایت از نظام در کرمانشاه فردا(سوم آذر) از ساعت 10 صبح از چهارراه مدرس به سمت میدان آزادی برگزار می شود، از عموم مردم برای حضور در این راهپیمایی دعوت کرد.</p>
      <p>انتهای پیام</p>
    </article>
  </body>
</html>