<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/roman-disparut-serviciu-italia-mort-327076.html"/>
    <meta property="og:site_name" content="Observator"/>
    <meta property="article:published_time" content="2019-11-23T15:21:00+00:00"/>
    <meta property="og:title" content="Românul dispărut de la serviciu, în Italia, găsit mort într-un canal de apă"/>
    <meta property="og:description" content="Un român care a dispărut de la serviciu luni, în Italia, a fost găsit mort. Trupul neînsuflețit a fost văzut într-un canal de apă din provincia Pavia."/>
  </head>
  <body>
    <article>
      <h1>Românul dispărut de la serviciu, în Italia, găsit mort într-un canal de apă</h1>
      <address><time datetime="2019-11-23T15:21:00+00:00">23 Nov 2019, 15:21</time> by <a rel="author">Cristian Totestean</a></address>
      <p>
        <b>
          <b>Un român care a dispărut de la serviciu luni, în Italia, a fost găsit mort. Trupul neînsuflețit a fost văzut într-un canal de apă din provincia Pavia.</b>
        </b>
      </p>
      <p>După câteva zile de căutări intense, cadavrul lui Ioan Savu, un român de 55 de ani, a fost găsit între localitățile Portalbera și San Cipriano Po, din Pavia.</p>
      <h3>Ipoteza anchetatorilor</h3>
      <p>Trupul său zăcea într-un canal de apă, la câțiva kilometri de locul de muncă unde a dispărut. De altfel, același canal trece și prin apropierea firmei unde lucra bărbatul, în localitatea Stradella.</p>
      <p>Potrivit ziarului <a href="https://www.ilgiorno.it/pavia/cronaca/stradella-custode-scomparso-1.4901191">Il Giorno</a>, anchetatorii nu exclud varianta ca românului să i se fi făcut rău și să fi căzut în apă, și să fi fost luat de curenți. Orice ipoteză este însă luată în calcul, mai ales că circumstanțele dispariției sunt misterioase.</p>
      <h3>Cum a dispărut românul</h3>
      <p>Despre Ioan Savu <a href="https://observator.tv/extern/roman-disparut-italia-serviciu-326525.html">nu se mai știa nimic de luni seară</a>, când încă era în timpul programului. Ar fi trebuit să plece la ora 19.00 de la serviciu, de la firma de logistică în care lucra. Dispariția a avut loc însă la ora 18.00.</p>
      <p>Pe biroul său, la muncă, au fost găsiți ochelarii, telefonul și un pachet de țigări. Afară, în parcare, mașina românului era cu portiera deschisă.</p>
      <p>Dispariția a fost semnalată de fiul lui Ioan Savu, după ce mama sa i-a spus că bărbatul nu a venit acasă.</p>
    </article>
  </body>
</html>