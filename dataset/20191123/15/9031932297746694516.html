<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/biskup-bronislaw-dembowski-spoczal-w-krypcie-wloclawskiej-katedry/"/>
    <meta property="og:site_name" content="Polsat News"/>
    <meta property="article:published_time" content="2019-11-23T15:41:00+00:00"/>
    <meta property="og:title" content="Biskup Bronisław Dembowski spoczął w krypcie włocławskiej katedry"/>
    <meta property="og:description" content="Biskup senior Bronisław Dembowski spoczął w sobotę krypcie w katedrze Wniebowzięcia Najświętszej Maryi Panny we Włocławku. Uroczystościom pogrzebowym przewodniczył stojący na czele KEP metropolita poznański abp Stanisław Gądecki."/>
  </head>
  <body>
    <article>
      <h1>Biskup Bronisław Dembowski spoczął w krypcie włocławskiej katedry</h1>
      <address>
        <time datetime="2019-11-23T15:41:00+00:00">23 Nov 2019, 15:41</time>
      </address>
      <p>
        <b>Biskup senior Bronisław Dembowski spoczął w sobotę krypcie w katedrze Wniebowzięcia Najświętszej Maryi Panny we Włocławku. Uroczystościom pogrzebowym przewodniczył stojący na czele KEP metropolita poznański abp Stanisław Gądecki.</b>
      </p>
      <related>
        <a href="https://www.polsatnews.pl/wiadomosc/2019-11-01/adamowicz-olszewski-modzelewski-odeszli-w-ciagu-minionych-12-miesiecy/"/>
      </related>
      <p>Bp Dembowski zmarł 16 listopada w wieku 92 lat. W uroczystościach pogrzebowych uczestniczył starszy brat zmarłego Piotr, który mieszka w Stanach Zjednoczonych, kilkudziesięciu biskupów, wielu księży i tłumy wiernych. Obecni byli m.in. prymas Polski metropolita gnieźnieński abp Wojciech Polak, arcybiskup metropolita lubelski Stanisław Budzik, arcybiskup metropolita gdański Sławoj Leszek Głódź, arcybiskup metropolita warmiński Józef Górzyński, arcybiskup senior archidiecezji gnieźnieńskiej Henryk Muszyński, arcybiskup senior archidiecezji częstochowskiej Stanisław Nowak.</p>
      <p>W mszy świętej pod przewodnictwem abpa Gądeckiego uczestniczyli także politycy m.in. minister rolnictwa i rozwoju wsi Jan Krzysztof Ardanowski, dawni działacze opozycyjni wicemarszałek Senatu Bogdan Borusewicz i były poseł Henryk Wujec, parlamentarzyści oraz przedstawiciele władz lokalnych i regionalnych.</p>
      <p>
        <a href="https://www.polsatnews.pl/wiadomosc/2019-11-16/zmarl-bp-bronislaw-dembowski-mial-92-lata2/">
          <b>ZOBACZ: Zmarł bp Bronisław Dembowski. Miał 92 lata</b>
        </a>
      </p>
      <p>
        <b>"Kochał Polskę i pokochał Włocławek"</b>
      </p>
      <p>- Wierzymy, że śmierć nie prowadzi do unicestwienia, ale ostatecznego spełnienia. Nikt z nas nie żyje dla siebie i nikt nie umiera dla siebie. Jeżeli bowiem żyjemy, żyjemy dla Pana, a jeżeli umieramy, to umieramy dla Pana - podkreślił w homilii podczas mszy świętej pogrzebowej arcybiskup senior archidiecezji wrocławskiej Marian Gołębiewski. Dodał, że ta prawda musi wybrzmieć szczególnie podczas pogrzebu biskupa.</p>
      <p>Abp Gołębiewski stwierdził, że bp Dembowski miał bardzo bogatą osobowość, był człowiekiem ciepłym i spontanicznym. - Był niezwykle wyczulony na potrzeby drugiego człowieka, ludzką biedę. (...) Kochał Polskę i pokochał Włocławek, jak wyznał z jednym z kazań, które tutaj głosił. Był człowiekiem prostolinijnym i prawdomównym. Dziękujemy ci dzisiaj za swoje pracowite życie poświęcone Bogu i Kościołowi - wskazał abp Gołębiewski.</p>
      <p>W momencie rozpoczęcia ceremonii pogrzebowej we Włocławku rozległy się syreny alarmowe. Włocławianie przez całą sobotę mogą wpisywać się do księgi kondolencyjnej wyłożonej w urzędzie miasta.</p>
      <p>Podczas mszy świętej odczytano list przesłany przez premiera Mateusza Morawieckiego na ręce ordynariusza diecezji włocławskiej Wiesława Alojzego Meringa. "Przywołujemy dziś dorobek 66 lat kapłaństwa, w tym 27 lat posługi biskupiej Jego Ekscelencji. Biskup Bronisław Dembowski w swym życiu stawiał czoła dwóm totalitaryzmom - nazizmowi i komunizmowi. Boleśnie doświadczył niszczącej siły nienawiści" - napisał Morawiecki.</p>
      <p>Premier dodał, że zmarły pozostanie w pamięci wszystkich, jako osoba szczerej i głębokiej wiary, otwarta na drugiego człowieka i zaangażowana w relacje ekumeniczne.</p>
      <p>
        <b>List sekretarza stanu Stolicy Apostolskiej </b>
      </p>
      <p>W imieniu papieża Franciszka list skierował sekretarz stanu Stolicy Apostolskiej Pietro Parolin. "Ojciec Święty dziękuje Bogu za szlachetną postawę kapłańską i biskupią ś.p. zmarłego. Wyraża uznanie za jego starania o wzrost wiary w sercach wierzących, wdrażanie zadań nowej ewangelizacji, za troskę o nowe powołania kapłańskie i zakonne oraz o zachowanie dziedzictwa duchowego i materialnego diecezji" - napisał Parolin. Podkreślał jego zaangażowanie w sprawy patriotyczne i ojczyźniane.</p>
      <p>Bp Dembowski urodził się 2 października 1927 roku w Komorowie koło Ostrowi Mazowieckiej. Miał czworo starszego rodzeństwa. W wieku dziesięciu lat został osierocony przez ojca. W 1942 roku jego matka i jedna z sióstr zostały rozstrzelane w obozie koncentracyjnym w Ravensbrueck.</p>
      <p>Należał do Armii Krajowej. Po Powstaniu Warszawskim znalazł się w Mościcach koło Tarnowa, gdzie w 1946 roku uzyskał maturę. W latach 1946-1950 studiował filozofię na Wydziale Humanistycznym Uniwersytetu Warszawskiego. Pisał pracę u profesora Tatarkiewicza. Przez rok pracował w Zakładzie dla Niewidomych w Laskach, jako wychowawca chłopców.</p>
      <p>W 1950 r. wstąpił do seminarium duchownego w Warszawie. Od końca 1956 roku do marca 1992 był rektorem kościoła św. Marcina przy ul. Piwnej w Warszawie i kapelanem Sióstr Franciszkanek prowadzących Zakład dla Niewidomych w Laskach. W 1989 roku brał udział w obradach tzw. Okrągłego Stołu, jako jeden z obserwatorów strony kościelnej. 25 marca 1992 roku ks. Dembowski został mianowany przez Jana Pawła II biskupem włocławskim. Od 26 kwietnia 2003 roku był biskupem seniorem. W 2006 został oznaczony przez prezydenta RP Lecha Kaczyńskiego Krzyżem Komandorskim z Gwiazdą Orderu Odrodzenia Polski. Posługę biskupią pełnił przez 11 lat.</p>
      <p>
        <a href="https://www.polsatnews.pl/wideo/uderzal-toporem-w-tyl-glowy-i-w-twarz-pozniej-podpalil-cialo-zony-i-pojechal-do-pracy_6760173/">WIDEO - Uderzał toporem w tył głowy i w twarz. Później podpalił ciało żony i pojechał do pracy</a>
      </p>
      <figure>
        <img src="https://r.dcs.redcdn.pl/http/o2/redefine/cp/2v/2vvh72stua7huq2mkqh1ncrtdwd2cqcw.jpg"/>
      </figure>
    </article>
  </body>
</html>