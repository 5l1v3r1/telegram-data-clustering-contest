<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/thessaloniki-mesa-se-22-meres-28-peristatika-endoikogiakis-vias"/>
    <meta property="og:site_name" content="Voria.gr"/>
    <meta property="article:published_time" content="2019-11-23T15:25:00+00:00"/>
    <meta property="og:title" content="ΘΕΣΣΑΛΟΝΙΚΗ: ΜΕΣΑ ΣΕ 22 ΜΕΡΕΣ 28 ΠΕΡΙΣΤΑΤΙΚΑ ΕΝΔΟΟΙΚΟΓΕΙΑΚΗΣ ΒΙΑΣ"/>
    <meta property="og:description" content="Γραφείο Αντιμετώπισης Ενδοοικογενειακής Βίας λειτουργεί από την 1η Νοεμβρίου 2019 στη Θεσσαλονίκη. Γυναίκες κατά κύριο λόγο τα θύματα."/>
  </head>
  <body>
    <article>
      <h1>ΘΕΣΣΑΛΟΝΙΚΗ: ΜΕΣΑ ΣΕ 22 ΜΕΡΕΣ 28 ΠΕΡΙΣΤΑΤΙΚΑ ΕΝΔΟΟΙΚΟΓΕΙΑΚΗΣ ΒΙΑΣ</h1>
      <h2>Γραφείο Αντιμετώπισης Ενδοοικογενειακής Βίας λειτουργεί από την 1η Νοεμβρίου 2019 στη Θεσσαλονίκη. Γυναίκες κατά κύριο λόγο τα θύματα.</h2>
      <address><time datetime="2019-11-23T15:25:00+00:00">23 Nov 2019, 15:25</time> by <a rel="author" href="https://www.voria.gr/article/author/katia-gerakaritou" target="_blank">Κάτια Γερακαρίτου</a></address>
      <p>Είκοσι οκτώ <b>περιστατικά βίας</b> μέσα στο οικογενειακό περιβάλλον με θύματα κυρίως <b>γυναίκες</b> κλήθηκε να αντιμετωπίσει, μέσα σε περίπου 20 μέρες λειτουργίας της η νεοσύστατη Υπηρεσία Αντιμετώπισης Ενδοοικογενειακής Βίας στη <b>Θεσσαλονίκη</b>. Πρόκειται για περιστατικά εξύβρισης, ξυλοδαρμού, απειλών και αυτοδικίας.</p>
      <p>Τα στοιχεία αυτά της Ελληνικής Αστυνομίας έρχονται στη δημοσιότητα ενόψει της Παγκόσμιας Ημέρας για την Εξάλειψη της Βίας κατά των Γυναικών, τη Δευτέρα 25 Νοεμβρίου.</p>
      <p>Στην <b>Γενική Αστυνομική Διεύθυνση Θεσσαλονίκης,</b> από την 1η Νοεμβρίου, ξεκίνησε να λειτουργεί το <b>Γραφείο Αντιμετώπισης Ενδοοικογενειακής Βίας</b>, το οποίο απαρτίζεται από δύο γυναίκες αστυνομικούς, μια υπαστυνόμο Β΄ και μια υπαρχιφύλακα.  </p>
      <p>Από την <b>έναρξη λειτουργίας του γραφείου έως τις 22 Νοεμβρίου</b> χειρίστηκαν 28 υποθέσεις ενδοοικογενειακής βίας. Σύμφωνα με τα επίσημα στοιχεία παθόντες είναι συνολικά 32 άτομα και συγκεκριμένα 26 γυναίκες, τέσσερις άντρες και δύο ανήλικα παιδιά. Αντίθετα, δράστες αυτών των περιστατικών είναι 28 άντρες και μόλις τρεις γυναίκες. Για όλες αυτές τις περιπτώσεις οι αστυνομικές αρχές προχώρησαν σε 11 συλλήψεις με μόνο μία εξ αυτών να αφορά γυναίκα.</p>
      <p>Όπως εξηγεί στη <b>Voria.gr</b> ο προϊστάμενος του Γραφείου Τύπου της Γενικής Αστυνομικής Διεύθυνσης Θεσσαλονίκης <b>Χρήστος Δημητρακόπουλος</b>, αρχικά τα περιστατικά ενδοοικογενειακής βίας καταγγέλλονται στα Αστυνομικά Τμήματα και στη συνέχεια ενημερώνεται το Γραφείο Αντιμετώπισης Ενδοοικογενειακής Βίας, στο Αστυνομικό Μέγαρο.</p>
      <p>«Οι υποθέσεις ενδοοικογενειακής βίας τυγχάνουν εξειδικευμένης υποστήριξης από προσωπικό το οποίο είναι κατάλληλα εκπαιδευμένο για τη διαχείριση τέτοιου είδους περιστατικών», εξηγεί ο κ. Δημητρακόπουλος.</p>
      <p>Σύμφωνα με τον προϊστάμενο του Γραφείου Τύπου της Αστυνομικής Διεύθυνσης Θεσσαλονίκης, στόχος της λειτουργίας της νέας αυτής Υπηρεσίας είναι μεταξύ άλλων η προστασία και η υποστήριξη των θυμάτων, η ενθάρρυνση και η καλύτερη διαχείριση των καταγγελιών αλλά και ο συντονισμός όλων των εμπλεκομένων υπηρεσιών και τη συστηματική παρακολούθηση των υποθέσεων. Παράλληλα, όπως αναφέρει ο κ. Δημητρακόπουλος, μέσα από την Υπηρεσία Αντιμετώπισης Ενδοοικογενειακής Βίας η Ελληνική Αστυνομία στοχεύει στην πρόληψη και την αντιμετώπιση των εγκλημάτων ενδοοικογενειακής βίας, την ευαισθητοποίηση των πολιτών αλλά και την εκπαίδευση και τη διαρκή επιμόρφωση του προσωπικού της ΕΛΑΣ.</p>
      <p>
        <b>Σοκάρουν οι αριθμοί</b>
      </p>
      <p>Η ενδοοικογενειακή βία είναι ένα σημαντικό κοινωνικό φαινόμενο, που τα τελευταία χρόνια έχει λάβει ανησυχητικές διαστάσεις. Οι αριθμοί σοκάρουν καθώς πανελλαδικά από το 2014 έως το 2018 καταγράφηκαν <b>19.575 περιστατικά</b>, με τα θύματα να είναι κατά κανόνα γυναίκες. Συγκεκριμένα, σύμφωνα με τα επίσημα στοιχεία της ΕΛΑΣ εκτιμάται ότι οι γυναίκες αποτελούν το 66,32% των θυμάτων.</p>
      <p>
        <b>2014: 3.512</b>
      </p>
      <p>
        <b>2015: 3572</b>
      </p>
      <p>
        <b>2016: 3.839</b>
      </p>
      <p>
        <b>2017: 3.930</b>
      </p>
      <p>
        <b>2018: 7.722</b>
      </p>
      <p>
        <b>Αύξηση 34,45%</b>
      </p>
      <p>Η βία εις βάρος των γυναικών μπορεί να λάβει διάφορες μορφές, όπως για παράδειγμα  σωματική, λεκτική, ψυχολογική ή σεξουαλική.</p>
      <p>Σύμφωνα με τα στατιστικά στοιχεία που αφορούν την ενδοοικογενειακή βία για το 1ο εξάμηνο του 2019, προκύπτουν τα εξής:</p>
      <table bordered="">
        <tr>
          <td valign="bottom">
            <b>ΤΡΟΠΟΣ ΤΕΛΕΣΗΣ</b>
          </td>
          <td valign="bottom">
            <b>ΠΕΡΙΣΤΑΤΙΚΑ</b>
          </td>
        </tr>
        <tr>
          <td valign="bottom">ΑΛΛΟΣ ΤΡΟΠΟΣ</td>
          <td valign="bottom">395</td>
        </tr>
        <tr>
          <td valign="bottom">ΑΝΘΡΩΠΟΚΤΟΝΙΑ</td>
          <td valign="bottom">1</td>
        </tr>
        <tr>
          <td valign="bottom">ΑΠΕΙΛΗ</td>
          <td valign="bottom">147</td>
        </tr>
        <tr>
          <td valign="bottom">ΑΠΕΙΛΗ - ΨΥΧΟΛΟΓΙΚΗ ΒΙΑ</td>
          <td valign="bottom">395</td>
        </tr>
        <tr>
          <td valign="bottom">ΜΕ ΑΓΓΕΛΙΑ</td>
          <td valign="bottom">1</td>
        </tr>
        <tr>
          <td valign="bottom">ΠΡΟΣΒΟΛΗ ΓΕΝΕΤΗΣΙΑΣ ΑΞΙΟΠΡΕΠΕΙΑΣ</td>
          <td valign="bottom">13</td>
        </tr>
        <tr>
          <td valign="bottom">ΤΗΛΕΦΩΝΟ</td>
          <td valign="bottom">7</td>
        </tr>
        <tr>
          <td valign="bottom">ΧΡΗΣΗ ΒΙΑΣ</td>
          <td valign="bottom">327</td>
        </tr>
        <tr>
          <td valign="bottom">ΧΡΗΣΗ ΣΩΜΑΤΙΚΗΣ ΒΙΑΣ</td>
          <td valign="bottom">692</td>
        </tr>
        <tr>
          <td valign="bottom">ΓΕΝΙΚΟ ΑΘΡΟΙΣΜΑ</td>
          <td valign="bottom">1978</td>
        </tr>
      </table>
      <p>Μία ακόμη μορφή σκληρή βίας εις βάρος των γυναικών είναι η<b> εμπορία ανθρώπων  (human traffiking)</b>. Το 2014 καταγράφηκαν 36 θύματα των σύγχρονων δουλεμπόρων, το 2015 επιπλέον 32, το 2016 εντοπίστηκαν 25 άτομα, ενώ το 2017 άλλα 21 και τέλος άλλα 28 άτομα το 2018. Οι γυναίκες και τα κορίτσια αποτελούν και πάλι το μεγαλύτερο ποσοστό των θυμάτων (78,43%).</p>
      <p>Ταυτόχρονα, το ίδιο χρονικό διάστημα (2014-2018) έχουν σημειωθεί περίπου <b>806 περιστατικά βιασμών (τελεσμένων - απόπειρας)</b> στην Ελλάδα με τα θύματα να είναι και πάλι γυναίκες σε ποσοστό 77,21%.</p>
      <p>Η Ελληνική Αστυνομία με αφορμή την Παγκόσμια Ημέρα για την Εξάλειψη της Βίας κατά των Γυναικών (25-11-2019), αλλά και την ίδρυση των υπηρεσιών αντιμετώπισης ενδοοικογενειακής βίας το Υπουργείο Προστασίας του Πολίτη και το Αρχηγείο της Ελληνικής Αστυνομίας θα διεξάγουν εκστρατεία ενημέρωσης για το προαναφερόμενο ζήτημα με <a href="http://www.astynomia.gr/index.php?option=ozo_content&amp;perform=view&amp;id=2030&amp;Itemid=421&amp;lang=">κεντρικό σύνθημα – ιδέα: «Έχεις φωνή. Είμαστε δίπλα σου»</a>.</p>
      <p><b>Αν είστε θύμα:</b><br/>Καλέστε το 100 σε περίπτωση άμεσης ανάγκης ή επικοινωνήστε με το πλησιέστερο Αστυνομικό Τμήμα.</p>
      <p>Λάβετε άμεσα ιατρική φροντίδα και τις απαραίτητες διαγνωστικές εξετάσεις. Πείτε την αλήθεια στο γιατρό για το τι σας συνέβη.</p>
      <p>Καλέστε την τηλεφωνική γραμμή SOS 15900 της Γενικής Γραμματείας  Οικογενειακής Πολιτικής και Ισότητας των Φύλων και απευθυνθείτε στις ειδικές υπηρεσίες για κακοποιημένες γυναίκες, οι οποίες παρέχουν ψυχοκοινωνική στήριξη, νομική συμβουλευτική και φιλοξενία σε ξενώνες.</p>
      <p>Για περισσότερες πληροφορίες μπείτε στη σελίδα: <a href="http://www.isotita.gr/emfyli-via/">http://www.isotita.gr/emfyli-via</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/chrisochodis-i-paranomia-den-echi-doulia-sta-panepistimia"/>
        <a href="https://www.voria.gr/article/i-astinomiki-tis-thessalonikis-theloun-plastic-free-astinomiko-megaro"/>
        <a href="https://www.voria.gr/article/askisi-etimotitas-aeroporikou-distichimatos-sto-makedonia-foto"/>
        <a href="https://www.voria.gr/article/onned-gia-efodo-tis-elas-stin-asoee-to-parti-anomias-teliose"/>
        <a href="https://www.voria.gr/article/periochi-choris-plastiko-to-astinomiko-megaro-thessalonikis"/>
        <a href="https://www.voria.gr/article/thessaloniki-pos-tha-eortasti-i-imera-tis-ellinikis-astinomias"/>
      </related>
    </article>
  </body>
</html>