<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/emfyli-ekklisi-eswterikwn-stoys-dimarxoys-a-113671.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-11-23T15:10:00+00:00"/>
    <meta property="og:title" content="Έμφυλη βία: Έκκληση του Υπ. Εσωτερικών στους Δημάρχους"/>
    <meta property="og:description" content="Να συμβάλουν εμπράκτως στη διάδοση του μηνύματος πως η έμφυλη βία είναι καταδικαστέα και να αναλάβουν συλλογικές δράσεις για την αντιμετώπιση του προβλήματος, καλεί με επιστολή του τους Δημάρχους όλης της χώρας ο υπουργός Εσωτερικών Τάκης Θεοδωρικάκος, με αφορμή την Παγκόσμια Ημέρα για την εξάλειψη της βίας κατά των γυναικών, που έχει καθιερώσει ο ΟΗΕ να εορτάζεται στις 25 Νοεμβρίου."/>
  </head>
  <body>
    <article>
      <h1>Έμφυλη βία: Έκκληση του Υπ. Εσωτερικών στους Δημάρχους</h1>
      <address>
        <time datetime="2019-11-23T15:10:00+00:00">23 Nov 2019, 15:10</time>
      </address>
      <p>Να συμβάλουν εμπράκτως στη διάδοση του μηνύματος πως η έμφυλη βία είναι καταδικαστέα και να αναλάβουν συλλογικές δράσεις για την αντιμετώπιση του προβλήματος, καλεί με επιστολή του τους Δημάρχους όλης της χώρας ο υπουργός Εσωτερικών Τάκης Θεοδωρικάκος, με αφορμή την Παγκόσμια Ημέρα για την εξάλειψη της βίας κατά των γυναικών, που έχει καθιερώσει ο ΟΗΕ να εορτάζεται στις 25 Νοεμβρίου.</p>
      <p>Στην επιστολή του προς τους 332 δημάρχους ο κ. Θεοδωρικάκος επισημαίνει ότι ήδη η τηλεφωνική γραμμή SOS 15900 του δικτύου της ΓΓ Οικογενειακής Πολιτικής και Ισότητας των Φύλων, από την έναρξη της λειτουργίας της στις 11/3/2011 έως σήμερα, έχει δεχθεί 37.482 κλήσεις για καταγγελίες έμφυλης βίας.</p>
      <p>Η επιστολή του κ. Θεοδωρικάκου προς τους δημάρχους, με την οποία τους καλεί να αναλάβουν πρωτοβουλίες για την εκρίζωση της έμφυλης βίας, έχει ως εξής:</p>
      <p>«Κυρίες και κύριοι Δήμαρχοι,</p>
      <p>Γνωρίζοντας την ευαισθησία που επιδεικνύετε σε ζητήματα κοινωνικής φύσεως, αλλά και τις προσπάθειες που καταβάλλετε για την ευημερία των δημοτών σας, σας απευθύνω την παρούσα επιστολή ενόψει της Παγκόσμιας Ημέρας για την Εξάλειψη της Βίας κατά των Γυναικών, στις 25 Νοεμβρίου.</p>
      <p>Ο ΟΗΕ έχει αναγνωρίσει ήδη από το 1999 τη σοβαρότητα του ζητήματος- που απασχολεί κάθε πολίτη και κάθε κοινωνία σε παγκόσμιο επίπεδο- και καθιέρωσε την ημέρα αυτή ως  ημέρα δράσης και ευαισθητοποίησης ενάντια στην έμφυλη βία.</p>
      <p>Οι διαστάσεις του προβλήματος είναι σοβαρότατες και στη χώρα μας και αυτό, δυστυχώς, αποδεικνύεται από τα υπάρχοντα στοιχεία. Ενδεικτικά αναφέρω ότι η Γραμμή SOS 15900 του δικτύου της Γενικής Γραμματείας Οικογενειακής Πολιτικής και Ισότητας των Φύλων, από την έναρξη της λειτουργίας της στις 11/3/2011, έχει δεχθεί 37.482 κλήσεις. </p>
      <p>Επιβάλλεται όλες και όλοι να κινητοποιηθούμε έτσι ώστε να αναδειχθεί το μείζον αυτό πρόβλημα που ταλανίζει χιλιάδες Ελληνίδες,να προστατεύσουμε όσες το έχουν ανάγκη, αλλά και κυρίως να διαμορφώσουμε τις απαραίτητες συνθήκες έτσι ώστε να εκριζωθεί η έμφυλη βία από την Ελλάδα.</p>
      <p>Για τους λόγους αυτούς απευθύνω σε όλες και όλους σας κάλεσμα για συμμετοχή στις δραστηριότητες που προγραμματίζονται την 25η Νοεμβρίου στους δήμους σας. Σας καλώ να δείξετε το ενδιαφέρον σας και να συμβάλλετε εμπράκτως στη διάδοση του μηνύματος πως η βία είναι καταδικαστέα και δρούμε συλλογικά για την αντιμετώπιση του προβλήματος.»</p>
    </article>
  </body>
</html>