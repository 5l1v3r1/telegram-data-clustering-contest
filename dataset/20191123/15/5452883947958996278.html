<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/eventi/avellino-questo-non-e-amore.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-23T15:54:00+00:00"/>
    <meta property="og:title" content="Avellino, “…Questo non è amore”: La Polizia al fianco delle donne"/>
    <meta property="og:description" content="In vista della ricorrenza della “Giornata internazionale contro la violenza sulle donne” e sulla scia delle molteplici iniziative poste in essere nelle precedenti edizioni, il Dipartimento della Pubblica Sicurezza ha scelto di stare nuovamente vicino alle donne con la campagna “…. Questo non è amore."/>
  </head>
  <body>
    <article>
      <h1>Avellino, “…Questo non è amore”: La Polizia al fianco delle donne</h1>
      <address><time datetime="2019-11-23T15:54:00+00:00">23 Nov 2019, 15:54</time> by <a rel="author">Redazione</a></address>
      <ul>
        <li><b>Quando</b> <br/>Dal 25/11/2019 al 25/11/2019</li>
      </ul>
      <p>In vista della ricorrenza della “Giornata internazionale contro la violenza sulle donne” e sulla scia delle molteplici iniziative poste in essere nelle precedenti edizioni, il Dipartimento della Pubblica Sicurezza ha scelto di stare nuovamente vicino alle donne con la campagna “…. Questo non è amore.</p>
      <p>Anche la Polizia di Stato di Avellino, nell’ambito del progetto, scenderà nuovamente in campo lunedì 25 novembre, in Corso V. Emanuele, nei pressi della ex sede della Banca d’Italia, dove per l’occasione, sarà allestita, a partire dalle ore 08,30 e fino alle ore 13,00 un’apposita postazione.</p>
      <p>L’evento che va ad inserirsi nella campagna promossa dal Dipartimento e finalizzato al contrasto della violenza di genere, ha già riscosso, in altre circostanze, ampio plauso ed unanimi, positivi consensi, testimoniati dall’afflusso di innumerevoli persone, interessate all’attività di prevenzione della Polizia di Stato.</p>
      <p>In occasione di questo nuovo appuntamento, saranno presenti, accanto a poliziotti ed esperti investigativi nella trattazione di casi di violenza ed abusi, anche personale sanitario della Polizia di Stato in grado di offrire aiuto, oltre che supporto psicologico ed emotivo, nonché rappresentanti dei centri antiviolenza ed assistenti sociali operanti sul territorio. Particolarmente significativa e rilevante sarà anche la partecipazione di numerose scolaresche che affronteranno la delicata tematica della violenza in genere.</p>
      <p>L’opera di sensibilizzazione della cittadinanza al crescente fenomeno della violenza sulle donne si rivela, oramai, sempre più fondamentale, in special modo per vincere le resistenze e far emergere il “sommerso”, soprattutto nell’ambito familiare. Infine allo scopo di rendere ancora più incisiva l’azione di prevenzione nel territorio irpino, analoga iniziativa avrà luogo anche all’interno dei plessi scolastici. per info contattare P.S. di Cervinara ed Ariano Irpino.</p>
      <p>Infine, allo scopo di fornire massimo impulso alla divulgazione del messaggio, saranno distribuiti per l’occasione opuscoli e locandine realizzati in multilingue oltre al CD contenente il messaggio del Capo della Polizia ed il contributo offerto, a sostegno dell’iniziativa, attraverso un breve spot, dalla nota conduttrice televisiva Michelle Hunziker.</p>
      <p>Un utile contenitore, in definitiva, di informazioni e consigli fondamentali sulla delicata problematica del “fenomeno”, proprio per sensibilizzare la donna a reagire ad ogni forma di violenza e far comprendere quali atteggiamenti possano risultare avulsi dal rapporto di coppia che consentono di affermare con assoluta certezza che: “…..Questo non è amore”.</p>
    </article>
  </body>
</html>