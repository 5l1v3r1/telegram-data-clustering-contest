<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/23/ujabb-aradasra-keszulnek-velenceben"/>
    <meta property="og:site_name" content="infostart"/>
    <meta property="article:published_time" content="2019-11-23T15:12:02+00:00"/>
    <meta property="og:title" content="Újabb áradásra készülnek Velencében"/>
    <meta property="og:description" content="A legmagasabb fokozatú időjárási készültséget rendelték el szombaton az északnyugat-olaszországi Liguria tartományban, amelyet ismét felhőszakadás és áradás sújt."/>
  </head>
  <body>
    <article>
      <h1>Újabb áradásra készülnek Velencében</h1>
      <address><time datetime="2019-11-23T15:12:02+00:00">23 Nov 2019, 15:12</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/bulvar/2019/11/24/az-idojaras-miatt-sulyos-az-arvizhelyzet-eszak-olaszorszagban-egy-ember-eltunt"/>
      </related>
      <h3>A legmagasabb fokozatú időjárási készültséget rendelték el szombaton az északnyugat-olaszországi Liguria tartományban, amelyet ismét felhőszakadás és áradás sújt.</h3>
      <p>A legmagasabb fokozatú időjárási készültséget rendelték el szombaton az északnyugat-olaszországi Liguria tartományban, amelyet ismét felhőszakadás és áradás sújt, és újabb áradásra készülnek Velence városában is.</p>
      <p>Giovanni Toti liguriai tartományi elnök óvatosságra intette a lakosságot, arra kérve mindenkit, hogy vasárnap kora délutánig maradjon otthonában, és ha teheti ne menjen ki az utcára. Szombati sajtótájékoztatóján Toti elmondta, hogy</p>
      <blockquote>a legkritikusabb helyzet Genova és Savona térségében alakult ki, ahol az éjszaka két óra alatt 300 milliméter csapadék hullott, és azóta is esik az eső, viharos széltől kísérve.</blockquote>
      <p>Az utcákat számos településen víz- és sártenger lepte el. A genovai Val Polcevera utcáin másfél méter magasan hömpölygött a sárfolyam. A Genova térségében található kisebb településeken több százan maradtak elzárva a külvilágtól, miután a megáradt patakok sodorta törmelék utakat torlaszolt el és több helyen földcsuszamlások keletkeztek.</p>
      <p>A polgári védelem és a tűzoltóság folyamatosan dolgozik, több helyen a lakosok evakuálására is szükség volt. Az utóbbi két hónapban ez a negyedik alkalom, hogy a legmagasabb fokozatú, vörös színű riasztást léptették életbe Liguriában a rendkívüli időjárás miatt. A tartományban az utóbbi 20 napban 1200 milliméter csapadékot mértek.</p>
      <p>Velencében az esti órákra újabb, a tengerszinttől számított 110 centiméteres áradást várnak, amely vasárnap reggelre a 140 centimétert is elérheti. A szigetvárosban négy napja vonult el a korábbi ár, amely rekordmagasságon, 187 centiméteren tetőzött.</p>
      <p>A szintén északnyugati Piemonte tartományban is vörös riasztást rendeltek el a heves esőzések miatt.</p>
      <p>
        <i>Nyitókép: MTI/EPA/ANSA/Andrea Merola</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/23/a-karok-mellett-mas-sulyos-kovetkezmenye-is-lehet-a-velencet-sujto-aradasnak"/>
        <a href="https://infostart.hu/kulfold/2019/11/19/maradando-karok-keletkeztek-velence-szekesegyhazaban"/>
        <a href="https://infostart.hu/kulfold/2019/11/17/ujabb-nehez-napok-varnak-a-velenceiekre"/>
        <a href="https://infostart.hu/kulfold/2019/11/16/ujabb-veszely-fenyegeti-velencet"/>
        <a href="https://infostart.hu/kulfold/2019/11/15/egyre-durvabb-a-helyzet-velenceben-lezartak-a-szent-mark-teret"/>
        <a href="https://infostart.hu/kulfold/2019/11/14/szuksegallapotot-hirdettek-velenceben"/>
      </related>
    </article>
  </body>
</html>