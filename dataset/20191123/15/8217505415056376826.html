<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corsedimoto.com/motomondiale/motogp/motogp-pierer-johann-zarco-che-errore-ora-pensiamo-al-futuro/"/>
    <meta property="og:site_name" content="Corsedimoto"/>
    <meta property="article:published_time" content="2019-11-23T15:12:31+00:00"/>
    <meta property="og:title" content="MotoGP, KTM ammette: “Johann Zarco che errore, ora pensiamo al futuro”"/>
    <meta property="og:description" content="Stefan Pierer, CEO di KTM, non usa mezzi termini su Johann Zarco: &quot;Una grande delusione. E con Oliveira non fu incidente da gara&quot;."/>
  </head>
  <body>
    <article>
      <h1>MotoGP, KTM ammette: “Johann Zarco che errore, ora pensiamo al futuro”</h1>
      <h2>Stefan Pierer, CEO di KTM, non usa mezzi termini su Johann Zarco: "Una grande delusione. E con Oliveira non fu incidente da gara".</h2>
      <address><time datetime="2019-11-23T15:12:31+00:00">23 Nov 2019, 15:12</time> by <a rel="author" href="https://www.corsedimoto.com/author/luigiciamburr/" target="_blank">Luigi Ciamburro</a></address>
      <p>Johann Zarco aveva il compito di portare la KTM a grandi livelli in MotoGP, ma ha fallito il suo obiettivo. La RC16 ha compiuto buoni passi avanti nella stagione MotoGP 2019: Pol Espargarò ha chiuso 11° in classifica con quasi il doppio dei punti rispetto all’anno precedente. Per ben otto volte lo spagnolo ha chiuso tra i primi dieci, riuscendo persino a conquistare una prima fila nelle qualifiche di Misano. Nell’ultima uscita ufficiale la casa austriaca ha debuttato <a href="https://www.corsedimoto.com/motomondiale/test-motogp-ktm-adotta-un-nuovo-telaio-a-doppio-trave/">con un telaio innovativo</a> che potrebbe consentire di fare un ulteriore step nel 2020.</p>
      <p>Stefan Pierer, CEO del gruppo KTM, ha fatto un bilancio di fine stagione ed elencato Johann tra le principali delusioni. “<i>Zarco è stato un errore</i> – ha detto a Speedweek.com -. <i>Non c’è niente da aggiungere</i>“. Pierer è stato tra i primi a volere il francese nel suo team e tra i primi a decidere di appiedarlo dopo Misano. La rescissione del contratto è stata ufficializzata al termine del week-end austriaco, ma inizialmente la volontà era di terminare insieme il campionato. A dare una spinta verso il divorzio ulteriormente anticipato l’incidente tra Johann Zarco e Miguel Oliveira a Silverstone, con il portoghese che ha rimediato un infortunio alla spalla. “<i>Miguel è stato abbattuto da Zarco. Non è stato un incidente di gara</i>“.</p>
      <p>Ambo le parti si sono comportate diplomaticamente dopo la separazione, con il francese costretto a restare a casa per tre gara, prima di chiudere in LCR Honda. “<i>Il capitolo Zarco è finito</i>“, ha aggiunto Stefan Pierer. “<i>La brusca separazione di Misano è stata la mossa giusta. Nonostante circostanze difficili, ci siamo comportati molto bene facendolo guidare negli ultimi tre Gran Premi su richiesta di Alberto Puig alla LCR. Abbiamo pagato Zarco fino a Misano, quando si è trasferito in Honda non abbiamo più pagato, sembra logico. Adesso guardiamo al futuro</i>“.</p>
      <p>E il futuro di KTM sembra molto promettente in MotoGP. Nel 2020 saranno quattro moto factory identiche, cosa non riuscita quest’anno a causa della continua evoluzione della moto. Nel team ufficiale si affiancheranno l’ormai esperto Pol Espargarò e il vicecampione Moto2 Brad Binder. Il team Tech3 si presenterà con il talentuoso Miguel Oliveira e il promettente Iker Lecuona. La casa di Mattighofen inizia a mettere le ali.</p>
    </article>
  </body>
</html>