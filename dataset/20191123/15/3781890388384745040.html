<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743257"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T15:55:00+00:00"/>
    <meta property="og:title" content="ผวจ.กาญจนบุรีบวงสรวงสิ่งศักดิ์สิทธิ์ เพื่อเป็นสิริมงคล"/>
    <meta property="og:description" content="ผู้ว่าราชการจังหวัดกาญจนบุรี จัดพิธีบวงสรวงและสักการะสิ่งศักดิ์สิทธิ์ของ กาญจนบุรีเพื่อความเป็นสิริมงคล ในการจัดงานสัปดาห์สะพานข้ามแม่น้ำแควและงานกาชาด"/>
  </head>
  <body>
    <article>
      <h1>ผวจ.กาญจนบุรีบวงสรวงสิ่งศักดิ์สิทธิ์ เพื่อเป็นสิริมงคล</h1>
      <address>
        <time datetime="2019-11-23T15:55:00+00:00">23 Nov 2019, 15:55</time>
      </address>
      <p>
        <b>ผู้ว่าราชการจังหวัดกาญจนบุรี จัดพิธีบวงสรวงและสักการะสิ่งศักดิ์สิทธิ์ของ กาญจนบุรีเพื่อความเป็นสิริมงคล ในการจัดงานสัปดาห์สะพานข้ามแม่น้ำแควและงานกาชาด</b>
      </p>
      <p>เมื่อเร็วๆนี้  นายจีระเกียรติ ภูมิสวัสดิ์ ผู้ว่าราชการจังหวัดกาญจนบุรี เป็นประธานในพิธีบวงสรวงสักการะสิ่งศักดิ์สิทธิ์และประกอบพิธีกรรมทางศาสนา พร้อมด้วย นางรชยา ภูมิสวัสดิ์ นายกเหล่ากาชาดจังหวัดกาญจนบุรี หัวหน้าส่วนราชการ หน่วยงานที่เกี่ยวข้อง เข้าร่วมพิธี เพื่อความเป็นสิริมงคลในการจัดงานสัปดาห์สะพานข้ามแม่น้ำแควและงานกาชาดจังหวัดกาญจนบุรี ประจำปี 2562 ให้เป็นไปด้วยความเรียบร้อย โดย ผู้ว่าราชการจังหวัดกาญจนบุรี ได้ประกอบพิธีบวงสรวงสักการะสิ่งศักดิ์สิทธิ์ที่ ศาลหลักเมืองกาญจนบุรี สิ่งศักดิ์สิทธิ์คู่บ้านคู่เมือง และที่พระบรมราชานุสาวรีย์ รัชกาลที่ 3 พระมหากษัตริย์ที่ทรงมีพระมหากรุณาธิคุณ ต่อชาวจังหวัดกาญจนบุรีในการสร้างเมืองกาญจนบุรี จนเจริญรุ่งเรือง จนถึงปัจจุบัน</p>
      <figure>
        <img src="https://www.dailynews.co.th/admin/upload/20191123/news_gAErSdWBjJ230630_533.jpg?v=20191124043?v=2287"/>
      </figure>
      <p>จากนั้นได้ประกอบพิธีบวงสรวงสักการะสิ่งศักดิ์สิทธิ์ และประกอบพิธีกรรมทางศาสนาบริเวณสะพานข้ามแม่น้ำแคว เพื่อบวงสรวงสิ่งศักดิ์สิทธิ์และยังเป็นการอุทิศส่วนบุญส่วนกุศล ให้แก่ผู้ล่วงลับและเหล่าเชลยศึก ที่ได้เสียชีวิตในการก่อสร้างสะพานข้ามแม่น้ำแคว ซึ่งเป็นสถานที่สำคัญทางประวัติศาสตร์เป็นสะพานที่สำคัญที่สุดของเส้นทางรถไฟสายมรณะ ในสมัยสงครามโลกครั้งที่ 2</p>
      <figure>
        <img src="https://www.dailynews.co.th/admin/upload/20191123/news_LJsLtFSFew230631_533.jpg?v=20191124043?v=4889"/>
      </figure>
      <p>สำหรับพิธีบวงสรวงสิ่งศักดิ์สิทธิ์ครั้งนี้ เพื่อเป็นการสักการะสิ่งศักดิ์ที่ปกป้องพื้นที่แห่งนี้ ได้คุ้มรองปกป้องให้การดำเนินการจัดงาน สัปดาห์สะพานข้ามแม่น้ำแควและงานกาชาด ที่กำหนดจัดขึ้นระหว่างวันที่ 23 พฤศจิกายน – 2 ธันวาคม 2562 ผ่านไปได้ด้วยดี ซึ่งงานนี้ถือเป็นงานประจำปี ของจังหวัดกาญจนบุรี เพื่อเป็นการส่งเสริมการท่องเที่ยว และสร้างรายได้แก่ประชาชนในพื้นที่ให้มีรายได้เพิ่มขึ้น อีกทั้งยังเป็นแหล่งเรียนรู้เกี่ยวกับประวัติศาสตร์ ให้ผู้มาเที่ยวชมงานได้ศึกษาและรู้จักจังหวัดกาญจนบุรีในฐานะที่เป็นที่ตั้งอนุสรณ์สถานแห่งสงครามโลกครั้งที่ 2 อีกด้วย.</p>
      <figure>
        <img src="https://www.dailynews.co.th/admin/upload/20191123/news_nThLjIIrKN230631_533.jpg?v=20191124043?v=2299"/>
      </figure>
      <figure>
        <img src="https://www.dailynews.co.th/admin/upload/20191123/news_twXagcIAGX230631_533.jpg?v=20191124043?v=1865"/>
      </figure>
      <p> </p>
    </article>
  </body>
</html>