<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191123_Dijaztak_a_szulokkel_kulonosen_jol_egyuttmukodo_pedagogusokat"/>
    <meta property="og:site_name" content="HVG.hu"/>
    <meta property="article:published_time" content="2019-11-23T15:18:00+00:00"/>
    <meta property="og:title" content="Díjazták a szülőkkel különösen jól együttműködő pedagógusokat"/>
    <meta property="og:description" content="Hetedik alkalommal adták át a Varga Gábor-díjat, amivel olyan pedagógusokat és más iskolai dolgozókat tüntetnek ki, akik a szülőkkel való egyenrangú partnerségre alapozzák szakmai munkájukat."/>
  </head>
  <body>
    <article>
      <h1>Díjazták a szülőkkel különösen jól együttműködő pedagógusokat</h1>
      <address><time datetime="2019-11-23T15:18:00+00:00">23 Nov 2019, 15:18</time> by <a rel="author">hvg.hu</a></address>
      <p>
        <b>Hetedik alkalommal adták át a Varga Gábor-díjat, amivel olyan pedagógusokat és más iskolai dolgozókat tüntetnek ki, akik a szülőkkel való egyenrangú partnerségre alapozzák szakmai munkájukat.</b>
      </p>
      <p>Ebben az évben egy tanítópáros és – a díj történetében először – egy gyógypedagógus kapta meg a Varga Gábor-díjat.</p>
      <p>Utóbbi, Ágoston Gabriella nemrégiben vonult nyugdíjba a Mozgásjavító Intézményben eltöltött 42 éves pályafutása után. Több évtizeden keresztül vezette a módszertani intézményegység szakmai munkáját, mely során nem csak felértékelődött az integrációban, együttnevelésben lévő óvodás és tanköteles korú gyermekekhez kapcsolódó tevékenysége, hanem úttörőjévé is vált a hatékony és eredményes együttnevelés megvalósításának.</p>
      <p>„Figyelmének középpontjában elsősorban az integrációban lévő gyermekeket nevelő családok álltak. Kollégái szerint mindezt nehezített pályán, mert a Mozgásjavító tapasztalatai szerint Magyarországon, más országoktól eltérően, a mozgáskorlátozott gyerekek szülei kevésbé vannak jelen a mindennapokban az iskolában. A legtöbb gyereket és szülőt is név szerint ismer. Ismeri a gyerekek diagnózisát, az intézményekben megjelenő problémákat és ezzel együtt a lehetséges megoldásokat is.</p>
      <figure>
        <img src="https://img4.hvg.hu/image.aspx?id=a38d174e-9b79-43cd-9edd-7d268d434f73&amp;view=b2dea50f-cee1-4f6e-b810-034566fbfb2e"/>
        <figcaption>Balról jobbra Ágoston Gabriella, Újvári Mariann, Sidó Istvánné Mónika</figcaption>
      </figure>
      <p>Ajtaja mindig nyitva állt a szülők előtt, előttünk. Segítette őket gyermekük óvodai, iskolai nevelésére vonatkozó döntései meghozatalában, mindig a gyermek számára legmegfelelőbb megoldást keresve. Együtt gondolkodott a szülőkkel az együttnevelés/külön nevelés során adódó problémák megoldásában is, és segített eloszlatni ennek során felmerülő kételyeket, aggodalmakat. Folyamatosan nyomon követte helyzetüket, mindig a gyermek számára legmegfelelőbb lehetőséget kínálva, feltárva a szülők előtt” – szól a díj méltatása.</p>
      <p>A díjat magkapó tanítópáros Sidó Istvánné és Újvári Mariann az újpesti Csokonai Vitéz Mihály Általános Iskola és Gimnáziumban dolgozik, jelenleg egy harmadikos osztályuk van. A szülők az egész iskola szellemiségét nagyra értékelik, ahol „a gyerekek szabadon gondolkodhatnak, próbálkozhatnak, és akár tévedhetnek, hibázhatnak is. Jó érzés bevinni oda a gyerekeket, mivel gyerekközpontú, szülőket partnerként kezelő, mosolygós, kedves pedagógusok, vezetők dolgoznak a Csokonaiban. A gyerekek is szívesen, vidáman, jókedvűen járnak iskolába, és ami a legfontosabb, így is térnek haza délutánonként”.</p>
      <p>Az iskola tanári karából a két tanítót emelték ki a felterjesztő szülők. „Az osztályterem ajtaja náluk is mindig nyitva áll a szülők előtt. A legtöbb kérdésben a szülők véleményét is kikérve döntenek. A gyerekeknek, szülőknek segítenek megoldani az esetlegesen felmerülő problémákat, ha szükséges tanácsokkal látják el őket. Nemcsak a tanulók, hanem az egész család nehézségeire próbálnak a szülőkkel együtt megoldást találni.</p>
      <p>Ők egymást segítve, kiegészítve dolgoznak a gyerekek érdekeit szem előtt tartva. Mindezt sok szeretettel, türelemmel, empátiával, humorral teszik. A gyengébbekkel külön foglalkoznak, a kiemelkedőket plusz feladatokkal, tanulmányi versenyekre való felkészítéssel segítik, nem kis energiát ölve egy-egy ilyen kis projektbe” – írták többek közt.</p>
      <p>Az Európai Szülők Magyarországi Egyesülete 2013-ban alapította a Varga Gábor-díjat, hogy emléket állítson az Alsóerdősori Bárdos Lajos Általános Iskola és Gimnázium 2012 decemberében elhunyt igazgatója munkásságának, és minden évben olyan pedagógusokat jutalmazzon, akik a felterjesztő szülők, szülői közösségek szerint példát mutatnak a szülőkkel együttműködő pedagógiára, arra, hogy a szülőkkel való együttműködés nélkül az iskola kevésbé sikeres. A díjátadóra minden évben a névadó születésnapján, november 20-án, a Gyermekjogi Világnapon kerül sor. A díj alapítását Varga Gábor özvegye is támogatta.</p>
      <p>A díjak odaítéléséről az alapítók felkérésére háromtagú kuratórium dönt majd. A kuratórium tagjai Szegvári Katalin, közkedvelt televíziós újságíró, Gyulai Tamásné, a Nefelejcs utcai Óvoda nyugalmazott vezetője, egykori kolléga és Vargáné Fellner Magdolna, Varga Gábor özvegye.</p>
      <p>
        <i>Eddigi Varga Gábor-díjasok</i>
      </p>
      <p>
        <i>2013: Lantos Ágnes és Szabó Erika<br/>2014: Rajnai Éva és Sziklavári Beáta<br/>2015: Zeibig Tamás<br/>2016: Darnainé Durcsán Rózsa és Mózes Dóra<br/>2017: Felszeghy Zoltán<br/>2018: Tímár Krisztina és Burka Erika</i>
      </p>
    </article>
  </body>
</html>