<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201013/%D8%A7%D9%85%D9%86%DB%8C%D8%AA-%D9%88-%D8%A2%D8%B1%D8%A7%D9%85%D8%B4-%D8%B4%D8%A7%D9%87%DB%8C%D9%86-%D8%B4%D9%87%D8%B1-%D9%85%D8%AF%DB%8C%D9%88%D9%86-%D8%AD%D8%B6%D9%88%D8%B1-%D8%A8%D8%B3%DB%8C%D8%AC%DB%8C%D8%A7%D9%86-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T15:23:34+00:00"/>
    <meta property="og:title" content="امنیت و آرامش شاهین‌شهر مدیون حضور بسیجیان است"/>
    <meta property="og:description" content="ایسنا/اصفهان فرمانده ناحیه مقاومت بسیج شهرستان شاهین‌شهر و میمه وارد نشدن خسارت به اموال عمومی شهرستان شاهین‌شهر و میمه در اغتشاشات اخیر را مدیون حضور بسیجیان در صحنه دانست."/>
  </head>
  <body>
    <article>
      <h6 class="kicker">فرمانده ناحیه مقاومت بسیج شاهین‌شهر:</h6>
      <h1>امنیت و آرامش شاهین‌شهر مدیون حضور بسیجیان است</h1>
      <address><time datetime="2019-11-23T15:23:34+00:00">23 Nov 2019, 15:23</time> by <a rel="author">سید حبیب الله وکیل زاده</a></address>
      <p>ایسنا/اصفهان فرمانده ناحیه مقاومت بسیج شهرستان شاهین‌شهر و میمه وارد نشدن خسارت به اموال عمومی شهرستان شاهین‌شهر و میمه در اغتشاشات اخیر را مدیون حضور بسیجیان در صحنه دانست.</p>
      <p>مسعود جهانگیری امروز (شنبه) در جمع اصحاب رسانه به مناسبت هفته بسیج در مقر فرماندهی ناحیه مقاومت بسیج شهرستان شاهین‌شهر و میمه همه وفاداران به نظام مقدس جمهوری اسلامی را بسیجیان اصیل دانست و اظهار کرد: دانش، بینش و فرهنگ مردم فهیم شهرستان، همراه و هم‌گام با جوانمردی، دلیری و رشادت بسیجیان شاهین‌شهر و میمه دلیل اصلی فقدان خسارت به اموال عمومی، امنیت و آرامش شهرستان در حوادث اخیر بود.</p>
      <p>وی بر تلاش اشرار مزدور و سیاست‌گذاری بیگانگان در به آشوب کشیدن کشور تاکید کرد و ادامه داد: امنیت و آرامش شهر و شهروندان و فقدان درگیری و آشوب شدید در حوادث اخیر در شهرستان، مرهون و مدیون حضور نیروهای بسیجی در مدیریت و پیشگیری از اغتشاشات است.</p>
      <p>به گزارش ایسنا، فرمانده ناحیه مقاومت بسیج شاهین‌شهر،به سابقه تشکیل بسیج اشاره و خاطرنشان کرد: بسیج ۹ ماه پیش از آغاز جنگ تحمیلی به فرمان حضرت امام خمینی (ره) در راستای پاسداری، صیانت، احیای اسلام و تزریق خودباوری به دنیا برای مقابله با استکبار جهانی تشکیل شد که  رشادت‌ها، دلیری‌ها و بزرگ‌مردی بسیجیان درمدت ۸ سال دفاع مقدس برهمگان آشکار است و پس از پایان جنگ تحمیلی جامعه بسیجیان وظیفه سازندگی، بازسازی و ساماندهی جهادی را علاوه بر تامین امنیت، تاکنون برعهده گرفته است.</p>
      <p>جهانگیری فعالیت‌های بسیج را در چهار گروه سازندگی، فرهنگی، اقتصادی و عملیاتی طبقه‌بندی کرد و افزود: در بخش سازندگی می‌توان به تامین ۸ منزل مسکونی در منطقه محروم شهرستان و همکاری با خیران در ساخت منازل مسکونی در روستای نورآباد و روستای چم‌گرده از توابع پل دختر در سیل اخیر لرستان نام برد.</p>
      <p>وی با اشاره به سال رونق تولید و فرمایشات رهبر معظم انقلاب در مورد اقتصاد مقاومتی، گفت: تخصیص ۵۰ میلیون تومان تسهیلات کارآفرینی و راه‌اندازی کارگاه‌های تولیدی در قالب ۴ کارگاه قالی‌بافی، ۲ کارگاه خیاطی و یک کارگاه توسعه و پرورش شتر مرغ اقدامات بسیج از ابتدای سال تا کنون بوده است.</p>
      <p>فرمانده ناحیه مقاومت بسیج شاهین‌شهر، وظایف بسیج در بعد فرهنگی جامعه را کاهش آسیب های اجتماعی ناشی از طلاق، اعتیاد، عدم ازدواج جوانان و ... دانست و تصریح کرد: برای ایجاد بستر سالم و مناسب در راستای تحقق ازدواج آسان بسیج شاهین‌شهر و میمه از ابتدای سال تاکنون اقدام به تهیه اقلام جهیزیه ۴ زوج به ارزش ۱۸ میلیون تومان کرده و همچنین در راستای اصلاح رفتاری افراد در شهرستان و کاهش شدت و تعداد مشکلات روحی همایش‌ها و نشست‌های محله‌محور برگزار کرده است.</p>
      <p>جهانگیری اعزام ۲۲ حافظ کل قرآن کریم از شهرستان به روستایی در استان کرمان در راستای تبلیغ و تبیین معارف قرآنی و ویزیت هزار بیمار در سطح شهرستان توسط ۴ تیم پزشکی عمومی، تخصصی زنان، روانشناسی و دندانپزشکی را از دیگر فعالیت‌های بسیج شهرستان شاهین شهر و میمه عنوان کرد.</p>
      <p>انتهای پیام<br/> </p>
    </article>
  </body>
</html>