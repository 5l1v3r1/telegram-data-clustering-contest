<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/trziste/Vise-od-50-izlagaca-predstavilo-rakiju-med-likere-u-Mrkojnic-Gradu/570133?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T15:31:18+00:00"/>
    <meta property="og:title" content="Više od 50 izlagača predstavilo rakiju, med, likere u Mrkojnić Gradu"/>
    <meta property="og:description" content="MRKONJIĆ - U Mrkonjić Gradu danas su održani Festival domaće rakije, Etno festival &quot;Jabuka&quot; i Dani meda, koji su okupili više od 50 izlagača iz Republike Srpske, Federacije BiH, Srbije i Slovenije."/>
  </head>
  <body>
    <article>
      <h1>Više od 50 izlagača predstavilo rakiju, med, likere u Mrkojnić Gradu</h1>
      <address><time datetime="2019-11-23T15:31:18+00:00">23 Nov 2019, 15:31</time> by <a rel="author">Srna</a></address>
      <p>MRKONJIĆ - U Mrkonjić Gradu danas su održani Festival domaće rakije, Etno festival "Jabuka" i Dani meda, koji su okupili više od 50 izlagača iz Republike Srpske, Federacije BiH, Srbije i Slovenije.</p>
      <p>Na štandovima su bile izložene razne vrste rakija, likera, meda, zanatskih proizvoda i tradicionalnih jela.</p>
      <p>Načelnik opštine Mrkonjić Grad Divna Aničić rekla je novinarima da je cilj brendiranje rakije i meda.</p>
      <p>"Svjesni smo da je težak put, ali se nadam se da će i ovaj Festival rakije tome doprinijeti i da ćemo po rakiji i medu biti prepoznatljivi", istakla je Aničićeva.</p>
      <p>Prema ocjeni stručnog žirija, najbolju šljivovicu ove godine imala je Željka Landeka-Aleksić iz Ribnika, drugo mjesto pripalo je Slobodanu Seniću iz Rače Kragujevačke, a treće Gojku Joviću iz Mrkonjić Grada.</p>
      <p>Marinko Risović iz Busije kod Ribnika proglašen je za najboljeg "gradimira" Republike Srpske jer je bio najbolji u ocjenjivanju jačine mrkonjićke šljivovice.</p>
      <p>Risović je rekao da je za kvalitetnu i dobru rakiju potrebna zdrava, zrela šljiva, te čisto i adekvatno suđe.</p>
      <p>"Morate imati kvalitetnu sirovinu, zrelu i dobru šljivu, a proces pečenja teče lagano, uz redestilaciju. Cijena moje šljivovice varira od 15 do 50 KM, zavisno od toga koliko je stara", naveo je Risović, koji je danas prodavao šljivovicu, travaricu, drenovaču i klekovaču.</p>
      <p>Mira Jalić Čavlović iz Laktaša donijela je specijalnu rakiju od tikve budimke.</p>
      <p>"Bavim se i proizvodnjom organske hrane. Pored hrane i rakije, predstavila sam i narodnu nošnju jer pokušavam da spojim istoriju, tradiciju i kulturu", rekla je Čavlovićeva.</p>
      <p>Milenko Milovac iz Šipova je svojim predmetima od drveta izmamio osmijehe mnogim mušterijama.</p>
      <p>"Uvijek donesem nešto interesantno i neobično, ove godine sam za vašar napravio vito za pređu vune i na taj način pokušavam da skrenem pažnju ljudima s ciljem da se sačuvaju stari zanati", istakao je Milovac.</p>
      <p>Jasminka Živković iz Doboja je izložila bogatu paletu čajeva, melema i sirupa protiv kašlja.</p>
      <p>Posebnu pažnju su privlačile svojim tradicionalnim jelima žene iz Saveza seoskih žena iz Slovenije.</p>
      <p>"Radujemo se što predstavljamo našu državu, prezentujemo tradicionalna jela, pogače, kolače, hljeb. Ovdje smo drugi put jer želimo da vidimo kako druga udruženja žena rade i da razmijenimo iskustva", rekla je Irina Ule iz Slovenije.</p>
      <p>Današnje druženje pratila je igra i pjesma lokalnog Kulturno-umjetničkog društva "Petar Prvi Karađorđević Mrkonjić".</p>
      <p>Ove manifestacije održane su u okviru Aranđelovdanskog vašara, koji je počeo u ponedjeljak, 18. novembra, predavanjem za pčelare, a završava se danas.</p>
      <p>Organizator je Agencija za privredni razvoj u saradnji sa opštinom, a pokrovitelj je opština Mrkonjić Grad.</p>
    </article>
  </body>
</html>