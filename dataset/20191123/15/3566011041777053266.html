<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549496.html/%D8%AA%D9%88%D8%B3%D8%B9%D9%87-%DA%AF%D8%B1%D8%AF%D8%B4%DA%AF%D8%B1%DB%8C-%D8%AF%D8%B1%DB%8C%D8%A7%DB%8C%DB%8C-%D8%AF%D8%B1-%D9%87%D8%B1%D9%85%D8%B2%DA%AF%D8%A7%D9%86-%D8%B3%D8%A8%D8%A8-%D8%A7%D8%B4%D8%AA%D8%BA%D8%A7%D9%84%D8%B2%D8%A7%DB%8C%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T15:54:00+00:00"/>
    <meta property="og:title" content="توسعه گردشگری دریایی در هرمزگان سبب اشتغالزایی می‌شود"/>
    <meta property="og:description" content="عفیفی پور ضمن اعلام هشدار جدی در خصوص پیامدهای منفی تجمع شناورها در محدوده دریایی&quot;پشت شهر&quot; بندرعباس گفت: گردشگری دریایی و ساحلی می تواند با ایجاد ارزش افزوده و خلق ثروت، نقش آفرینی موثری در ارتقای معیشت ساحل نشینان و شکوفایی اقتصادی مناطق محروم داشته باشد."/>
  </head>
  <body>
    <article>
      <h1>توسعه گردشگری دریایی در هرمزگان سبب اشتغالزایی می‌شود</h1>
      <h2>مدیرکل بنادر و دریانوردی هرمزگان تاکید کرد؛</h2>
      <address>
        <time datetime="2019-11-23T15:54:00+00:00">23 Nov 2019, 15:54</time>
      </address>
      <p>عفیفی پور ضمن اعلام هشدار جدی در خصوص پیامدهای منفی تجمع شناورها در محدوده دریایی"پشت شهر" بندرعباس گفت: گردشگری دریایی و ساحلی می تواند با ایجاد ارزش افزوده و خلق ثروت، نقش آفرینی موثری در ارتقای معیشت ساحل نشینان و شکوفایی اقتصادی مناطق محروم داشته باشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://hormoz.ir/"> هرمز؛</a> اله مراد عفیفی پور، مدیرکل بنادر و دریانوردی هرمزگان در نشست هماهنگی طرح تسهیل سفرهای دریایی نوروز 1399 به میزبانی بندر شهید رجایی، اظهار کرد: طی سه چهار سال اخیر اقدامات چشمگیری در زمینه استفاده از ظرفیت های منحصر بفرد و ایجاد نهضت توسعه زیرساخت های گردشگری دریایی در استان هرمزگان شکل گرفته است.</p>
      <p>وی با اشاره به رشد چشمگیر تقاضای سفرهای دریایی از بندرعباس و قشم به مقصد جزایر هرمز و لارک طی این مدت، بیان کرد: مثلث تردد مسافر دریایی در مرکز استان هرمزگان بین بنادر سه گانه شهید حقانی، شهید ذاکری و هرمز هم اکنون به عنوان پرترددترین مسیرهای سفرهای دریایی در کشور محسوب می شود؛ به گونه ای که جزیره هرمز حتی در تابستان هم پذیرای گردشگران بین المللی است.</p>
      <p>مدیرکل بنادر و دریانوردی هرمزگان با اشاره به پیشینه اجرای 13 سال طرح نوروزی ساماندهی و تسهیل سفرهای دریایی در این استان به عنوان پایتخت مسافرت های دریایی ایران گفت: با شیب صعودی 10 درصدی حجم سفرها که امسال شاهد آن بودیم، بنادر و پایانه های مسافری باید آمادگی لازم برای ایجاد توان خدمت رسانی و پاسخگویی به تقاضای سفر به جزایر خلیج فارس با پیش بینی پنج میلیون سفر داشته باشند.</p>
      <p>عفیفی پور گفت: گردشگری دریایی و ساحلی می تواند با ایجاد ارزش افزوده و خلق ثروت، نقش آفرینی موثری در ارتقای معیشت ساحل نشینان و شکوفایی اقتصادی مناطق محروم داشته باشد.</p>
      <p>وی ضمن اعلام هشدار جدی در خصوص پیامدهای منفی تجمع شناورها در محدوده دریایی"پشت شهر" بندرعباس گفت: این موضوع خطری بزرگ و جدی برای ایمنی و امنیت دریانوردی در آب های ساحلی و محدوده دریایی پیرامونی این شهر است و مورد تایید این اداره کل نیست.</p>
      <p>مدیرکل بنادر و دریانوردی هرمزگان خاطر نشان کرد: همه دستگاه های مسئول در استان باید مانع این پدیده شوند.</p>
      <p>انتهای پیام/</p>
      <p> </p>
    </article>
  </body>
</html>