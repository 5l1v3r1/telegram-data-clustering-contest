<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4774805/%D8%B3%D8%A7%D9%84%D8%A7%D9%86%D9%87-%DB%B6%DB%B1-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84-%D8%AA%D9%88%D8%B3%D8%B7-%D8%AE%DB%8C%D8%B1%DB%8C%D9%86-%D8%AF%D8%B1-%D8%AD%D9%88%D8%B2%D9%87-%D8%B3%D9%84%D8%A7%D9%85%D8%AA-%D9%87%D8%B2%DB%8C%D9%86%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T15:37:16+00:00"/>
    <meta property="og:title" content="معاون مجمع خیرین سلامت کشور خبر داد؛ سالانه ۶۱ هزار میلیارد ریال توسط خیرین در حوزه سلامت هزینه می‌شود"/>
    <meta property="og:description" content="قم - معاون مشارکت مردمی و رسانه‌ای مجمع خیرین سلامت کشور با اشاره به حضور چشمگیر روحانیون در عرصه سلامت، گفت: سالانه ۶ هزار و ۱۰۰ میلیارد تومان در حوزه سلامت توسط خیرین هزینه می‌شود."/>
  </head>
  <body>
    <article>
      <h1>معاون مجمع خیرین سلامت کشور خبر داد؛ سالانه ۶۱ هزار میلیارد ریال توسط خیرین در حوزه سلامت هزینه می‌شود</h1>
      <address>
        <time datetime="2019-11-23T15:37:16+00:00">23 Nov 2019, 15:37</time>
      </address>
      <p>به گزارش <a href="https://www.mehrnews.com/">خبرنگار مهر</a>، سید محمد طباطبایی عصر شنبه در نشست خبری با اصحاب رسانه که به مناسبت برگزاری نخستین همایش تجلیل و تکریم از روحانیون فعال در عرصه سلامت به میزبانی قم در سالن همایش‌های امام علی(ع) دانشگاه علوم پزشکی قم برگزار شد، اظهار داشت: مجمع خیرین سلامت کشور به همه استان‌های کشور یک نگاه کلی دارد و به هیچ استانی نگاه ویژه نخواهد داشت و طبق رهنمودهای مقام معظم رهبری اهداف خود را برای جذب مشارکت مردمی در زمینه سلامت منطبق کرده است.</p>
      <p>وی با بیان اینکه روحانیون نقش اساسی در ارتقای سطح سلامت و درمان دارند، گفت: در استان قم هم روحانیون و به ویژه مراجع عالی قدر عظام فعالیت چشمگیری در ساخت بیمارستان، درمانگاه تخصصی و غیره داشتند که می‌توان به بیمارستان آیت الله گلپایگانی، بیمارستان نکویی و هم‌چنین بیمارستان ۳ هزار و ۳۰۰ تخت خوابی آیت الله سیستانی که در آینده به بهره‌برداری خواهد رسید اشاره کرد.</p>
      <p>معاون مشارکت مردمی و رسانه‌ای مجمع خیرین سلامت کشور تصریح کرد: روحانیت در حوزه سلامت نقشی ویژه داشته است که متأسفانه مغفول مانده و بسیاری از آن اطلاعی ندارند.</p>
      <p>وی ادامه داد: در همین راستا ۶ آذرماه همایش تجلیل از روحانیون فعال در حوزه سلامت برگزار خواهد شد که رسالت این همایش تبیین موضوع و تشویق در جهت افزایش مشارکت مردمی است.</p>
      <p>
        <b> وجود ۱۱۰ هزار خیر سلامت در کشور</b>
      </p>
      <p>طباطبایی در بخش دیگری از سخنان خود با بیان اینکه ۱۱۰ هزار خیر در سراسر کشور با مجمع خیرین حوزه سلامت ارتباط دارند، گفت: این مجمع علاوه بر امور سخت‌افزاری مانند تجهیز و نوسازی مراکز به امور نرم‌افزاری مورد نیاز بیماران نیز می‌پردازد؛ برای مثال تلاش برای هدایت خیرین به حمایت از پروژه‌های پژوهشی حوزه سلامت و حوزه پیشگیری است که اگر خیری یک پروژه پژوهشی را حمایت کند می‌تواند نتیجه پروژه را با نام خود به ثبت برساند.</p>
      <p>وی در ادامه گفت: سالانه ۶ هزار و ۱۰۰ میلیارد تومان در حوزه سلامت توسط خیرین هزینه شده است و همچنین ۵ هزار مرکز درمانی با مشارکت مجمع خیرین در کشور ساخته، مرمت و یا تجهیز شده است.</p>
    </article>
  </body>
</html>