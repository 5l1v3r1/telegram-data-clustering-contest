<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/desh-videsh-news/shivsena-played-selfish-game-for-cm-chair-says-ravi-shankar-prasad-scj-81-2021160/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T15:30:15+00:00"/>
    <meta property="og:title" content="“विरोधात बसायचं होतं तर मग खुर्चीसाठी मॅच फिक्सिंग कसं काय?”"/>
    <meta property="og:description" content="शिवसेनेने स्वार्थासाठी युती तोडली असाही आरोप रविशंकर प्रसाद यांनी केला. "/>
  </head>
  <body>
    <article>
      <h1>“विरोधात बसायचं होतं तर मग खुर्चीसाठी मॅच फिक्सिंग कसं काय?”</h1>
      <h2>शिवसेनेने स्वार्थासाठी युती तोडली असाही आरोप रविशंकर प्रसाद यांनी केला. </h2>
      <address><time datetime="2019-11-23T15:30:15+00:00">23 Nov 2019, 15:30</time> by <a rel="author">लोकसत्ता ऑनलाइन</a></address>
      <p>महाराष्ट्र विधानसभा निवडणुकीचा निकाल हा भाजपाचा नैतिक विजय झाला होता. मग शिवसेना पहिल्या दिवसापासून कुणाच्या इशाऱ्यावरुन वागत होती? असा प्रश्न विचारत रविशंकर प्रसादर यांनी पत्रकार परिषदेत विचारला आणि शिवसेना, काँग्रेस आणि राष्ट्रवादी काँग्रेसवर निशाणा साधला. देवेंद्र फडणवीस आणि अजित पवार यांचं सरकार स्थिर असेल असंही रविशंकर प्रसाद यांनी स्पष्ट केलं. बाळासाहेब ठाकरे यांच्या विचारांना न मानणाऱ्या शिवसेनेबाबत मला काहीही बोलायचं नाही असाही टोला त्यांनी लगावला. छत्रपती शिवाजी महाराज यांचं नाव शिवसेनेला घेण्याचा अधिकार आहे का? असाही प्रश्न रविशंकर प्रसाद यांनी विचारला.</p>
      <figure>
        <iframe data-src="https://twitter.com/ANI/status/1198175557030010880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>आम्ही महाराष्ट्रात बहुमत सिद्ध करण्यात यशस्वी होऊ याबाबत आम्हाला काहीही शंका नाही असंही रविशंकर प्रसाद यांनी स्पष्ट केलं. शिवसेनेने पंतप्रधान नरेंद्र मोदी आणि गृहमंत्री अमित शाह यांच्याबाबत जी अशोभनीय भाषा वापरली ते आम्ही सहन करुन शांत बसलो आहोत हे त्यांनी विसरु नये. राज्यपालांनी सत्ता स्थापनेचा दावा करण्याठी शिवसेनेला वेळ दिली होती. त्यामध्ये ते बहुमत का सिद्ध करु शकले नाहीत? असाही प्रश्न त्यांनी विचारला. शिवसेना हा एनडीएमध्ये सहभागी होता. अशात भाजपाच्या नेत्यांवर त्यांनी टीका कशी काय केली? शिवसेनेने स्वार्थासाठी युती तोडली असाही आरोप रविशंकर प्रसाद यांनी केला.</p>
      <p>राष्ट्रवादीत काय चाललं आहे? शिवसेनेत काय चाललं आहे याच्याशी मला काहीही घेणंदेणं नाही. आम्ही विरोधात बसणार आहोत असं शरद पवार यांनी वारंवार सांगितलं होतं. मग सत्तास्थापनेसाठी संगीत खुर्ची कशी काय सुरु होती असाही प्रश्न रविशंकर प्रसाद यांनी विचारला आहे.</p>
    </article>
  </body>
</html>