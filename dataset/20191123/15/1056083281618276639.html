<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201019/%D9%88%D8%B1%D9%88%D8%AF-%D8%A8%D8%B3%DB%8C%D8%AC-%D8%A8%D9%87-%D8%B9%D8%B1%D8%B5%D9%87-%D9%87%D8%A7%DB%8C-%D9%85%D8%AE%D8%AA%D9%84%D9%81-%DA%A9%D8%B4%D9%88%D8%B1-%DB%8C%DA%A9-%D8%B6%D8%B1%D9%88%D8%B1%D8%AA-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T15:56:35+00:00"/>
    <meta property="og:title" content="ورود بسیج به عرصه‌های مختلف کشور یک ضرورت است"/>
    <meta property="og:description" content="ایسنا/فارس نماینده ولی فقیه در فارس، بسیج را یک ظرفیت عظیم و تاثیرگذار دانست و بر ضرورت ورود اقشار بسیج به عرصه‌های مختلف علمی و اجرایی کشور تاکید کرد."/>
  </head>
  <body>
    <article>
      <h6 class="kicker">نماینده ولی فقیه در فارس:</h6>
      <h1>ورود بسیج به عرصه‌های مختلف کشور یک ضرورت است</h1>
      <address><time datetime="2019-11-23T15:56:35+00:00">23 Nov 2019, 15:56</time> by <a rel="author">علی محمد پشوتن</a></address>
      <p>ایسنا/فارس نماینده ولی فقیه در فارس، بسیج را یک ظرفیت عظیم و تاثیرگذار دانست و بر ضرورت ورود اقشار بسیج به عرصه‌های مختلف علمی و اجرایی کشور تاکید کرد.</p>
      <p>آیت‌الله لطف‌الله دژکام در جمع فرماندهان سپاه و بسیج استان فارس ضمن تبریک هفته بسیج و با بیان اینکه به بسیجی بودن خود افتخار می کند، از تلاشها و زحمات بسیجیان طی هفته گذشته با هدف برقراری نظم و امنیت در شیراز و دیگر نقاط فارس قدردانی کرد.</p>
      <p>وی خاطرنشان کرد: تلاش بسیجیان در چارچوب اداری نمی گنجد و برخاسته از عشق و محبت است؛ تا انسان ایمان و عشق به هدف نداشته باشند، قادر نخواهد بود اینگونه وارد میدان شود، ولو اینکه برای کار مزد دریافت کند.</p>
      <p>امام جمعه شیراز با اشاره به روایتی از حضرت علی(ع) مبنی براینکه مومن از روی بصیرت شمشیر می زند، گفت: نکته دیگری که در قرآن نیز به آن اشاره شده اینست که بسیجی بودن بدون ایمان و اعتقاد به آخرت بسیجی نمی شود، این ایمان است که برای بسیجی انگیزه ایجاد می کند.</p>
      <p>او با اشاره به روایت دیگری از امیرالمومنین(ع) با این مضمون که "اگر کسی مراقب آخرت باشد اوج شجاعت را به دست می آورد"، خاطرنشان کرد که این در مسئله تربیت نیروها مهم است و باید در حلقه های صالحین تقویت ایمان افراد را مدنظر قرار داد.</p>
      <p>امام جمعه شیراز با بیان اینکه اگر ایمان و عقیده در کار بود به تعبیر مشهور خروجی اش میشود بسیج که مدرسه عشق است، اضافه کرد: امروز با این پیشینه قوی و با این اهداف متعالی که در بسیج وجود دارد، ما باید صادر کننده این تفکر به دیگر نقاط مختلف دنیا باشیم اما متاسفانه بر روی داشته های خود به قدر کافی تکیه نکرده ایم.</p>
      <p>آیت الله دژکام ادامه داد: نکته دیگر اینکه باید مجموعه هایی باشند تا بر روی مسائل موجود فکر کنند و سئوالات مهم امروز را پاسخ دهند. این نیازهایی است که از نظر مسائل سیاسی، عقیدتی و فرهنگی داریم و به همین نسبت هم سئوالاتی در عرصه های اقتصادی وجود دارد.</p>
      <p>امام جمعه شیراز با اشاره به حضور اساتید متعهد بسیجی در دانشگاه ها که توان ارائه راه حل برای مشکلات جامعه را دارند، گفت: باید به سراغ آنان رفته و از راهکارهایشان استفاده کنیم؛ مسائلی وجود دارد که اگر بسیج وارد شود، خلاءهای راهکاری که در ذهن مسئولان وجود دارد، برطرف خواهد شد.</p>
      <p>او اضافه کرد: در هفته بسیج باید به نوعی قضیه ورود بسیجیان همه اقشار به مسائل کشور را مطرح کنید تا در رده تصمیم گیران عالی کشور بررسی کنند و بسیجی هر کجا به تناسب امکاناتش وارد میدان شود؛ این کار نیاز امروز جامعه ما است وگرنه هرچه جلو برویم بیشتر لطمه می خوریم.</p>
      <p>امام جمعه شیراز موضوع دیگر را بحث بسیج با محوریت مساجد دانست و گفت: مساجد را باید در سطحی فعال کرد که جوابگوی تمام نیازهای محلات باشد.</p>
      <p>نماینده ولی فقیه در استان فارس، همچنین با تصریح اینکه امتحان الهی تعطیلی ندارد و هر از گاهی همه ما امتحان می شویم و خداوند به ما نمره می دهد، گفت: بین کسانیکه با همه فتنه انگیزیها، حمایت از نظام و رهبری را تا پای جان ادامه می دهد با کسی که گوشه ای نشسته و کاری انجام نمیدهد.</p>
      <p>امام جمعه شیراز با بیان اینکه عده ای در صحنه سختی ورود نکرده و راحت کناره گیری می کنند، ابراز امیدواری کرد که تفکر بسیجی حاکم بر نیروهای سپاهی و بسیجی را بتوان در سطح وسیعتری از جامعه رواج داد تا نتایج خوبی حاصل شود.</p>
      <p>انتهای پیام</p>
    </article>
  </body>
</html>