<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/alegeri-prezidentiale-2019-eugen-tomac-votat-serbia-presedintele-romaniei-isi-indrepte-atentia-catre-cei-nevoiti-lupte-apara-identitatea-cultura-traditiile-romanesti-foto-video-1922403523102019111519178449"/>
    <meta property="og:site_name" content="News.ro"/>
    <meta property="article:published_time" content="2019-11-23T15:35:10+00:00"/>
    <meta property="og:title" content="Alegeri prezidenţiale 2019 – Eugen Tomac a votat în Serbia: Preşedintele României trebuie să îşi îndrepte atenţia şi către cei care sunt nevoiţi să lupte pentru a-şi apăra identitatea, cultura şi tradiţiile româneşti - FOTO/ VIDEO"/>
    <meta property="og:description" content="Liderul PMP, Eugen Tomac, a votat, sâmbătă, la Consulatul General al României de la Zaječar, Serbia, precizând că a ales să fie alături de comunitatea românească din Valea Timocului. ”Preşedintele României trebuie să îşi îndrepte atenţia şi către cei care sunt nevoiţi să lupte pentru a-şi apăra identitatea, cultura şi tradiţiile româneşti”, a spus Tomac."/>
  </head>
  <body>
    <article>
      <h1>Alegeri prezidenţiale 2019 – Eugen Tomac a votat în Serbia: Preşedintele României trebuie să îşi îndrepte atenţia şi către cei care sunt nevoiţi să lupte pentru a-şi apăra identitatea, cultura şi tradiţiile româneşti - FOTO/ VIDEO</h1>
      <address><time datetime="2019-11-23T15:35:10+00:00">23 Nov 2019, 15:35</time> by <a rel="author">News.ro</a></address>
      <p>
        <b>Liderul PMP, Eugen Tomac, a votat, sâmbătă, la Consulatul General al României de la Zaječar, Serbia, precizând că a ales să fie alături de comunitatea românească din Valea Timocului. ”Preşedintele României trebuie să îşi îndrepte atenţia şi către cei care sunt nevoiţi să lupte pentru a-şi apăra identitatea, cultura şi tradiţiile româneşti”, a spus Tomac.</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmiscareapopulara.tv%2Fvideos%2F465967630700322%2F&amp;show_text=0&amp;width=560" width="560" height="356" data-service="Facebook" scrolling="no"/>
      </figure>
      <p>”Am ales să fiu alături de comunitatea românească din Valea Timocului invitat fiind la un eveniment, dar şi pentru a atrage atenţia asupra obligaţiei pe care o avem de a nu-i abandona pe românii de aici. Preşedintele României trebuie să îşi îndrepte atenţia şi către cei care sunt nevoiţi să lupte pentru a-şi apăra identitatea, cultura şi tradiţiile româneşti. România este model în ceea ce priveşte respectarea drepturilor minorităţilor, iar preşedintele trebuie să se asigure ca şi românii să aibă parte de acelaşi tratament în alte state. Avem în Serbia o comunitate numeroasă de români care nu au şcoli, nu au biserici şi nu sunt reprezentaţi în administraţia locală conform ponderii lor. Asta în condiţiile în care, în 2012, România a condiţionat votul său pentru parcursul european al Serbiei de respectarea Protocolului bilateral privind protecţia minorităţilor naţionale”, a declarat, sâmbătă, Eugen Tomac care a votat la Consulatul General al României de la Zaječar, Serbia.</p>
      <p>Tomac a afirmat că a votat cu gândul la o extindere a Uniunii Europene.</p>
      <p>”Am votat astăzi alături de românii din Valea Timocului cu speranţa că Preşedintele României ca membru în Consiliul European, va contribui activ la extinderea Uniunii Europene în Balcani, dar şi la est de Prut”, a mai spus Tomac.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>