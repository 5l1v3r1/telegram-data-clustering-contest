<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/nauka-tehnologija/nauka/Rajcevic-Srpska-moze-biti-regionalni-lider-u-razvoju-informaciono-komunikacionih-tehnologija/570134?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T15:33:14+00:00"/>
    <meta property="og:title" content="Rajčević: Srpska može biti regionalni lider u razvoju informaciono-komunikacionih tehnologija"/>
    <meta property="og:description" content="JAHORINA - Ministar za naučno-tehnološki razvoj, visoko obrazovanje i informaciono društvo Republike Srpske Srđan Rajčević izjavio je danas da je konferencija &quot;Forvard&quot;, koja će narednog mjeseca biti održana u Banjaluci, jedna od pokretačkih snaga za razvoj informaciono-komunikacionih tehnologija koje su razvojna šansa i grana privrede u kojoj Srpska može da bude lider u regionu."/>
  </head>
  <body>
    <article>
      <h1>Rajčević: Srpska može biti regionalni lider u razvoju informaciono-komunikacionih tehnologija</h1>
      <address><time datetime="2019-11-23T15:33:14+00:00">23 Nov 2019, 15:33</time> by <a rel="author">Srna</a></address>
      <p>JAHORINA - Ministar za naučno-tehnološki razvoj, visoko obrazovanje i informaciono društvo Republike Srpske Srđan Rajčević izjavio je danas da je konferencija "Forvard", koja će narednog mjeseca biti održana u Banjaluci, jedna od pokretačkih snaga za razvoj informaciono-komunikacionih tehnologija koje su razvojna šansa i grana privrede u kojoj Srpska može da bude lider u regionu.</p>
      <p>Rajčević je na konferenciji za novinare na Jahorini, na kojoj je predstavljen koncept i program "Forvarda", istakao da je digitalna transformacija društva postavljena kao jedan od ključnih ciljeva u Programu ekonomskih reformi Vlade Srpske i u ekspozeu premijera Radovana Viškovića.</p>
      <p>On je rekao da je uslov za dostizanje tog cilja popularizacija pomenute teme i razvoj informaciono-komunikacionih tehnologija.</p>
      <p>"S ciljem popularizacije ove teme potrebno nam je mnogo ovakvih događaja i stručnih konferencija na kojima će se okupljati stručnjaci iz domaćih kompanija kojima su osnovni biznis informaciono-komunikacione tehnologije i inostrani stručnjaci iz te oblasti. Želimo da Banjaluku obojimo u boje informaciono-komunikacionih tehnologija i poručimo regionu da u Srpskoj počinju nova vremana za njihov razvoj", naglasio je Rajčević.</p>
      <p>On je izrazio nadu da će konferencija "Forvard" prerasti u tradicionalnu, te zahvalio kabinetima predsjednika i premijera Republike Srpske i platinastim sponzorima na podršci u organizaciji skupa.</p>
      <p>Direktor Inovacionog centra Banjaluka Drago Gverić izjavio je da će na otvaranju konferencije dominantna tema biti digitalna transformacija i njen značaj za razvoj čitavog društva i malih kompanija, te za bolji život građana.</p>
      <p>Prema njegovim riječima, drugi dan će biti posvećen pametnim gradovima kao trendu koji se razvija paralelno sa digitalnom transformacijom i pruža unapređenje uslužnih procesa i saradnje i komunikacije lokalnih administracija sa građanima i javnim sektorom.</p>
      <p>"Imamo veliki odziv govornika, učesnika i panelista koji su u ovom procesu godinama i prenijeće nam svoje impresije i utiske, te pomoći smjernicama kako bismo ono što je tema konferencije integrisali u svakodnevni život u Srpskoj", kaže Gverić.</p>
      <p>Generalni direktor "M:tela" Marko Lopičić rekao je da su tehnološki razvoj i investicije osnovni postulati te kompanije.</p>
      <p>"Digitalna transformacija je dio strateškog plana `M:tela` i uveliko je sprovodimo i na unutrašnjem i na spoljašnjem planu. Svi procesi unutar kompanije `M:tel` su digitalitzovani i automatizovani i bazirani na najsavremenijim rješenjeima. Radimo na razvoju različitih rješenja koja ćemo ponuditi spoljnom tržištu kada digitalna trasformacija u cijeloj Srpskoj i BiH dobije zamah", istakao je Lopičić.</p>
      <p>Bez jake telekomunikacione infrastruktiure, a posebno optičke mreže, dodao je on, nije moguće sprovesti digitalnu transformaciju.</p>
      <p>"Zbog toga je kompanija `M:tel` nezaobilazno mjesto za stvaranje osnova za digitalnu transformaciju. Već sada imamo optičku mrežu u svim gradovima u Srpskoj i u Sarajevu", rekao je Lopičić, podsjetivši da je kompanija u posljednjih 12 godina investirali 1,4 milijarde KM, te da je većina novca otišla u optičku infrastrukturu.</p>
      <p>Direktor kompanije "Prointer" iz Banjaluke Bojan Vujić ocijenio je da je konferencija korak u smjeru isticanja značaja digitalne transformacije društva.</p>
      <p>"Kompanija `Prointer` će iskoristiti priliku da promoviše naš koncept digitalne transformacije. To je veoma važno jer digitalizacija u javnom sektoru, privredi i lokalnim zajednicama mora da bude na mnogo višem nivou", rekao je Vujić.</p>
      <p>Prema njegovim riječima, benefiti digitalizacije su višestruki, a najvažniji su uštede, optimizacija, automatizacija i povećanje konkurentnosti.</p>
      <p>"Važno je da se svi uključimo u ovakve projekte kako bi nivo digitalizacije našeg društva bio podignut, a time bi i privreda bolje funkcionisala i životni standard bi bio viši", poručio je Vujić.</p>
      <p>Konferencija "Forvard" biće održana 4. i 5. decembra u Banskom dvoru u Banjaluci.</p>
      <p>Organizatori ovog stručnog skupa su Ministarstvo za naučno-trehnološki razvoj, visoko obrazovanje i informaciono društvo i Inovacioni centar Banjaluka uz podršku platinastih sponzora komapnija "M:tel" i "Prointer".</p>
    </article>
  </body>
</html>