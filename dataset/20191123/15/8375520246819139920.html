<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/nachalnik-generalnogo-shtabu-pojasniv-navishcho-rosiji-potriben-krim-641942.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T15:31:41+00:00"/>
    <meta property="og:title" content="Начальник Генерального штабу пояснив, навіщо Росії потрібен Крим"/>
    <meta property="og:description" content="«Питання Криму» ніколи не буде вважатися закритим – Хомчак"/>
  </head>
  <body>
    <article>
      <h1>Начальник Генерального штабу пояснив, навіщо Росії потрібен Крим</h1>
      <address>
        <time datetime="2019-11-23T15:31:41+00:00">23 Nov 2019, 15:31</time>
      </address>
      <h4>«Питання Криму» ніколи не буде вважатися закритим – Хомчак</h4>
      <p>Припинення анексії Криму та повернення його до складу України є можливим лише за умови міжнародної солідарності, при цьому Захід має розуміти, для чого саме Російська Федерація захопила Кримський півострів.</p>
      <p>Таку думку в інтерв’ю кореспонденту <a href="https://www.ukrinform.ua/rubric-polytics/2824064-krim-potriben-rosii-abi-panuvati-vze-u-seredzemnomu-mori-homcak.html">Укрінформу</a> у Брюсселі висловив начальник Генерального штабу – Головнокомандувач Збройних Сил України генерал-лейтенант Руслан Хомчак, який взяв участь у заходах в рамках засідання Військового комітету ЄС.</p>
      <p>Відповідаючи на запитання щодо ставлення західних партнерів до ситуації навколо Криму, український воєначальник наголосив, що «питання Криму» ніколи не буде вважатися закритим.</p>
      <p>«Крим – це Україна, і в жодному разі про це не можна забувати. Повернути Крим можна лише разом, щоб ви (Захід) нам допомагали, щоб ваші бізнесмени туди не їхали. Щоб ви розуміли – Крим Росії потрібен зовсім не як місце для відпочинку росіян. Він розглядається як російська база, потужна, яка повинна «кошмарити» всю Європу і північну Африку, і має дати їм, росіянам, можливість панувати вже в Середземному морі. Я не помилився – саме в Середземному морі», – сказав начальник Генерального штабу Збройних Сил України.</p>
      <p>Він зауважив, що зараз Росія не лише Азовське море, але й весь Чорноморський басейн намагається позиціонувати ледь не як російські внутрішні води, і на це ані Україна, ані її партнери не будуть закривати очей.</p>
      <p>«Звичайно, там є Туреччина, яка цього не дозволить, яким би чином Росія не хотіла б з ними зблизитися. Там є країни НАТО – Румунія і Болгарія. З начальником штабу Румунії мав щойно розмову, він повністю підтримує співпрацю з нами. Тож Чорне море найближчим часом буде регіоном, де різні сили будуть випробувати свої можливості і своє терпіння», – зазначив Хомчак.</p>
      <p>Він згадав про нещодавній візит Північноатлантичної Ради до Одеси і висловив впевненість, що співпраця з країнами НАТО у розвитку військово-морських спроможностей України значно прискорить формування сучасних ВМС України.</p>
      <p>«Така співпраця не лише допоможе – вона набагато прискорить таку роботу. Тому що концепція у нас є, стратегія є, є всі відповідні розрахунки. Але, якщо ми робитимемо це самотужки – це забере десятки років. Ми розуміємо, що побудувати корабель, або навіть один катер – це роки потрібні. Зараз кроки є реальними», – сказав начальник Генерального штабу.</p>
      <p>Він нагадав, що американська сторона вже передала Україні два військові кораблі типу Айленд (Island), невдовзі, після того, як на них буде поставлено озброєння, вони остаточно встануть у стрій. Як очікується, наступного року американська сторона передасть України ще три такі швидкісні патрульні катери, що наростить спроможності України у Чорному морі. Водночас, Україна продовжує докладати зусилля для розвитку комплексів берегової охорони, щоб надійно захистити українське узбережжя.</p>
      <blockquote>
        <b>Читайте також: <a href="https://glavcom.ua/columns/yuriybutusov/zelenskiy-ne-znayshov-chasu-shchob-zgadati-pro-zagibel-kombriga-128-brigadi-korostelova-641132.html">Зеленський не знайшов часу, щоб згадати про загибель комбрига 128 бригади Коростельова.</a></b>
      </blockquote>
      <p>Як повідомлялося, <a href="https://glavcom.ua/news/chumak-z-ofisu-prezidenta-viluchili-shifrotelegrami-shchodo-ilovayskoji-tragediji-639273.html">з Офісу президента вилучили шифротелеграми щодо Іловайської трагедії.</a></p>
      <related>
        <a href="https://glavcom.ua/country/society/inozemci-pro-golodomor-unikalni-foto-vid-avstriyskogo-inzhenera-641925.html"/>
        <a href="https://glavcom.ua/country/society/doslidzhennya-bilshist-ukrajinciv-viryat-u-boga-65-z-nih-pravoslavni-641456.html"/>
        <a href="https://glavcom.ua/world/observe/u-kongresi-ssha-rozkazhut-pro-rol-shokina-u-poshuku-kompromatu-na-bajdena-cnn-641913.html"/>
      </related>
    </article>
  </body>
</html>