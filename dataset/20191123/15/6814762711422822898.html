<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S8nK5/pospisil-na-snemu-strany-se-musi-spojit-aby-porazily-oligarchu"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T15:41:00+00:00"/>
    <meta property="og:title" content="Pospíšil na sněmu: Strany se musí spojit, aby porazily oligarchu"/>
    <meta property="og:description" content="V duchu bilancování uplynulých dvou let činnosti TOP 09 se nesl dnešní první den jejího volebního sněmu, jehož delegáti zvolí v neděli nové stranické vedení. Končící předseda Jiří Pospíšil se vyslovil pro spolupráci pravicových opozičních stran, jeho nástupce by měl v těchto snahách pokračovat. O předsednické křeslo se v neděli utkají liberálněji laděná poslankyně Markéta Pekarová Adamová a senátor Tomáš Czernin řazený ke konzervativnějším politikům."/>
  </head>
  <body>
    <article>
      <h6 class="kicker">SNĚM TOP 09</h6>
      <h1>Pospíšil na sněmu: Strany se musí spojit, aby porazily oligarchu</h1>
      <address><time datetime="2019-11-23T15:41:00+00:00">23 Nov 2019, 15:41</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>V duchu bilancování uplynulých dvou let činnosti TOP 09 se nesl dnešní první den jejího volebního sněmu, jehož delegáti zvolí v neděli nové stranické vedení. Končící předseda Jiří Pospíšil se vyslovil pro spolupráci pravicových opozičních stran, jeho nástupce by měl v těchto snahách pokračovat. O předsednické křeslo se v neděli utkají liberálněji laděná poslankyně Markéta Pekarová Adamová a senátor Tomáš Czernin řazený ke konzervativnějším politikům.</b>
      </p>
      <p>TOP 09, která v posledních sněmovních volbách ještě pod vedením Miroslava Kalouska jen těsně překročila pětiprocentní hranici pro vstup do dolní komory, musí podle Pospíšila udělat maximum pro spojování demokratických politických sil. Cílem je podle dosluhujícího šéfa TOP 09 poslat do opozice nyní nejsilnější hnutí ANO premiéra Andreje Babiše.</p>
      <p>Pospíšil, jenž stranu vedl v souběžných komunálních a senátních volbách a následně ve volbách do Evropského parlamentu, pokládá poslední dva roky pro TOP 09 za úspěšné. TOP 09 se opět dostala do vedení Prahy a v koalici s hnutím STAN získala tři europoslance, Pospíšil je jedním z nich.</p>
      <h3>Kalousek je pro Czernina</h3>
      <p>V nedělní volbě předsedy se podle Pospíšila utkají dva viditelní politici. „Oba mohou vést TOP 09 dobře,“ řekl. Rovněž čestný předseda TOP 09 Karel Schwarzenberg ocenil, že strana má dva kvalitní kandidáty do svého čela. Nynější první místopředsedkyni Pekarovou Adamovou vyzdvihl pro její práci ve Sněmovně. „Tomáše Czernina znám dlouhá léta. Vím, co dělá v Senátu. Pro něho svědčí, že je oceněn ve vlastním kraji. Pořadí si udělejte vy sami,“ řekl delegátům Schwarzenberg.</p>
      <p>Kalousek, který se Schwarzenbergem před deseti lety TOP 09 zakládal a nyní vede stranickou sněmovní frakci, podporuje nynějšího řadového místopředsedu Czernina. Za nejdůležitější ale pokládá to, aby Czernin a Pekarová Adamová vytvořili tandem předsedy a prvního místopředsedy a snažili se stranu učinit čitelnější a atraktivnější.</p>
      <h3>Fiala: Kde to bude mít smysl, otevřeme dveře spolupráci</h3>
      <p>Už dopoledne vystoupili před delegáty se zdravicemi zástupci dalších opozičních, ale i neparlamentních stran. Předseda ODS Petr Fiala mimo jiné uvedl, že opozice bude čelit ve Sněmovně většině v podobě hnutí ANO, KSČM a SPD s politickým krytím ČSSD zřejmě ještě dva roky a nezmění to žádné deklarace, průzkumy nebo spolupráce či nespolupráce. Ohledně případné spolupráce opozičních stran podotkl, že nyní je úkolem uspět příští rok v krajských volbách a potvrdit převahu pravostředové politiky v Senátu. „Kde to bude mít smysl, budeme otevírat dveře ke spolupráci,“ řekl. „Pak můžeme uvažovat o druhém kroku, jak dosáhnout změny ve Strakově akademii (sídle vlády),“ dodal.</p>
      <p>Odpoledne delegáti, kterých se v jednom z pražských hotelů sjelo kolem 170, rozhodli o úpravě stranických stanov. Mají zrychlit přijímání nových členů a usnadnit vznik místních organizací, nově budou k založení stačit tři členové. Delegáti volili i revizní komisi a smírčí výbor. Výběr členů se poněkud protáhl potom, co selhalo elektronické hlasovací zařízení. Sněm se pak rozhodl pro obvyklý způsob volby hlasováním rukou.</p>
      <related>
        <a href="https://echo24.cz/a/SgL3G/pospisil-top-09-muze-mit-vpristimroce-6-az-9-"/>
        <a href="https://echo24.cz/a/SkS7S/tahanice-v-top-09-nabizim-zmenu-marketa-bezcasi-rypl-si-czernin"/>
        <a href="https://echo24.cz/a/SUqzF/nejsem-kalouskova-loutka-tomas-czernin-o-svych-planech-v-top-09"/>
      </related>
    </article>
  </body>
</html>