<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalzone.nl/doc.asp?uid=363206"/>
    <meta property="og:site_name" content="Voetbalzone"/>
    <meta property="article:published_time" content="2019-11-23T15:54:00+00:00"/>
    <meta property="og:title" content="‘Ajax heeft goede reden om geen zaken te doen met Barcelona’"/>
    <meta property="og:description" content="Ajax lijkt geen heil te zien in de tijdelijke komst van Riqui Puig. De Amsterdamse club zou een belangrijke kandidaat zijn om de twintigjarige middenvelder in januari te gaan huren van Barcelona, maar Mundo Deportivo schrijft zaterdag dat Ajax een goede reden heeft om Puig niet naar Nederland te halen."/>
  </head>
  <body>
    <article>
      <h1>‘Ajax heeft goede reden om geen zaken te doen met Barcelona’</h1>
      <address>
        <time datetime="2019-11-23T15:54:00+00:00">23 Nov 2019, 15:54</time>
      </address>
      <figure>
        <img src="https://static.voetbalzone.nl/images/photos/ori_576_324/4235863513035.jpg"/>
      </figure>
      <p>
        <b><a href="https://www.voetbalzone.nl/club.asp?uid=1">Ajax</a> lijkt geen heil te zien in de tijdelijke komst van Riqui Puig. De Amsterdamse club zou een belangrijke kandidaat zijn om de twintigjarige middenvelder in januari te gaan huren van <a href="https://www.voetbalzone.nl/club.asp?uid=160">Barcelona</a>, maar <i>Mundo Deportivo</i> schrijft zaterdag dat Ajax een goede reden heeft om Puig niet naar Nederland te halen.</b>
      </p>
      <p>Puig komt bij Barcelona voorlopig niet voor in de plannen van trainer Ernesto Valverde en mag in januari naar verluidt tijdelijk uitkijken naar een nieuwe werkgever. Hoofd jeugdopleiding Patrick Kluivert van de club liet eerder deze week aan <i>Sport</i> weten Puig graag onder te brengen bij Ajax. "Zij zouden het perfecte team zijn. Ik wil spelers graag verhuren aan Ajax", zo vertelde Kluivert.</p>
      <p>"Voor spelers die niet direct naar ons eerste elftal doorstromen, zou het perfect zijn om zich ergens anders verder te ontwikkelen", zei de oud-spits, doelend op onder meer Puig. "Als je alle middenvelders van het eerste elftal bekijkt, met onder meer Frenkie de Jong, Arturo Vidal en al die anderen, waar ga je Riqui dan neerzetten? Met alle respect, het is moeilijk. Het is beter voor Riqui om verhuurd te worden, zodat hij op een ander niveau kan spelen en dan terugkeert."</p>
      <p>Ondanks de woorden van Kluivert lijkt Ajax de komst van Puig niet te zien zitten. Barcelona is niet bereid om mee te werken aan een definitief vertrek naar Amsterdam en Ajax voelt zich op zijn beurt niet geroepen om de middenvelder op te gaan leiden voor de Catalaanse grootmacht, verzekert <i>Mundo Deportivo</i>. Ondertussen wordt Puigs geduld flink op de proef gesteld door Valverde: de trainer van Barcelona deed dit seizoen nog geen enkele keer een beroep op de spelmaker, die nog een contract tot medio 2021 heeft in het Camp Nou.</p>
    </article>
  </body>
</html>