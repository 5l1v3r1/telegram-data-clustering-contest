<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vybuch-naloze-zabil-v-syrskem-meste-u-tureckych-hranic-deset-lidi/1824413?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T15:06:00+00:00"/>
    <meta property="og:title" content="Výbuch nálože zabil v syrském městě u tureckých hranic deset lidí"/>
    <meta property="og:description" content="Damašek - Výbuch nálože nastražené v autě zabil dnes deset lidí a nejméně 25 dalších zranil v syrském městě Tal Abjád. To bylo jedním ze dvou příhraničních měst, která zažila nejtvrdší boje, když Turecko začátkem října zahájilo svou přeshraniční ofenzivu proti kurdským milicím YPG a společně se svými syrskými spojenci Tal Abjád dobylo. O incidentu informovala agentura Reuters."/>
  </head>
  <body>
    <article>
      <h1>Výbuch nálože zabil v syrském městě u tureckých hranic deset lidí</h1>
      <address><time datetime="2019-11-23T15:06:00+00:00">23 Nov 2019, 15:06</time> by <a rel="author" href="http://www.ctk.cz/" target="_blank">ČTK</a></address>
      <p>Damašek - Výbuch nálože nastražené v autě zabil dnes deset lidí a nejméně 25 dalších zranil v syrském městě Tal Abjád. To bylo jedním ze dvou příhraničních měst, která zažila nejtvrdší boje, když Turecko začátkem října zahájilo svou přeshraniční ofenzivu proti kurdským milicím YPG a společně se svými syrskými spojenci Tal Abjád dobylo. O incidentu informovala agentura Reuters.</p>
      <p>Dnešní výbuch způsobil rozsáhlé škody na hlavní třídě Tal Abjádu, nad níž se podle záběrů zveřejněných na sociálních sítích vznášel hustý dým. Syrská organizace pro lidská práva (SOHR), která monitoruje situaci v Sýrii z Londýna prostřednictvím svých aktivistů na místě, uvedla, že mezi oběťmi jsou mimo jiné čtyři členové jedné rodiny.</p>
      <p>Místní obyvatelé připsali dnešní útok kurdským bojovníkům z YPG, stejně jako turecké ministerstvo obrany. Hlavní mluvčí arabsko-kurdské koalice Syrské demokratické síly (SDF) naproti tomu obvinil z útoku "žoldáky podporované Tureckem".</p>
      <p>"Po vyhnání většiny Kurdů a vyrabování téměř všech obchodů a domů v této kurdské části Tal Abjádu se teď Tureckem podporovaní žoldáci snaží vyhnat zbývající kurdské obyvatele z jejich domovů nahodilými explozemi v civilních sektorech," napsal na twitteru mluvčí SDF Mustafá Bali.</p>
      <p>Kurdské síly uvádějí, že jejich bojovníci pokračují v gerilovém boji proti tureckým silám, popírají ale, že by cílily na civilisty.</p>
    </article>
  </body>
</html>