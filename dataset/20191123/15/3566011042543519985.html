<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549491.html/%D9%85%D8%B1%D8%AF%D9%85-%D8%B5%D9%81%D8%B4%D8%A7%D9%86-%D8%B1%D8%A7-%D8%A7%D8%B2-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%AC%D8%AF%D8%A7-%DA%A9%D8%B1%D8%AF%D9%86%D8%AF--%D9%85%D8%B3%D8%A6%D9%88%D9%84%D8%A7%D9%86-%D9%BE%D8%A7%D8%B3%D8%AE%DA%AF%D9%88%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%88-%DA%AF%D9%84%D8%A7%DB%8C%D9%87-%D9%87%D8%A7%DB%8C-%D9%85%D8%B1%D8%AF%D9%85-%D8%A8%D8%A7%D8%B4%D9%86%D8%AF--%D8%A7%DA%AF%D8%B1-%D9%85%D8%B1%D8%AF%D9%85-%D8%A7%D9%82%D9%86%D8%A7%D8%B9-%D9%85%DB%8C-%D8%B4%D8%AF%D9%86%D8%AF--%DA%A9%D8%B4%D9%88%D8%B1-%D8%AF%DA%86%D8%A7%D8%B1-%D9%85%D8%B4%DA%A9%D9%84-%D9%86%D9%85%DB%8C-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T15:29:00+00:00"/>
    <meta property="og:title" content="مردم صفشان را از آشوبگران جدا کردند/ مسئولان پاسخگوی اعتراضات و گلایه‌های مردم باشند/ اگر مردم اقناع می شدند، کشور دچار مشکل نمی‌شد"/>
    <meta property="og:description" content="جمعی از مسئولان ارشد استان در حاشیه راهپیمایی محکومیت اغتشاشات اخیر به بیان نقطه نظرات خود پرداختند."/>
  </head>
  <body>
    <article>
      <h1>مردم صفشان را از آشوبگران جدا کردند/ مسئولان پاسخگوی اعتراضات و گلایه‌های مردم باشند/ اگر مردم اقناع می شدند، کشور دچار مشکل نمی‌شد</h1>
      <h2>اظهارات مسئولان ارشد استان:</h2>
      <address>
        <time datetime="2019-11-23T15:29:00+00:00">23 Nov 2019, 15:29</time>
      </address>
      <p>جمعی از مسئولان ارشد استان در حاشیه راهپیمایی محکومیت اغتشاشات اخیر به بیان نقطه نظرات خود پرداختند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://meraatnews.com/">مرآت</a>، مسئولان استان سمنان امروز همگام با مردم در راهپیمایی محکومیت اقدامات اغتشاشگران حضور یافتند و دفاع از امنیت و اقتدار کشور را لازم و ضروری دانستند.</p>
      <p>
        <b>مردم صفشان را از آشوبگران جدا کردند</b>
      </p>
      <p>علیرضا آشناگر استاندار سمنان در حاشیه راهپیمایی مردم سمنان در محکومیت اغتشاشات اخیر در گفتگو با خبرنگاران گفت: مردم کشورمان در دوره های مختلف حضور خود را در دفاع از ارزش های انقلاب نشان داده اند.</p>
      <p>آشناگر در ادامه گفت: امروز نیز مردم استان پایبندی خود به ارزش ها و اصول انقلاب بار دیگر نشان دادند و از افرادی که مردم رحم نمی کنند و اموال عمومی را تخریب می کنند صفشان را جدا کردند.</p>
      <p>وی همچنین تصریح کرد: مردم در مقابل فشار دشمنان از پا نخواهند افتاد و با وجود سختی ها و مشکلات در مسیر ارزش ها ثابت قدم خواهند ماند.</p>
      <p>
        <b>در اجرای قانون هدفمدی یارانه ها سوءمدیریت شد</b>
      </p>
      <p>احمد همتی نماینده مردم سمنان، مهدیشهر و سرخه در مجلس شورای اسلامی نیز در گفتگو با <a href="http://meraatnews.com/">مرآت </a>گفت: مهمترین پیام این راهپیمایی این است که ما مشکلات و مطالبات داریم اما اجازه سوءاستفاده دشمنان را نخواهیم داد.</p>
      <p>همتی در ادامه گفت: مردم ثابت کردند در هر شرایطی وحدت و همدلی در کشور وجود دارد و اگر مشکلاتی وجود دارد به دست توانای فرزندانشان حل خواهد شد.</p>
      <p>وی افزود: تمام فشارها و تحریم های ظالمانه ای که دشمنان برای کشور وضع کردند با فکر و اندیشه ایرانیان حل خواهد شد.</p>
      <p>نماینده مردم سمنان، مهدیشهر و سرخه با بیان اینکه مجلس قانون هدفمدی یارانه ها 10 سال پیش به تصویب رسیده است اظهار کرد: این برنامه باید طی 5 سال اجرا می شد اما به هر دلیلی اجرا نشد و یک مرحله عمده آن که باید طی دو یا سه سال به اجرا می رسید اخیرا عملیاتی شد.</p>
      <p>همتی همچنین تصریح کرد: با این شرایط کشور و گاها سوءمدیریت به این شکل عمل شد و مجلس هم بنا داشت تعدیل کند که به فرمان رهبری که در چهارچوب قانون بود تمکین کرد و تابع تصمیم سران قوا شد.</p>
      <p>
        <b>مسئولان پاسخگوی اعتراضات و گلایه های مردم باشند</b>
      </p>
      <p>سرهنگ عبدالله حسنی فرمانده انتظامی استان سمنان در گفتگو با <a href="http://meraatnews.com/">مرآت </a>با تقدیر از مردم سمنان به دلیل همراهی با نیروهای نظامی در حفظ امنیت استان گفت: هشیاری مردم باعث شد نقشه دشمنان نقش بر آب شود و در پیروی از ولایت عملکرد خوبی از خود نشان دادند.</p>
      <p>حسنی با اشاره به اعتراض و گلایه های مردم گفت: مسئولان باید پاسخگو و گوش به فرمان رهبری باشند. همانطور که مردم از فرامین رهبری تبعیت می کنند، بخش هایی که رهبری خطاب به مسئولان فرمودند که به وظایف خود عمل کنند باید تمکین کنند تا مردم متضرر نشوند.</p>
      <p>وی با بیان اینکه برخی قصد بر هم زدن امنیت جامعه را داشتند اظهار کرد: خوشبختانه اقدامات لازم صورت گرفت و افرادی که قصد آزار و اذیت مردم و تخریب اموال عمومی را داشتند شناسایی شدند و اقدامات لازم انجام خواهد شد.</p>
      <p>
        <b>اگر مردم اقناع می شدند، کشور دچار مشکل نمی شد</b>
      </p>
      <p>سرهنگ حمید دامغانی فرمانده سپاه قائم آل محمد (عج) استان سمنان نیز در گفتگو با <a href="http://meraatnews.com/">مرآت</a> با اشاره به وقایع اخیر گفت: حوادث این چند روز نشان داد که دشمنان دائما در حال رصد کشور هستند و در حال برنامه ریزی و سازماندهی هستند.</p>
      <p>دامغانی در ادامه گفت: دشمن ثابت کرد که هنوز پس از 40 سال مردم را نمی شناسد و احساس کرد که با این آشوبها می تواند به کشور لطمه وارد کند.</p>
      <p>وی با تاکید بر اینکه مردم با وجود سختی ها و مشکلات از فهم و بصیرت بالایی برخوردارند گفت: مردم به سرعت نقشه دشمن را متوجه شدند و صف خود را جدا کردند و این بزرگترین سرمایه نظام اسلامی است.</p>
      <p>فرمانده سپاه قائم آل محمد (عج) استان سمنان تصریح کرد: پایه های این نظام به قدری مستحکم است که با فشار و تحریم و آشوب و اغتشاش توسط عواملشان نمی توانند صدمه ای وارد کنند.</p>
      <p>دامغانی با اشاره به تصمیم افزایش قیمت بنزین و گلایه ها و اعتراضات مردم گفت: در این شرایط، ضرورتی ایجاد شد که فکری به حال وضعیت بنزین شود اما نقدی که وجود دارد، شیوه اجرای این تصمیم است که لازم بود مردمی که فهم و بصیرت بالایی دارند در خصوص این تصمیم اقناع می شدند و به مردم احترام گذاشته می شد چراکه حقشان است تا دلیل این تصمیم را بدانند.</p>
      <p>وی خاطرنشان کرد: این تصمیم جزئیاتی داشت که اگر رعایت می شد مردم دچار مشکلات کمتری می شدند.</p>
      <p>فرمانده سپاه قائم آل محمد (عج) استان سمنان با تاکید بر اینکه مسئولین بر امر رهبری در خصوص کنترل قیمت ها مراقبت داشته باشند اظهار کرد: متاسفانه شاهدیم که افزایش بنزین روی برخی بخش ها اثر گذاشت که امیدواریم کنترل لازم صورت گیرد اگرچه در بیشتر بخش ها این کنترل صورت گرفته است.</p>
      <p>دامغانی با اشاره به وضعیت امنیت استان سمنان در ایام اخیر و با تقدیر از نهادهای امنیتی گفت: با اقدامات پیشگیرانه خوبی که صورت گرفت، کسانی که زمینه سازی آشوب را می کردند در همان روزهای اول شناسایی و دستگیر شدند و در استان سمنان خسارتی را نداشتیم.</p>
      <p>انتهای پیام/</p>
    </article>
  </body>
</html>