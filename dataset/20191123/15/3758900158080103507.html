<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-usterka-w-dreamlinerze-lot-u-ponad-230-pasazerow-utknelo-na-,nId,3350654"/>
    <meta property="og:site_name" content="RMF24"/>
    <meta property="article:published_time" content="2019-11-23T15:49:07+00:00"/>
    <meta property="og:title" content="Usterka w dreamlinerze LOT-u. Ponad 230 pasażerów utknęło na Sri Lance"/>
    <meta property="og:description" content="232 pasażerów LOT-u utknęło w sobotę na Sri Lance. Rano o godz. 8 mieli wylecieć z Kolombo do Warszawy, ale na azjatyckiej wyspie zatrzymała ich awaria dreamlinera Polskich Linii Lotniczych. W niedzielę maszyna ma wrócić do Polski."/>
  </head>
  <body>
    <article>
      <h1>Usterka w dreamlinerze LOT-u. Ponad 230 pasażerów utknęło na Sri Lance</h1>
      <address><time datetime="2019-11-23T15:49:07+00:00">23 Nov 2019, 15:49</time> by <a rel="author">Paweł Balinowski, Urszula GwiazdaEdyta Bieńczak</a></address>
      <p>
        <b>232 pasażerów LOT-u utknęło w sobotę na Sri Lance. Rano o godz. 8 mieli wylecieć z Kolombo do Warszawy, ale na azjatyckiej wyspie zatrzymała ich awaria dreamlinera Polskich Linii Lotniczych. W niedzielę maszyna ma wrócić do Polski.</b>
      </p>
      <figure>
        <img src="https://i.iplsc.com/-/0009EOZ73T0GA2ID-C123-F4.jpg"/>
        <figcaption>
          <cite>/Zdjęcie ilustracyjne /Pixabay</cite>
        </figcaption>
      </figure>
      <p>Jak ustalił reporter RMF FM Paweł Balinowski, usterkę wykryto jeszcze przed rozpoczęciem rejsu o numerze LO70 z Kolombo do Warszawy. Podczas próby startu komputer pokładowy Boeinga 787 Dreamliner zasygnalizował nieprawidłowe działanie jednego z zaworów silnika. Mechanicy próbowali naprawić usterkę - bezskutecznie.</p>
      <p>Turyści, którzy z powodu awarii utknęli na Sri Lance, wrócą do Polski najprawdopodobniej w niedzielę - taką informację przekazało RMF FM biuro prasowe LOT-u.</p>
      <p>Wszyscy pasażerowie rejsu LO70 zostali zakwaterowani w hotelach. Jak zapewniał przewoźnik: znajdują się "pod opieką lokalnego przedstawiciela LOT-u".</p>
      <h4>"Możliwe, że konieczna będzie wymiana jednego elementu zaworu"</h4>
      <p><i>Dziś przed wylotem rejsu o numerze LO70 z Kolombo do Warszawy, komputer pokładowy samolotu poinformował załogę o nieprawidłowym działaniu jednego z zaworów silnika. Została podjęta decyzja o weryfikacji zaworu. 232 Pasażerów oraz 15 członków załogi przebywa obecnie pod opieką lokalnego przedstawiciela LOT-u. Z racji na komfort podróżnych zostaną oni zakwaterowani w hotelach. Możliwe, że konieczna będzie wymiana jednego elementu zaworu. Przewidujemy, że wylot nastąpi w dniu jutrzejszym</i> - powiedział w sobotę RMF FM Michał Czernicki rzecznik LOT.</p>
      <p>"Wszystkie samoloty wykorzystywane przez LOT, w tym Boeing 787 Dreamliner, posiadają rozbudowane systemy czujników, które na bieżąco diagnozują samolot. Dzięki doświadczonym załogom oraz służbom technicznym i operacyjnym każde odchylenie od norm wskazanych przez producenta jest od razu identyfikowane i weryfikowane, gdyż nadrzędnym priorytetem LOT-u jest bezpieczeństwo" - zaznacza przewoźnik w komunikacie.</p>
      <h4>Trwają testy</h4>
      <p>W niedzielę udało się wymienić niesprawne zawory silnika w maszynie. Samolot tego samego dnia ma wystartować w drogę powrotną. Jak informowaliśmy w Faktach RMF FM o godzinie 13 maszyna jest w pełni sprawna. Załatwiono też wszystkie formalności.</p>
      <p>Pasażerowie noc z soboty na niedzielę spędzili w hotelach opłaconych przez linie lotnicze.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-30-bomb-lotniczych-w-poblizu-stacji-pkp-saperzy-zakonczyli-a%2CnId%2C3350641%3Fparametr%3Dembed_linki">30 bomb lotniczych w pobliżu stacji PKP. Saperzy zakończyli akcję</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-marznacy-deszcz-w-czterech-wojewodztwach-imgw-ostrzega%2CnId%2C3350623%3Fparametr%3Dembed_linki">Marznący deszcz w czterech województwach. IMGW ostrzega</a>
        </li>
      </ul>
    </article>
  </body>
</html>