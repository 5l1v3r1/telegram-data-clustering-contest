<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_sob-vshanuvati-hvilinoyu-movchannya-kozhnogo-zagiblogo-u-golodomori-potribno-13-rokiv-epifanij/939550"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T15:20:00+00:00"/>
    <meta property="og:title" content="Щоб вшанувати хвилиною мовчання кожного загиблого у Голодоморі, потрібно 13 років, – Епіфаній"/>
    <meta property="og:description" content="У День пам'яті жертв Голодомору вшанували загиблих молитвами Митрополит Київський і всієї України Епіфаній і Глава Української Греко-Католицької Церкви Отець Святослав. З боку ж УПЦ Московського патріархату жодної реакції. Митрополит Київський і всієї України Епіфаній переконаний, що ..."/>
  </head>
  <body>
    <article>
      <h1>Щоб вшанувати хвилиною мовчання кожного загиблого у Голодоморі, потрібно 13 років, – Епіфаній</h1>
      <address><time datetime="2019-11-23T15:20:00+00:00">23 Nov 2019, 15:20</time> by <a rel="author">Gazeta.ua</a></address>
      <p>У День пам'яті жертв Голодомору вшанували загиблих молитвами Митрополит Київський і всієї України Епіфаній і Глава Української Греко-Католицької Церкви Отець Святослав. З боку ж УПЦ Московського патріархату жодної реакції.</p>
      <p>Митрополит Київський і всієї України Епіфаній переконаний, що українці повинні згадувати жертв Голодомору-геноциду і називати винуватців трагедії для того, щоб це масове вбивство людей ніколи не повторилося.</p>
      <p>"Живучи сучасним життям, нам подекуди важко повною мірою осягнути глибину трагедії, яку пережили наші співвітчизники у минулому столітті, зрозуміти весь масштаб дії зла і злочинів проти людяності… Все це сталося через втілення в життя настанов безбожної, антилюдської ідеології більшовизму і сталінізму. Слава Богу, сьогодні ми можемо говорити правду і маємо це робити голосно, бо зло не повинне приховуватися, як це робилося раніше, впродовж десятиліть, режимом радянської влади. Ми маємо згадувати жертв Голодомору-геноциду, прямо називати винуватців трагедії для того, щоби це найжорстокіше сплановане масове вбивство людей ніколи більше не повторилося", – написав Епіфаній у <a href="https://www.facebook.com/epifaniy/photos/a.1617050028510560/2453210934894461/?type=3">Facebook</a>.</p>
      <figure>
        <img src="https://static2.gazeta.ua/img2/cache/gallery/939/939550_1_w_1200.jpg?v=0"/>
      </figure>
      <p>Він також нагадав, що дослідники підрахували, що на те, щоб вшанувати хвилиною мовчання кожного із мільйонів загиблих у Голодоморі, знадобиться майже 5 000 діб, або понад 13 років.</p>
      <p>"Вшануймо спільною молитвою пам'ять усіх жертв Голодомору – тих, хто загинув, хто терпів, хто постраждав. І нехай подібна біда на нашій землі ніколи не повториться знову! Вічна пам'ять і вічний спокій душам загиблих від Голодомору-геноциду 1932-33 років!", – додав Епіфаній.</p>
      <p>"У цей день нас переповнюють дуже глибокі почуття. Найперше — почуття болю, болю за мільйонами невинно убієнних дітей, жінок, старших, тих, які померли з голоду на найродючішій у Європі, чорній українській землі", - сказав Глава Української Греко-Католицької Церкви Отець Святослав у своєму відеозверненні.</p>
      <related>
        <h4>ЧИТАЙТЕ ТАКОЖ:</h4>
        <a href="https://m.gazeta.ua/articles/history/_istoriyu-golodomoru-vivchayut-v-avtobusah/939541"/>
      </related>
      <p>З боку Української православної церкви Московського Патріархату немає жодної реакції щодо вшанування жертв Голодомору. Відреагувала лише рівненська єпархія УПЦ. З благословіння митрополита Рівненського та Острозького Варфоломія у всіх храмах Рівненської єпархії відбудеться ряд заходів приурочених цьому дню.</p>
      <blockquote>Від штучного Голоду в Україні в 1932-1933 роках померли понад 7 млн людей. У пік смертності - у червні 1933 року, в Україні помирали щодоби 34 170 людей. Кожні 5 секунд — 2 людини. Справжню кількість жертв неможливо підрахувати. Адже радянська влада знищувала усі документи, які стосувалися геноциду проти українців.</blockquote>
    </article>
  </body>
</html>