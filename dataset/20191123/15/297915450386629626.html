<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zpravy_region/spatne-parkovani-resili-nejen-pestmi-zasahovat-museli-straznici-i-policiste-20191123.html"/>
    <meta property="og:site_name" content="Pražský deník"/>
    <meta property="article:published_time" content="2019-11-23T15:33:00+00:00"/>
    <meta property="og:title" content="Špatné parkování řešili nejen pěstmi. Zasahovat museli strážníci i policisté"/>
    <meta property="og:description" content="/VIDEO/ Parkování v Praze je problém, o tom není sporu. Když se ale navíc zkombinuje s bezohledností, tak snadno nastane situace jako koncem tohoto týdne v Dejvicích, kde potyčku řidičů museli řešit policisté a strážníci."/>
  </head>
  <body>
    <article>
      <h1>Špatné parkování řešili nejen pěstmi. Zasahovat museli strážníci i policisté</h1>
      <address><time datetime="2019-11-23T15:33:00+00:00">23 Nov 2019, 15:33</time> by <a rel="author">Monika Dorňáková</a></address>
      <p>Starší muž přijel ve čtvrtek na jednání do banky v Dejvické ulici v Praze 6. Svízelný nedostatek volných parkovacích míst vyřešil tím, že zastavil v druhé řadě vozidel a odešel. Bohužel tak svým vozem zablokoval automobil páru, který spěchal na letiště.</p>
      <figure>
        <img src="https://g.denik.cz/63/9b/7210366-breclav-keamera-system-dozor-ulice-doprava-kriminalita_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/policie-praha-kamerovy-system-dohled-primator-hrib-facial-recognition-20191120.html">Policie vybízí město k silnějšímu dohledu nad lidmi. Hřib je proti Přečíst článek ›</a>
      </aside>
      <p>Zatímco muž z postiženého vozidla zavolal linku 156 a požádal o odtažení problematického automobilu, žena zvolila spíše partyzánský způsob řešení potíží a jala se povolovat ventilky jeho přední a zadní pneumatiky. V tu chvíli vstoupila do hry ostraha banky, která upozornila špatně parkujícího řidiče, že se kolem jeho auta něco děje.</p>
      <figure>
        <iframe src="https://www.youtube.com/embed/YGbKv7dK7-Q" width="630" height="354" data-service="Youtube" scrolling="no"/>
      </figure>
      <p>Když muž dorazil ke svému vozidlu, strhla se slovní přestřelka a během pár okamžiků přišly na řadu i pěsti. Příjezd policie ovšem incident rázně ukončil. Řidič špatně zaparkovaného vozu utržil odřeninu pod okem a navíc uvedl, že v průběhu šarvátky ztratil brýle a má podezření, že mu je vzala přítomná žena.</p>
      <figure>
        <img src="https://g.denik.cz/63/53/1150344erre-kapsar-kapesni-zlodej-kradez-penezenka_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/z-prazskeho-podsveti-kdyz-kradly-sestry-ci-ruzena-zvana-buldok-20191122.html">Z pražského podsvětí. Když kradly sestry či Růžena zvaná Buldok Přečíst článek ›</a>
      </aside>
      <p>Starší pár ze zablokovaného vozu zcela popřel, že by jakkoliv s autem manipuloval a jako útočníka označil druhého muže. Ten za špatné parkování nakonec zaplatil 200 korun pokuty, ale získal zpět své brýle, které během řešení přestupku žena upustila na zem a snažila se je nenápadně kopnout pod jedno ze zaparkovaných vozidel.</p>
      <p>Policisté nespatřili v jednání zúčastněných podezření na spáchání trestného činu a věc proto předali strážníkům. Ti kromě uložené pokuty, navíc oznámili přestupek proti občanskému soužití správnímu orgánu.</p>
    </article>
  </body>
</html>