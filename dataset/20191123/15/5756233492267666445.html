<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622973/%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B2-%D8%AC%D9%84%D8%B3%D9%87-%D8%B3%D8%B1%D8%A7%D9%86-%D9%82%D9%88%D8%A7-%D8%AF%D8%B1%D8%A8%D8%A7%D8%B1%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D9%86%D8%B8%D8%B1-%D8%B1%D9%88%D8%AD%D8%A7%D9%86%DB%8C-%D9%88-%D8%B1%D8%A6%DB%8C%D8%B3%DB%8C-%DA%86%D9%87-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T15:19:00+00:00"/>
    <meta property="og:title" content="جزئیات جدید از جلسه سران قوا درباره گرانی بنزین/ نظر روحانی و رئیسی چه بود؟"/>
    <meta property="og:description" content="یک منبع آگاه از جزئیات جلسه سران قوا درباره تصمیم‌گیری در خصوص نرخ بنزین خبر داد و گفت که نظر روحانی روی نرخ هزار و ۲۰۰ تومانی بوده است."/>
  </head>
  <body>
    <article>
      <h1>جزئیات جدید از جلسه سران قوا درباره گرانی بنزین/ نظر روحانی و رئیسی چه بود؟</h1>
      <address>
        <time datetime="2019-11-23T15:19:00+00:00">23 Nov 2019, 15:19</time>
      </address>
      <p>
        <i>یک منبع آگاه از جزئیات جلسه سران قوا درباره تصمیم‌گیری در خصوص نرخ بنزین خبر داد و گفت که نظر روحانی روی نرخ هزار و ۲۰۰ تومانی بوده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزای ایلنا نوشت: یک منبع آگاه در پاسخ به انتقاداتی مبنی بر اینکه چرا دولت اقدام به افزایش قیمت بنزین به هزار و ۵۰۰ تومان کرد و آن را روی نرخ هزار تومان ثابت نگه نداشت، گفت: در جلسه سران قوا روحانی نظرش بر نرخ هزار و ۲۰۰ تومان بود که رئیسی با آن مخالفت کرد.</p>
      <p>وی ادامه داد: رئیس‌جمهور معتقد بود که افزایش بنزین باید تدریجی صورت گیرد تا فشار کمتری به اقشار ضعیف جامعه وارد شود، اما رئیس قوه قضائیه در آن جلسه تاکید داشته که با توجه به اینکه ۴ ماه بیشتر تا پایان سال نمانده افزایش دوباره نرخ بنزین بعد از این مدت، منطقی نیست و بهتر است این مبلغ در همین زمان و به یکباره اضافه شود.</p>
      <figure>
        <img src="https://aftabnews.ir/files/fa/news/1398/9/2/362628_819.jpg"/>
      </figure>
      <p>
        <b>واکنش قوه قضاییه</b>
      </p>
      <p>دفتر دادستانی کل کشور به خبر "مخالفت رییسی با پیشنهاد بنزین 1200 تومانی روحانی" واکنش نشان داد و آن را خبری کذب دانست.</p>
      <p>مرکز رسانه قوه قضاییه اعلام کرد: همزمان با انتشار مطلبی در یکی از خبرگزاری‌ها به نقل از یک منبع اگاه که در آن ادعا شده بود طی جلسه سران قوا رییس جمهور نظرش بر نرخ هزار و ۲۰۰ تومانی بنزین بود و رییس قوه قضائیه با آن مخالفت کرده است، دفتر دادستانی کل کشور (حجت الاسلام و المسلمین منتظری یکی از اعضای شورای هماهنگی سران قوا می باشد) طی اطلاعیه‌ای ضمن کذب محض خواندن اساس ادعای مطرح شده اعلام کرد: اگر این منبع آگاه به صورتجلسه مورخ 1398/07/17 که از طرف دفتر رییس جمهور تنظیم شده است دسترسی داشت همچنین خبر کذبی را منتشر نمی‌کرد.</p>
    </article>
  </body>
</html>