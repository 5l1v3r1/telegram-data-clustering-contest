<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/petra-prochazkova-denik-n-vladimir-franta_1911231530_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T15:30:00+00:00"/>
    <meta property="og:title" content="Incident na Mediálním fóru 2019. Novinářka Petra Procházková udeřila redaktora Sputniku"/>
    <meta property="og:description" content="Konflikt mezi Petrou Procházkovou a Vladimírem Frantou podle novinářky vznikl kvůli textům, které Franta zveřejnil na serveru Sputnik, a ve kterých překroutil vystoupení Procházkové na fóru."/>
  </head>
  <body>
    <article>
      <h1>Incident na Mediálním fóru 2019. Novinářka Petra Procházková udeřila redaktora Sputniku</h1>
      <address><time datetime="2019-11-23T15:30:00+00:00">23 Nov 2019, 15:30</time> by <a rel="author">Martin Zíta</a></address>
      <p>
        <b>Reportérka Deníku N Petra Procházková na novinářském fóru pořádaném ruským časopisem Mezinárodní život dala facku redaktorovi Sputniku Vladimíru Frantovi. Procházkovou Franta podle jejích slov vyprovokoval zmanipulovaným textem o jejím vystoupení na fóru a následným chováním vůči jejímu kolegovi, fotografovi Ludvíku Hradilkovi. Video incidentu zveřejnila Raptor TV.</b>
      </p>
      <p>Konflikt mezi Petrou Procházkovou a Vladimírem Frantou podle novinářky vznikl kvůli textům, které Franta zveřejnil na serveru Sputnik.net, a ve kterých překroutil Procházkové vystoupení na fóru.</p>
      <p>„Přímo na místě jsem žádala o možnost vyvrátit zmíněné lži. Na akci, která měla být věnována boji proti fake news a dezinformacím, nebyl nikdo ochoten řešit konkrétní případ manipulace s fakty spáchané na mé osobě,“ napsala v <a href="https://denikn.cz/239802/provokace-serveru-sputnik-news-proti-novinarce-deniku-n/?ref=tit">prohlášení zveřejněném Deníkem N</a> Procházková.</p>
      <figure>
        <iframe src="https://www.youtube.com/embed/dzqrGKu7tr4" width="560" height="315" data-service="Youtube" scrolling="no"/>
      </figure>
      <p>Podle záběrů internetové televize Raptor TV, jejíž hlavní postavě Žarko Jovanovičovi se <a href="https://www.irozhlas.cz/zpravy-domov/fake-news-dezinformace-trollove-zarko-jovanovic-informacni-valka_1909020600_ogo">server iROZHLAS.cz v minulosti věnoval</a>, začal konflikt mezi Procházkovou a Frantou slovní výměnou. Procházková redaktorovi Sputniku na video mimo jiné říká, že „vypouští lži“ a „měl by se stydět“.</p>
      <p>Procházková do záběru přichází v momentě, kdy se Franta pohybuje v blízkosti fotografa Deníku N Ludvíka Hradilka, se kterým se vzájemně fotí a natáčí.</p>
      <p>Franta následně Procházkové řekne, že si natočí i to, co mu říká. Procházková Frantovi nejprve vyrazí z rukou telefon a potom mu dá facku. </p>
      <h3>‚Chybí kontext‘ </h3>
      <p>Podle české novinářky zveřejněné video ale nezachycuje celou událost. Franta podle její reakce, kterou zveřejnil Deník N, předtím Hradilka provokoval a fyzicky na něj „dorážel“.</p>
      <p>„Na videu tedy není zaznamenán předcházející kontext, jak se situace postupně vyhrocovala,“ napsala v prohlášení Procházková. „Jsem přesvědčenou odpůrkyní jakéhokoliv násilí. Nejsem na to, co se v pátek stalo, hrdá, ale nejsem to já, kdo by se měl stydět,“ dodala.</p>
      <related>
        <h4>Číst článek</h4>
        <a href="https://www.irozhlas.cz/kultura/televize/rt-sputnik-rusko_1907082332_haf"/>
      </related>
      <p>Za Procházkovou se ve zmíněném prohlášení staví i Deník N. „Celá akce nese znaky připravené provokace ze strany zástupce propagandistického serveru Sputnik. (…) Petra Procházková se neměla nechat vyprovokovat, byť je její reakce lidsky pochopitelná,“ <a href="https://denikn.cz/239802/provokace-serveru-sputnik-news-proti-novinarce-deniku-n/?ref=tit">uvedlo vedení Deníku N</a> s tím, že je jasné, kdo cíleně lže a manipuluje.</p>
      <p>Mediální fórum 2019 pořádal ruský časopis Mezinárodní život. Událost nesla podtitul Svoboda žurnalistiky v kontextu práv člověka, nových technologií a mezinárodní informační bezpečnosti. Podle <a href="https://freemediaforum.info/">programu fóra</a> se diskutovalo mimo jiné o dezinformacích.</p>
      <p>Petra Procházková je česká novinářka, která se od začátku 90. let věnuje dění v Rusku, kde také dlouhodobě žila. V roce 2000 ale musela zemi nuceně opustit. Nejznámější je Procházková pro své reportáže z míst zasažených vojenských konfliktem. Sedmadvacet let pracovala v Lidových novinách, pro Deník N píše od září 2018.</p>
      <p>Sputnik je ruská zpravodajská agentura, v Česku provozuje českojazyčný server Sputnik Česká republika. Server sám sebe zejména na sociálních sítích prezentuje jako médium, které „poskytuje alternativní zpravodajský obsah“ a „mluví o tom, o čem jiní mlčí“. Ředitel Bezpečnostní informační služby <a href="https://www.irozhlas.cz/zpravy-domov/evropske-volby-bis-michal-koudelka-dezinformace_1905031106_ogo">Michal Koudelka v květnu uvedl</a>, že Sputnik patří mezi hlavní šiřitele ruské státní propagandy na českém území. </p>
      <related>
        <h4>Související články</h4>
        <a href="https://www.irozhlas.cz/zpravy-svet/media-zahranicni-agent-rusko_1911211419_pj"/>
        <a href="https://www.irozhlas.cz/zpravy-svet/australie-deniky-svobodny-pristup-k-informacim_1910210635_zit"/>
      </related>
    </article>
  </body>
</html>