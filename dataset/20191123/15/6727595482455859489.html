<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/remesh-chennithala-on-maharashtra-politics-343.html"/>
    <meta property="og:site_name" content="DoolNews"/>
    <meta property="article:published_time" content="2019-11-23T15:01:00+00:00"/>
    <meta property="og:title" content="'ആശ്വാസം, ശിവസേനയുമായി ചേര്‍ന്ന് സര്‍ക്കാര്‍ ഉണ്ടാക്കേണ്ടി വന്നില്ലല്ലോ': രമേശ് ചെന്നിത്തല"/>
    <meta property="og:description" content="Maharashtra Remesh Chennithala Kerala  കല്‍പ്പറ്റ: മഹാരാഷ്ട്രയില്‍ സര്‍ക്കാരുണ്ടാക്കാന്‍ ബി.ജെ.പിയെ സഹായിച്ച എന്‍.സി.പി നടപടി ആശ്വാസകരമെന്ന് പ്രതിപക്ഷ നേതാവ് രമേ"/>
  </head>
  <body>
    <article>
      <h1>'ആശ്വാസം, ശിവസേനയുമായി ചേര്‍ന്ന് സര്‍ക്കാര്‍ ഉണ്ടാക്കേണ്ടി വന്നില്ലല്ലോ': രമേശ് ചെന്നിത്തല</h1>
      <address><time datetime="2019-11-23T15:01:00+00:00">23 Nov 2019, 15:01</time> by <a rel="author">ന്യൂസ് ഡെസ്‌ക്</a></address>
      <p>കല്‍പ്പറ്റ: മഹാരാഷ്ട്രയില്‍ സര്‍ക്കാരുണ്ടാക്കാന്‍ ബി.ജെ.പിയെ സഹായിച്ച എന്‍.സി.പി നടപടി ആശ്വാസകരമെന്ന് പ്രതിപക്ഷ നേതാവ് രമേശ് ചെന്നിത്തല.</p>
      <p>മഹാരാഷ്ട്രയില്‍ ശിവസേന-എന്‍.സി.പി-കോണ്‍ഗ്രസ് സഖ്യം അധികാരത്തിലെത്തുന്ന സാഹചര്യം ഒഴിവായതിലായിരുന്നു ചെന്നിത്തല ആശ്വാസം രേഖപ്പെടുത്തിയത്.</p>
      <p>ഇപ്പോഴുണ്ടായ നടപടി ആശ്വാസം നല്‍കുന്നതാണെന്നും ശിവസേനയുമായി ചേര്‍ന്ന് സര്‍ക്കാരുണ്ടാക്കേണ്ടി വന്നില്ലല്ലോ എന്നുമായിരുന്നു രമേശ് ചെന്നിത്തല കല്‍പ്പറ്റയില്‍ മാധ്യമങ്ങളോട് പ്രതികരിച്ചത്.</p>
      <p>” എനിക്ക് വലിയ ആശ്വാസമുണ്ടാക്കുന്ന കാര്യമാണ്. എന്തായാലും ശിവസേനയുമായി ചേര്‍ന്ന് ഒരു സര്‍ക്കാരുണ്ടാകാതെ പോയല്ലോ”- ചെന്നിത്തല പറഞ്ഞതായി സമകാലിക മലയാളം റിപ്പോര്‍ട്ട് ചെയ്തു.</p>
      <related>
        <a href="https://www.doolnews.com/ahmmed-pattel-press-meet-after-maharashtra-cnflict-345.html?utm_source=doolnews&amp;utm_medium=related"/>
      </related>
      <p>ബി.ജെ.പിയുമായി ചേര്‍ന്ന എന്‍.സി.പിയെ ഇടതുമുന്നണി പുറത്താക്കണമെന്നും എന്‍.സി.പിയുടെ മന്ത്രിമാരെ പുറത്താക്കുകയോ അവര്‍ രാജിവെക്കുകയോ വേണമെന്നും ഇക്കാര്യത്തില്‍ സി.പി.ഐ.എം നിലപാട് വ്യക്തമാക്കണമെന്നും ചെന്നിത്തല ആവശ്യപ്പെട്ടു.</p>
      <p>അതേസമയം മഹാരാഷ്ട്രയില്‍ തങ്ങള്‍ സര്‍ക്കാരുണ്ടാക്കിയിരിക്കുമെന്ന ആത്മവിശ്വാസത്തിലാണ് ഇപ്പോഴും കോണ്‍ഗ്രസും ശിവസേനയും എന്‍.സി.പിയും.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>170 എം.എല്‍.എമാരുടെ പിന്തുണ തങ്ങള്‍ക്കുണ്ടെന്നും വിശ്വാസ വോട്ടെടുപ്പില്‍ ബി.ജെ.പിയെ പരാജയപ്പെടുത്തി സഖ്യം അധികാരത്തിലെത്തുമെന്നും വാര്‍ത്താസമ്മേളനത്തില്‍ മൂന്ന് പാര്‍ട്ടികളും അവകാശപ്പെട്ടിരുന്നു.</p>
      <p>മഹാരാഷ്ട്രയില്‍ ശിവസേന-എന്‍.സി.പി-കോണ്‍ഗ്രസ് സഖ്യം അന്തിമവട്ട ചര്‍ച്ചയും പൂര്‍ത്തിയാക്കി സര്‍ക്കാര്‍ രൂപീകരണം പ്രഖ്യാപിക്കാന്‍ ഇരിക്കെയായിരുന്നു അപ്രതീക്ഷിത നീക്കവുമായി ബി.ജെ.പി രംഗത്തെത്തിയത്.</p>
      <p>ഇന്ന് പുലര്‍ച്ചെ മഹാരാഷ്ട്രയില്‍ രാഷ്ട്രപതി ഭരണം റദ്ദാക്കുകയും ഇതിന് പിന്നാലെ ബി.ജെ.പി നേതാവ് ദേവേന്ദ്ര ഫഡ്നാവിസ് മുഖ്യമന്ത്രിയായും എന്‍.സി.പിയുടെ അജിത് പവാര്‍ ഉപമുഖ്യമന്ത്രിയുമായും സത്യപ്രതിജ്ഞ ചെയ്യുകയുമായിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
    </article>
  </body>
</html>