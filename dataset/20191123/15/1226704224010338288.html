<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/silne-lejaky-a-zosuvy-pody-pripravili/431870-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T15:23:00+00:00"/>
    <meta property="og:title" content="Silné lejaky a zosuvy pôdy pripravili v Keni o život 34 ľudí"/>
    <meta property="og:description" content="Vedci varovali, že otepľovanie oceánov spôsobuje vo východnej Afrike nepredvídateľné poveternostné situácie."/>
  </head>
  <body>
    <article>
      <h1>Silné lejaky a zosuvy pôdy pripravili v Keni o život 34 ľudí</h1>
      <h2>Vedci varovali, že otepľovanie oceánov spôsobuje vo východnej Afrike nepredvídateľné poveternostné situácie.</h2>
      <address><time datetime="2019-11-23T15:23:00+00:00">23 Nov 2019, 15:23</time> by <a rel="author">TASR</a></address>
      <p>Nairobi 23. novembra (TASR) - Záplavy v dôsledku silných lejakov, ktoré v noci na sobotu postihli západné oblasti Kene, pripravili o život 34 ľudí. Informoval o tom minister vnútra Fred Matiangi s tým, že 29 z nich zomrelo po zosuve pôdy, píše agentúra AP.</p>
      <p>Silné lejaky zasiahli podľa agentúry Reuters v piatok oblasť West Pokot pri hraniciach s Ugandou. Situácia sa v noci zhoršovala. Následné náhle záplavy a zosuvy pôdy strhli štyri mosty. Voda odrezala od okolitého sveta dedinu Muino.</p>
      <p><i>"Hrozí, že povodeň strhne celú dedinu."</i> V telefonickom rozhovore pre Reuters to v sobotu povedal guvernér oblasti John Lonyangapuo. Na mieste prebiehajú záchranné operácie. Na ceste zničenej zosuvom pôdy uviazlo približne 500 áut.</p>
      <p>Vedci varovali, že otepľovanie oceánov spôsobuje vo východnej Afrike nepredvídateľné poveternostné situácie.</p>
      <p>V oblasti celej východnej Afriky už silné dažde a povodne zabili viac ako 50 ľudí a státisícky ďalších utiekli zo svojich domovov, informovali začiatkom novembra humanitárne organizácie.</p>
      <p>Kenský meteorologický úrad začiatkom novembra uviedol, že krajina zažíva silnejšie obdobie dažďov než obvykle.</p>
    </article>
  </body>
</html>