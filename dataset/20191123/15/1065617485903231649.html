<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/roma-femminile-bavagnoli-contro-la-juventus-servira-la-gara-perfetta/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-23T15:55:29+00:00"/>
    <meta property="og:title" content="Roma Femminile, Bavagnoli: “Contro la Juventus servirà la gara perfetta”"/>
    <meta property="og:description" content="L'allenatrice delle giallorosse alla vigilia del match contro le bianconere:"/>
  </head>
  <body>
    <article>
      <h1>Roma Femminile, Bavagnoli: “Contro la Juventus servirà la gara perfetta”</h1>
      <h2>L’allenatrice delle giallorosse alla vigilia del match contro le bianconere: “I tifosi saranno la dodicesima donna in campo”</h2>
      <address><time datetime="2019-11-23T15:55:29+00:00">23 Nov 2019, 15:55</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>L’allenatrice della <b>Roma</b> <b>Femminile</b>, <b>Betty</b> <b>Bavagnoli</b>, parla alla vigilia della partita allo stadio<b> Tre Fontane,</b> che vedrà le sue giallorosse battersi contro la <b>Juventus,</b> posizionata al momento prima in classifica. La sfida sarà un’occasione per la squadra capitolina, attualmente ferme a 12 punti in campionato, di accorciare sulle bianconere allenate da Rita Guarino. Queste le parole della Bavagnoli ai microfoni di Roma TV: <i>“Quella di domenica è una gara contro la prima in classifica, contro un avversario talmente forte che non ha bisogno di motivazioni. Dovremo essere molto brave a capire come entrare in campo oltre al nostro modo di giocare che dovremo sviluppare rispetto a quello che abbiamo fatto domenica scorsa. È una squadra veramente forte sotto tutti gli aspetti, dal punto di vista delle giocatrici, dal punto di vista organizzativo e ha un’allenatrice bravissima che conosce bene il calcio. <b>Dovremo fare la nostra gara, una gara perfetta</b>. Noi abbiamo dei tifosi incredibili che sono certa verranno a sostenerci anche domenica per una partita importante come Roma-Juventus. <b>Immagino che saranno tantissimi e saranno sicuramente la dodicesima donna in campo</b>“</i></p>
    </article>
  </body>
</html>