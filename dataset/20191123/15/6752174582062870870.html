<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-szabadteri-fitneszparkot-adtak-at-a-csepeli-birkozoakademian/"/>
    <meta property="og:site_name" content="lokál"/>
    <meta property="article:published_time" content="2019-11-23T15:30:15+00:00"/>
    <meta property="og:title" content="Szabadtéri fitneszparkot adtak át a csepeli birkózóakadémián"/>
    <meta property="og:description" content="A csepeli Kozma István Magyar Birkózó Akadémia területén tízmillió forintból kialakított szabadtéri fitneszparkot adtak át."/>
  </head>
  <body>
    <article>
      <h1>Szabadtéri fitneszparkot adtak át a csepeli birkózóakadémián</h1>
      <address><time datetime="2019-11-23T15:30:15+00:00">23 Nov 2019, 15:30</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/03/futas_kint-1-470x330-1280x899.jpg"/>
      </figure>
      <p>
        <b>A csepeli Kozma István Magyar Birkózó Akadémia területén tízmillió forintból kialakított szabadtéri fitneszparkot adtak át.</b>
      </p>
      <p>A pénteki ünnepi eseményen Németh Szilárd, a Magyar Birkózó Szövetség (MBSZ) elnöke elárulta, a kondipark építése nem a szövetség ötlete volt, s a költségeket a Nemzeti Bűnmegelőzési Tanácstól pályázat útján nyerték el.</p>
      <p>A tanács elnöke, Hatala József szerint a céljuk, hogy a fiataloknak olyan lehetőségeket kínáljanak, melyek által később elkerülhetik, hogy bűnesetek áldozatai vagy elkövetői legyenek. Hangsúlyozta, a sport a bűnmegelőzés egyik fontos formája, ezért támogatnak hasonló projekteket. Hozzátette, hogy a most átadott területet nem csupán a birkózók használhatják majd, hanem bárki eltöltheti ott hasznosan a szabadidejét.</p>
      <p>Németh Szilárd a park átadását a majdani sportcsarnokavató “előszobájának” nevezte. Hangsúlyozta, az új aréna már szinte készen van, így hamarosan annak az átadására is sor kerülhet. Bacsa Péter szakmai alelnök az MTI-nek azt mondta, ez várhatóan márciusban fog megtörténni.</p>
      <p>Az átadást jelképező szalagátvágást Németh Szilárd és Hatala József mellett az idei nur-szultani világbajnokságon aranyérmes Lőrincz Tamás végezte el.</p>
      <p>A londoni olimpián ezüstérmes, háromszoros Európa-bajnok sportoló a jövő héten kezdi meg a felkészülést a kötöttfogású válogatottal a tokiói olimpiára, melyre a kvalifikációt már a vb-arannyal megszerezte.</p>
    </article>
  </body>
</html>