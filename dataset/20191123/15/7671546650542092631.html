<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914909"/>
    <meta property="og:site_name" content="Dnevnik"/>
    <meta property="article:published_time" content="2019-11-23T15:00:00+00:00"/>
    <meta property="og:title" content="Pence na nenapovedanem obisku v Iraku"/>
    <meta property="og:description" content="Ameriški podpredsednik Mike Pence se danes mudi na prvem obisku v Iraku, kjer se bo sestal s tamkajšnjim državnim vrhom, vključno s premierjem Adelom Abdelom Mahdijem. Do njegovega nenapovedanega obiska prihaja skoraj leto dni potem, ko je državo obiskal predsednik ZDA Donald Trump."/>
  </head>
  <body>
    <article>
      <h1>Pence na nenapovedanem obisku v Iraku</h1>
      <address><time datetime="2019-11-23T15:00:00+00:00">23 Nov 2019, 15:00</time> by <a rel="author">STA</a></address>
      <p>
        <b>Ameriški podpredsednik Mike Pence se danes mudi na prvem obisku v Iraku, kjer se bo sestal s tamkajšnjim državnim vrhom, vključno s premierjem Adelom Abdelom Mahdijem. Do njegovega nenapovedanega obiska prihaja skoraj leto dni potem, ko je državo obiskal predsednik ZDA Donald Trump.</b>
      </p>
      <p>Pence je v Bagdad prišel danes, po poročanju nemške tiskovne agencije dpa pa bo po pričakovanjih obiskal tudi oporišče ameriških vojakov na zahodu države. ZDA imajo sicer v državi okoli 5200 pripadnikov oboroženih sil.</p>
      <p>Do obiska ameriškega podpredsednika sicer prihaja v času množičnih protivladnih protestov v Iraku. Ti so se začeli v oktobru, ko so protestniki vlado pozvali k odstopu ter zahtevali razpustitev parlamenta in spremembe v političnem sistemu. Pence se bo o tem po navedbah dpa pogovarjal s tamkajšnjim političnim vodstvom.</p>
      <p>Podpredsednik ZDA se je na nenapovedan obisk Iraka odpravil skoraj leto dni za predsednikom Trumpom. Z lanskim obiskom je Trump pritegnil številne kritike, saj se z iraškim političnim vrhom ni sestal, prav tako se je le bežno sestal z ameriškimi vojaki.</p>
      <p>Tudi sicer je bil lanski Trumpov obisk Iraka tako skrivnosten, da so se pojavila ugibanja o tem, ali so iraške oblasti zanj sploh vedele. Podobno veliko ni znanega niti o obisku podpredsednika.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914896/svet/zda-uvedle-sankcije-proti-iranskemu-ministru-zaradi-izklopa-interneta-"/>
      </related>
    </article>
  </body>
</html>