<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301086/%D9%82%D8%B7%D8%B9%D8%A7%D8%AA-%D9%BE%DA%98%D9%88-%DB%B4%DB%B0%DB%B5-%D8%A8%D8%B1%D8%A7%DB%8C-%D8%B3%D9%85%D9%86%D8%AF-%D9%88-%D9%BE%D8%A7%D8%B1%D8%B3-%D9%82%D8%A7%D8%A8%D9%84-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T23:18:00+00:00"/>
    <meta property="og:title" content="قطعات پژو ۴۰۵ برای سمند و پارس قابل استفاده است"/>
    <meta property="og:description" content="در پی اعلام خودروهای جایگزین پژو ۴۰۵ توسط ایران‌خودرو، دبیر انجمن سازندگان قطعات و مجموعه‌های خودرو گفت: مشکلی برای قطعه‌سازان از بابت توقف تولید پژو ۴۰۵ ایجاد نمی‌شود؛ چراکه قطعات آن برای خودروهای سمند و پژو پارس قابل استفاده خواهد بود."/>
  </head>
  <body>
    <article>
      <h6 class="kicker">سرنوشت قطعه‌سازان پژو ۴۰۵ بعد از توقف تولید این خودرو</h6>
      <h1>قطعات پژو ۴۰۵ برای سمند و پارس قابل استفاده است</h1>
      <address><time datetime="2019-11-23T23:18:00+00:00">23 Nov 2019, 23:18</time> by <a rel="author">فاطمه صنوبری</a></address>
      <p>در پی اعلام خودروهای جایگزین پژو ۴۰۵ توسط ایران‌خودرو، دبیر انجمن سازندگان قطعات و مجموعه‌های خودرو گفت: مشکلی برای قطعه‌سازان از بابت توقف تولید پژو ۴۰۵ ایجاد نمی‌شود؛ چراکه قطعات آن برای خودروهای سمند و پژو پارس قابل استفاده خواهد بود.</p>
      <p>مازیار بیگلو در گفت‌وگو با ایسنا، در رابطه با سرنوشت قطعه‌سازان پژو ۴۰۵ بعد از توقف تولید این خودرو، اظهار کرد: محصولات ایران‌خودرو نیز تقریبا همان وضعیت <b><a href="https://www.isna.ir/news/98081810296/">محصولات سایپا</a></b> را دارد. آن چیزی که روی پلت‌فرم ساختار سمند و پارس ادامه خواهد پیدا کرد، در خودروی ۴۰۵ عملا از لحاظ قطعات فنی، سیستم‌های ترمز، تعلیق، موتور و ... با یک درصد تغییرات جزیی قابل استفاده روی خودروهای پارس و سمند خواهد بود.</p>
      <p>دبیر انجمن سازندگان قطعات و مجموعه‌های خودرو خاطرنشان کرد: کماکان بحث بدنه و تزئینات داخلی خودروی ۴۰۵ باقی خواهد ماند که آن‌ها احتمالا دچار مشکل خواهند شد. البته یکسری از قطعات بدنه و  تزئینات داخلی خودروی ۴۰۵ بر روی خودروی پارس و گروه سمند قابل استفاده خواهد بود. بنابراین عملا اتفاقی که خواهد افتاد این است که درصد بسیار بالایی از قطعه‌سازان که تاکنون تامین ‌کننده قطعات پژو ۴۰۵ بوده‌اند، صدمه نخواهند دید؛ به دلیل اینکه خودروهای جایگزین معرفی شده قابلیت استفاده از قطعات مشابه را دارند، بنابراین تنها درصد بسیار کمی قطعه‌سازان تزئینات خاص داخلی پژو ۴۰۵ هستند که دچار مشکل می‌شوند.</p>
      <p>وی افزود: البته لازم به ذکر است که عموما درصد بسیار بالایی از اتاق خودروها در خود کارخانه‌های خودروساز تولید می‌شوند که اتفاقا بسیاری از قالب‌های آن‌ها مستهلک و قدیمی هستند؛ لذا عملا خروج خودروی ۴۰۵ از خط تولید هزینه زیادی را در این زمینه ایجاد نخواهد کرد.</p>
      <p>بیگلو در مورد خودروی رانا به عنوان دیگر جایگزین پژو ۴۰۵ گفت: خودروی رانا محصولی از همان پلت‌فرم خودروی ۲۰۶ و ۲۰۷ است. به دلیل اینکه پلت‌فرم مشترک است در این خودرو نیز مشکلی ایجاد نخواهد شد. همانطور که قبلا هم اعلام کرده‌ایم موضوع توقف تولید پراید و پژو ۴۰۵ با موضوع توقف پیکان در سال‌های گذشته بسیار متفاوت است.</p>
      <p>به گزارش ایسنا، اواخر آبان ماه معاون تحقیقات،‌ طراحی و تکوین محصول ایران خودرو با بیان اینکه طبق توافق صورت گرفته میان وزارت صنعت،‌ معدن و تجارت، سازمان ملی استاندارد ایران و ایران خودرو؛ خط تولید محصول پژو ۴۰۵ جی.ال.ایکس بنزینی در پایان خرداد ماه سال۹۹ متوقف خواهد شد، از جایگزینی سه محصول <b><a href="https://www.isna.ir/news/98082113372">رانا،‌ پارس و گروه سمند </a></b>با خودروی پژو ۴۰۵ جی.ال.ایکس بنزینی خبر داد.</p>
      <p>انتهای پیام</p>
    </article>
  </body>
</html>