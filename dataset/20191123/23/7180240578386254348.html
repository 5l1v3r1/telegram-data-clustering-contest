<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/local/crime/news_1766056"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-23T23:04:46+00:00"/>
    <meta property="og:title" content="บุกแทงชาวจีน นายหน้าต่อวีซ่าเถื่อน ยับ 10 แผล ดับสยองคาเก้าอี้"/>
    <meta property="og:description" content="บุกแทงชาวจีน นายหน้าต่อวีซ่าเถื่อน ยับ 10 แผล"/>
  </head>
  <body>
    <article>
      <h1>บุกแทงชาวจีน นายหน้าต่อวีซ่าเถื่อน ยับ 10 แผล ดับสยองคาเก้าอี้</h1>
      <address><time datetime="2019-11-23T23:04:46+00:00">23 Nov 2019, 23:04</time> by <a rel="author">matichon</a></address>
      <p>
        <b>บุกแทงชาวจีน นายหน้าต่อวีซ่าเถื่อน ยับ 10 แผล</b>
      </p>
      <p>เมื่อเวลา 21.30 น. วันที่ 23 พฤศจิกายน ร.ต.อ.ปกรณ์ สานุสันต์ รอง สว.(สอบสวน) สน.สุทธิสาร รับแจ้งเหตุผู้ถูกแทงเสียชีวิตภายในห้องพักเลขที่ 1-4 ในอพาร์ตเมนต์แห่งหนึ่งในซอยประชาราษฎร์บำเพ็ญ 5 แยก 6 แขวงและเขตห้วยขวาง กรุงเทพฯ จึงประสานแพทย์เวรโรงพยาบาลรามาธิบดี เจ้าหน้าที่กองพิสูจน์หลักฐานและเจ้าหน้าที่มูลนิธิร่วมกตัญญูร่วมตรวจสอบ</p>
      <p>ที่เกิดเหตุอยู่หลังหอพักดังกล่าว โดยห้องนั้นเปิดเป็นสำนักงานนายหน้ารับทำวีซ่าและหนังสือเดินทาง พบผู้เสียชีวิต ชื่อนายฟาง ยางเซิน อายุ 54 ปี สัญชาติจีน สภาพศพถูกมีดแทงที่คอและใบหน้ารวม 10 กว่าแผล สวมเสื้อสีดำ กางเกงสีครีม เสียชีวิตอยู่บนเก้าอี้ภายในห้องพักดังกล่าว ภายในห้องพบคราบเลือดเปรอะอยู่เต็มไปหมด ที่ห้องน้ำพบมีดพกตกอยู่ในอ่างพร้อมคราบเลือด</p>
      <p>สอบสวนพยานให้การว่า ผู้ตายเดินทางมาทำงานอยู่ที่ประเทศไทยมากว่า 20-30 ปีแล้ว โดยทำงานเป็นนายหน้าต่อวีซ่าเถื่อนให้กับนักท่องเที่ยว โดยจะเช่าห้องพักแห่งนี้เดือนละ 8,500 บาท ทำงานที่นี่มาได้ 2-3 ปี แล้ว ซึ่งก่อนเกิดเหตุประมาณช่วงเวลา 21.00 น. มีคนมาต่อวีซ่าตามปกติ ซึ่งการจะเข้ามาต่อวีซ่าปกติจะมาเคาะเรียกไม่ได้ ต้องโทรนัดล่วงหน้ามาก่อน ต่อมา มีชาวอินเดียมาต่อวีซ่าตามที่นัดหมายไว้ แต่โทรไปผู้ตายไม่เปิดประตูออกมารับ พร้อมกับเห็นคราบเลือดอยู่ภายในห้อง จึงโทรศัพท์หาภรรยาผู้ตายพร้อมแจ้งตำรวจทันที</p>
      <p>ทั้งนี้ มีพยานเห็นว่า ช่วงเวลาประมาณ 20.00 น. มีคนเห็นผู้ชายตัวสูง ใส่เสื้อสีดำ กางเกงสีน้ำตาลขายาว สะพายเป้ รีบวิ่งออกไป เบื้องต้นตำรวจจะตรวจสอบวงจรปิดเพื่อหาว่าข้อเท็จจริงเป็นอย่างไรต่อไป</p>
      <figure>
        <img src="https://www.matichon.co.th/wp-content/uploads/2019/11/S__12435522.jpg"/>
      </figure>
    </article>
  </body>
</html>