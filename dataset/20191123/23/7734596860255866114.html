<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/business/oi-mnhsthres-gia-ta-symbolaia-ths-thomas-cook-me-ellhnika-ksenodocheia-1116323"/>
    <meta property="og:site_name" content="Cretalive"/>
    <meta property="article:published_time" content="2019-11-23T23:41:00+00:00"/>
    <meta property="og:title" content="Οι «μνηστήρες» για τα συμβόλαια της Thomas Cook με ελληνικά ξενοδοχεία"/>
    <meta property="og:description" content="Δεν θα χαθεί έδαφος για την Κρήτη και τον ελληνικό τουρισμό στην αγορά της Γερμανίας το 2020 εκτιμά ο πρόεδρος της Ένωσης Ξενοδόχων Ηρακλείου Νίκος Χαλκιαδάκης"/>
  </head>
  <body>
    <article>
      <h1>Οι «μνηστήρες» για τα συμβόλαια της Thomas Cook με ελληνικά ξενοδοχεία</h1>
      <h2>Δεν θα χαθεί έδαφος για την Κρήτη και τον ελληνικό τουρισμό στην αγορά της Γερμανίας το 2020 εκτιμά ο πρόεδρος της Ένωσης Ξενοδόχων Ηρακλείου Νίκος Χαλκιαδάκης</h2>
      <address>
        <time datetime="2019-11-23T23:41:00+00:00">23 Nov 2019, 23:41</time>
      </address>
      <p>Με ρυθμούς ταχύτερους απ’ ότι ανέμεναν οι Έλληνες ξενοδόχοι καλύπτεται, σύμφωνα με όλες τις ενδείξεις, το κενό που δημιούργησε στην ελληνική αγορά η χρεοκοπία του ταξιδιωτικού ομίλου Thomas Cook (TC).</p>
      <p>Κύριοι και ανερχόμενοι ανταγωνιστές του πτωχευμένου ομίλου, αλλά και πλατφόρμες online ταξιδιωτικών κρατήσεων διαγκωνίζονται, ήδη, σύμφωνα και με το <b>capital.g</b>r σε έναν άτυπο αγώνα με το χρόνο με έπαθλο τα συμβόλαια που είχε υπογράψει ο Thomas Cook με ξενοδοχεία και άλλες επιχειρήσεις καταλυμάτων σε όλη τη χώρα. Συμβόλαια τα οποία ακυρώθηκαν μετά την κατάρρευση του TC απειλώντας να αφήσουν στον «αέρα» για το 2020 εκατοντάδες επιχειρήσεις και χιλιάδες δωμάτια.</p>
      <p>Οι Έλληνες ξενοδόχοι εκτιμούσαν, αρχικά, πως η υπογραφή νέων συμβολαίων με άλλους τουρ οπερέϊτορ και online «παίκτες» της ευρωπαϊκής ταξιδιωτικής αγοράς θα ήταν μια πολύμηνη διαδικασία. Κάποιοι ξενοδόχοι, μάλιστα, θεωρούσαν πως ίσως απαιτηθεί διάστημα άνω του ενός έτους για να ομαλοποιηθεί η κατάσταση.</p>
      <p>Στην πράξη, ωστόσο, αποδείχθηκε πως οι ανταγωνιστές του Thomas Cook βρίσκονταν σε εγρήγορση και επέδειξαν αντανακλαστικά… αιλουροειδών. Είναι χαρακτηριστικό, σύμφωνα με κορυφαίους παράγοντες του χώρου, πως πριν συμπληρωθούν δυόμισι μήνες από τη χρεοκοπία του TC έχει γίνει, ήδη, αλλαγή «σκυτάλης» στο 65%-70% των συμβολαίων που είχαν ακυρωθεί.</p>
      <p>Σύμφωνα με τον <b>πρόεδρο της Ένωσης Ξενοδόχων Χανίων Μανώλη Γιαννούλη </b>οι ρυθμοί αντικατάστασης των συμβολαίων είναι τέτοιοι ώστε να υπάρχει, πλέον<b>, η εκτίμηση πως η διαδικασία είναι πιθανό να έχει ολοκληρωθεί μέχρι το τέλος του 2019</b>.</p>
      <p>Η «μάχη των συμβολαίων» που δίνουν οι ανταγωνιστές του Thomas Cook οι οποίοι προέρχονται από τις δύο βασικές αγορές του ελληνικού τουρισμού, Γερμανία και Βρετανία, αποτυπώνουν σε μεγάλο βαθμό το νέο σκηνικό που διαμορφώνει η έξοδος του Thomas Cook από την αγορά, αλλά και το νέο συσχετισμό δυνάμεων μεταξύ των «μνηστήρων» που διεκδικούν τα μερίδια αγοράς του.</p>
      <p>Το κενό του TC από την αγορά της Γερμανίας έσπευσαν να καλύψουν TUI, Alltours, FTI και Schauinsland οι οποίοι μοιράστηκαν τα συμβόλαια του Thomas Cook που ακυρώθηκαν. Οι συγκεκριμένοι «παίκτες» εμφανίζονται έτοιμοι α καλύψουν όλο το χώρο που άφησε ο TC. Με βάση αυτά τα δεδομένα <b>ο πρόεδρος της Ένωσης Ξενοδόχων Ηρακλείου Νίκος Χαλκιαδάκης</b> εκτιμά πως <b>δεν θα χαθεί έδαφος για την Κρήτη και τον ελληνικό τουρισμό στην αγορά της Γερμανίας το 2020</b> εξαιτίας της χρεοκοπίας του TC.</p>
      <p>Στην αγορά της Βρετανίας σημαντικά μερίδια των συμβολαίων του TC διεκδίκησαν, πέραν των γνωστών ομίλων, και ανερχόμενοι παίκτες από το χώρο των online κρατήσεων. Τη μερίδια του λέοντος των συμβολαίων του TC φέρονται να εξασφάλισαν TUI και Jet2holidays.</p>
      <p>Σημαντικά μερίδια, ωστόσο, φέρονται να απέσπασαν ανερχόμενοι online παίκτες της βρετανικής αγοράς όπως η OntheBeach και η LoveHolidays. Το γεγονός επιβεβαιώνει πως οι Έλληνες ξενοδόχοι θα είναι υποχρεωμένοι, πλέον, να συνεργάζονται με ισχυρούς διαδικτυακούς παίκτες εξαιτίας της ισχύος που συγκεντρώνουν πλέον. Είναι χαρακτηριστικό πως η OntheBeach έχει σκαρφαλώσει, ήδη, στην τρίτη θέση της βρετανικής ταξιδιωτικής αγοράς ενώ ραγδαία ανερχόμενος παίκτης είναι και η LoveHolidays. Μέρος των συμβολαίων του TC στην Ελλάδα πέρασαν στα χέρια αμιγώς online παικτών όπως η Expedia ή η HotelBeds.</p>
      <p>Η κυριαρχία των TUI και Jet2holidays στη μοιρασιά της πίτας συμβολαίων του TC αποτυπώνεται στο γεγονός πως, σύμφωνα με κορυφαίες ξενοδοχειακές πηγές, οι δυο τους μοιράστηκαν σχεδόν το σύνολο των συμβολαίων στη Ζάκυνθο και πάνω από το 50% στη Ρόδο.</p>
      <p>Αν και η διαδικασία αντικατάστασης των συμβολαίων του TC δείχνει να εξελίσσεται απρόσμενα ομαλά για τους ξενοδόχους, κορυφαία πηγή του χώρου επισημαίνει στο Euro2day.gr πως πολλά θα κριθούν από τους όρους των συμβολαίων, αλλά και την μετά Brexit πορεία της αγοράς.</p>
      <p>Η πρόεδρος της Ένωσης Ξενοδόχων Λαγανά Ζακύνθου και αντιπρόεδρος του Ξενοδοχειακού Επιμελητηρίου Ελλάδας (ΞΕΕ) Χριστίνα Τετράδη επισημαίνει χαρακτηριστικά πως η υπογραφή νέων συμβολαίων δεν συνεπάγεται αυτομάτως πως θα καλυφθεί το σύνολο των δωματίων που είχε δεσμεύσει μέχρι φέτος ο Thomas Cook. Κι αυτό, όπως, εξηγεί καθώς το μεγαλύτερο ποσοστό συμβολαίων αναφέρονται σε δωμάτια που δεσμεύονται με καθεστώς «allotment» (σ.σ δεσμεύεται συγκεκριμένος αριθμός δωματίων ή και όλο το ξενοδοχείο για συγκεκριμένη περίοδο σε ειδικές τιμές, αλλά ο ξενοδόχος θα αποζημιωθεί μόνο για όσα από αυτά και για όσες μέρες χρησιμοποιηθούν) και όχι «commitment» (σ.σ τα δωμάτια δεσμεύονται για συγκεκριμένη περίοδο με χαμηλότερες τιμές αλλά ο ξενοδόχος πληρώνεται ανεξάρτητα από το αν χρησιμοποιηθούν ή όχι τα δωμάτια).</p>
      <p>
        <b>Κενό αέρος από Βρετανία</b>
      </p>
      <p>Ενώ, όμως, δείχνει να εξισορροπείται η κατάσταση στο μέτωπο των ακυρωμένων συμβολαίων, τα μηνύματα δεν είναι εξίσου ενθαρρυντικά από το μέτωπο των αεροπορικών θέσεων. Οι περισσότεροι παράγοντες του χώρου εκφράζουν την εκτίμηση πως άλλες αεροπορικές εταιρείες θα καλύψουν τα δρομολόγια που φέτος πραγματοποιούσαν οι αεροπορικές εταιρείες του ομίλου TC. Κάτι τέτοιο φαίνεται να είναι διασφαλισμένο για την αγορά της Σκανδιναβίας, αλλά και της Γερμανίας. Στην μεν πρώτη επειδή εξαγοράστηκε ο σκανδιναβικός βραχίονας του TC. Στη δεύτερη επειδή η αεροπορική εταιρεία Condor που ανήκε στο γερμανικό βραχίονα του ομίλου διασώθηκε χάρη σε χρηματοδότηση που εξασφάλισε από τις γερμανικές αρχές και συνεχίζει κανονικά το πτητικό της πρόγραμμα.</p>
      <p>Κενά αέρος, ωστόσο, φέρονται να καταγράφονται μέχρι στιγμής στη βρετανική αγορά, καθώς δεν έχει διασφαλιστεί, μέχρι στιγμής, πως θα υπάρχουν και το 2020 τουλάχιστον οι αεροπορικές θέσεις που ήταν φέτος διαθέσιμες για την Ελλάδα.</p>
      <p>Ενδεικτική είναι η περίπτωση της Ρόδου. Σύμφωνα με τον πρόεδρο του Συλλόγου Διευθυντών Ξενοδοχείων του νησιού Γιώργο Ματσίγκο, από τις 80.000 αεροπορικές θέσεις από τη Βρετανία που ήταν φέτος διαθέσιμες για τη Ρόδο, μόλις οι 40.000 έχουν «κλειδώσει», προς το παρόν, ότι θα είναι διαθέσιμες και το 2020. Σε κάθε περίπτωση μια πρώτη εκτίμηση της κατάσταση θα μπορεί να γίνει στα τέλη Ιανουαρίου, όταν επιβεβαιώνεται μεγάλο μέρος των slot που έχουν ζητήσει οι ξένες αεροπορικές εταιρείες για δρομολόγια προς τη χώρα μας.</p>
      <h3>Πηγή</h3>
      <p>
        <a href="https://www.euro2day.gr/news/economy/article/1706885/poioi-moirazontai-ta-symvolaia-ths-thomas-cook-me.html">euro2day.gr-Παναγιώτης Δ. Υφαντής</a>
      </p>
    </article>
  </body>
</html>