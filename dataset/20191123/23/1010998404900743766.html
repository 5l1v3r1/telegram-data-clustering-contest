<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/znamenit-obrat-flamengo-nokautira-rivar-za-tri-minuti-i-vdigna-kopa-libertadores.html"/>
    <meta property="og:site_name" content="bTV Новините"/>
    <meta property="article:published_time" content="2019-11-23T23:57:00+00:00"/>
    <meta property="og:title" content="&quot;Фламенго&quot; нокаутира &quot;Ривър&quot; за три минути и вдигна Копа Либертадорес"/>
    <meta property="og:description" content="Габриел Барбоса е големият герой на &quot;Монументал&quot;"/>
  </head>
  <body>
    <article>
      <h1>"Фламенго" нокаутира "Ривър" за три минути и вдигна Копа Либертадорес</h1>
      <h2>Габриел Барбоса е големият герой на "Монументал"</h2>
      <address>
        <time datetime="2019-11-23T23:57:00+00:00">23 Nov 2019, 23:57</time>
      </address>
      <p>"Фламенго" спечели Копа Либертадорес за първи път от 1981 г., след като осъществи един от най-великите обрати в историята на турнира. На финала, пред 80 000 зрители на "Монументал" в перуанската столица Лима, бразилският гранд победи аржентинския "Ривър Плейт" с 2:1.</p>
      <p>Тазвечершният спор за трофея в юбилейното 60-то издание на Копа Либертадорес бе исторически, тъй като за първи път се проведе в един мач на неутрален терен.</p>
      <figure>
        <img src="https://img.bg.sof.cmestatic.com/media/images/640x/Nov2019/2112030559.jpg"/>
        <figcaption>Снимка: Getty Images</figcaption>
      </figure>
      <p>"Милионерите" поведоха с гол на Рафаел Боре в 14' и бяха на път да спечелят най-ценния трофей в Южна Америка за втора поредна година. "Фламенго" обаче възкръсна за три минути - между 89' и 92', в които нокаутира аржентинците.</p>
      <p>В герой за тима от Рио де Жанейро се превърна Габриел Барбоса, който отбеляза и двете попадения. Драмата в последните секунди допълниха и двата червени картона - по един за финалистите. От "Фламенго" бе изгонен голмайсторът Барбоса, а от "Ривър" Есекиел Паласиос.</p>
      <figure>
        <img src="https://img.bg.sof.cmestatic.com/media/images/640x/Nov2019/2112030563.jpg"/>
        <figcaption>Снимка: Getty Images</figcaption>
      </figure>
      <p>В крайна сметка "Фламенго" триумфира за втори път в своята история и разби мечтите на "Ривър" за пета купа от надпреварата. Това бе 15-ият финален дуел между вечните врагове Аржентина и Бразилия, като "гаучосите" имат предимство - 9 срещу 6 успеха. Последните три финала обаче са завършвали с победител тим от страната на кафето. През 2012 г. "Коринтианс" сломи "Бока Хуниорс", а пет години по-късно "Гремио" се наложи над "Ланус".</p>
      <p>Аржентина продължава да бъде най-успешната нация в турнира с 25-те завоювани купи. На второто място е Бразилия с вече 19 триумфа, следвана от Уругвай с 8.</p>
      <figure>
        <img src="https://img.bg.sof.cmestatic.com/media/images/640x/Nov2019/2112030561.jpg"/>
        <figcaption>Снимка: Getty Images</figcaption>
      </figure>
    </article>
  </body>
</html>