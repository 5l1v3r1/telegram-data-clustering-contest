<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743071"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T23:00:00+00:00"/>
    <meta property="og:title" content="เด็กไทยคว้าแชมป์นักประดิษฐ์รุ่นเยาว์ที่อินโดฯ"/>
    <meta property="og:description" content="นักเรียนโรงเรียนนครสวรรค์ คว้ารางวัลเหรียญทอง การแข่งขันนวัตกรรมระดับนานาชาติ จากทีมทั่วโลกกว่า 300 ทีม มีครูไทยร่วมรับเชิญเป็นกรรมการจาก 25 ประเทศ"/>
  </head>
  <body>
    <article>
      <h1>เด็กไทยคว้าแชมป์นักประดิษฐ์รุ่นเยาว์ที่อินโดฯ</h1>
      <address>
        <time datetime="2019-11-23T23:00:00+00:00">23 Nov 2019, 23:00</time>
      </address>
      <p>
        <b>นักเรียนโรงเรียนนครสวรรค์ คว้ารางวัลเหรียญทอง การแข่งขันนวัตกรรมระดับนานาชาติ จากทีมทั่วโลกกว่า 300 ทีม มีครูไทยร่วมรับเชิญเป็นกรรมการจาก 25 ประเทศ</b>
      </p>
      <p><b>นายพันศักดิ์ ศรีทอง</b> ผู้อำนวยการโรงเรียนนครสวรรค์ เปิดเผยว่า ทีมนักเรียนชั้น ม.6 และคณะครูจากโรงเรียนนครสวรรค์ เดินทางกลับมาถึงประเทศ ไทยแล้ว หลังไปเข้าร่วมการแข่งขันนวัตกรรมระดับนานาชาติ จากทีมที่ส่งเข้าร่วมการแข่งขันกว่า 300 ทีม จากทั่วโลก และมีครูไทยเพียงหนึ่งเดียวที่ได้รับเชิญให้ร่วมเป็นคณะกรรมการตัดสิน โดยมีคณะกรรมการจาก 25 ประเทศทั่วโลก สำหรับรางวัลที่ได้รับเป็น<b>รางวัลเหรียญทอง (Gold Award)</b> ในงาน<b> 6th International Young Inventor Award (IYIA 2019) Jakartar Indonesia</b> ทำการแข่งขันที่กรุงจาการ์ตา ประเทศอินโดนีเซีย ระหว่างวันที่ 9-12 ตุลาคม 2562 ในชื่อโครงงาน <b>Utilization of Bio-Sludge from Wastewater Treatment Plant  in the Extraction of Biological Compounds to Improve Soil Quality</b><br/><br/>นักเรียนที่เข้าร่วมการแข่งขันเป็นนักเรียนชั้น ม.6 โรงเรียนนครสวรรค์ ประกอบด้วย นางสาวกฤตศยา นทีมณฑล, นายคณิศร ประทุมานนท์, นายภูริณัฐ จันทร์เสรีวัฒน์, นางสาวศิรภัสสร โพธิ์ทัย โดยมีคณะครูที่ปรึกษาโครงงาน ประกอบด้วย ครูอาภาภรณ์ ปานมี ครูกนกพร ภู่ตระกูล ครูกลุ่มสาระการเรียนรู้วิทยาศาสตร์และเทคโนโลยี โรงเรียนนครสวรรค์ และครูที่ปรึกษาพิเศษคือครูณัฐพล ภู่ตระกูล ครูกลุ่มสาระการเรียนรู้วิทยาศาสตร์ โรงเรียนเขาทองพิทยาคม จ.นครสวรรค์ สพม.42</p>
      <figure>
        <img src="https://www.dailynews.co.th/admin/upload/20191122/news_kVAiCifvVU011008_533.jpg?v=20191124062?v=6103"/>
      </figure>
      <p>การแข่งขันจัดแบ่งเป็น 2 รอบ ในรอบแรกเป็นการส่งโครงงานภาษาอังกฤษไปยัง IYIA ที่กรุงจาการ์ตา ประเทศอินโดนีเซีย พอได้รับการคัดเลือกจึงไปแข่งขันต่อในรอบที่สองด้วยการนำโครงงานไปนำเสนอเป็นภาษาอังกฤษ ที่กรุงจาการ์ตา ประเทศอินโดนีเซีย ในการแข่งขันครั้งนี้ประเทศ ไทยมีตัวแทนเพียงทีมเดียวเท่านั้นที่เดินทางไปแข่งขัน<br/><br/>สำหรับรายละเอียดย่อ ๆ ของโครงงานคือ การนำตะกอนชีวภาพจากระบบบำบัดนํ้าเสียมาใช้ประโยชน์ในการทำเป็นสารชีวภาพ เพื่อปรับปรุงคุณภาพของดิน คือ การที่เรานำตะกอนจากการบำบัดนํ้าเสียของเทศบาลนครนครสวรรค์มาใช้เป็นสารปรับปรุงดิน ด้วยการนำตะกอนมาวิเคราะห์หาแร่ธาตุที่จำเป็นโดยการทดลองทางวิทยาศาสตร์ และนำมาผสมกับดินด้วยอัตราส่วนที่เหมาะสม แล้วนำดินที่ผสมตะกอนไปทดลองปลูกพืช และยังสามารถนำมาทำเป็นเม็ดเพื่อใช้แทนปุ๋ยเคมีได้ ซึ่งส่งผลให้พืชมีความเจริญงอกงามดี โดยในการทำแล็บได้รับการสนับสนุนจากคณะวิทยาศาสตร์ มหาวิทยาลัยราชภัฏนครสวรรค์ และได้รับการสนับสนุนตะกอนจากโรงบำบัดนํ้าเสียเทศบาลนครนครสวรรค์</p>
      <figure>
        <img src="https://www.dailynews.co.th/admin/upload/20191122/news_hPmOlSRSGd011013_533.jpg?v=20191124062?v=1999"/>
      </figure>
      <p>ซึ่งในการดำเนินการทำโครงงานนี้นั้น นางสาวอาภาภรณ์ ปานมี นางกนกพร ภู่ตระกูล และนายณัฐพล ภู่ตระกูล ให้สัมภาษณ์ว่า ทีแรกมีนักเรียนมาหา มาขอคำปรึกษาเกี่ยวกับการดำเนินโครงงาน เพราะที่นครสวรรค์ มีนํ้าเสียเยอะมาก และทางเทศบาลก็มีโรงบำบัดนํ้าเสีย ส่วนตะกอนน่าจะมีการนำมาใช้ประโยชน์ได้ จึงประสานงานกับนายพันศักดิ์ ศรีทอง ผู้อำนวยการโรงเรียนนครสวรรค์ นางธิชาพร ยอดกัณหา รองผู้อำนวยการกลุ่มบริหารวิชาการ โรงเรียนนครสวรรค์ และนายสมาน สุขสุ่ม หัวหน้ากลุ่มสาระการเรียนรู้วิทยาศาสตร์ฯ โรงเรียนนครสวรรค์ จากนั้นได้ประสานงานไปที่นายจิตตเกษมณ์ นิโรจน์ธนรัฐ นายกเทศมนตรีนครนครสวรรค์และโรงบำบัดนํ้าเสียเพื่อขอตะกอนนํ้าเสีย และประสานไปยังคณะวิทยาศาสตร์ มหาวิทยาลัยราชภัฏนครสวรรค์ เพื่อขอใช้ห้องแล็บทำการทดลอง เด็ก ๆ ได้มีการทดลองหาสารแร่ธาตุจากตะกอน แล้วนำตะกอนมาผสมกับดินในอัตราส่วนที่แตกต่างกัน แล้วทดลองนำดินที่ผสมตะกอนมาใช้ปลูกพืช และจดบันทึกดูการเจริญเติบโตของพืช จนเห็นว่าได้ผลดีและทราบข่าวว่ามีการแข่งขันที่กรุงจาการ์ตา ประเทศอินโดนีเซีย จึงทำเรื่องส่งโครงงานไปยัง IYIA และได้รับเชิญให้ไปเข้าร่วมการแข่งขันดังกล่าว.<br/><br/>.......................................<br/>สุเมธ สุขุมาลไพบูลย์ – เสรี จันทนะเปลิน</p>
    </article>
  </body>
</html>