<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/obrajen-nato-ne-treba-sukob-s-rusijom-zbog-ukrajine/"/>
    <meta property="og:site_name" content="Krstarica"/>
    <meta property="article:published_time" content="2019-11-23T23:48:00+00:00"/>
    <meta property="og:title" content="O’Brajen: NATO ne treba sukob s Rusijom zbog Ukrajine"/>
    <meta property="og:description" content="HALIFAKS - NATO za sada nije zainteresovan za prijem Ukrajine u svoje redove, jer ne želi da ulazi u direktan sukob s Rusijom, izjavio je savetnik"/>
  </head>
  <body>
    <article>
      <h1>O’Brajen: NATO ne treba sukob s Rusijom zbog Ukrajine</h1>
      <address><time datetime="2019-11-23T23:48:00+00:00">23 Nov 2019, 23:48</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>HALIFAKS – NATO za sada nije zainteresovan za prijem Ukrajine u svoje redove, jer ne želi da ulazi u direktan sukob s Rusijom, izjavio je savetnik predsednika SAD za nacionalnu bezbednost Robert O“Brajen.</p>
      <p>Na forumu o bezbednosti u kanadskom Halifaksu, O’Brajena su pitali da li bi NATO trebalo aktivnije da štiti Ukrajinu od „ruske agresije“.</p>
      <p>„Što se tiče NATO-a i Ukrajine, ne mislim da je to sada na dnevnom redu. Rusija je faktički u sukobu s Ukrajinom. Ne mislim da bi za NATO u celini bilo privlačno da primi Ukrajinu i da stupi u direktan sukob s Rusijom“, rekao je savetnik američkog predsednika.</p>
      <p>On je dodao da Zapad ne želi sukob s Rusijom i da je NATO i stvoren da ne bi dozvolio takav sukob, prenosi Sputnjik.</p>
      <p>O“Brajen je, istovremeno, potvrdio da će SAD i dalje podržavati Ukrajinu u njenom suprotstavljanju Rusiji.</p>
      <p>Govoreći o prisustvu američke vojske u Siriji, on je rekao da sumnja u to da su sirijske vlasti spremne da štite naftna izvorišta iza Eufrata od Islamske države.</p>
      <p>„SAD su tamo zato što ne žele da se ta naftna izvorišta vrate u ruke Islamske države. Poslednji put kada su sirijske vlasti imale kontrolu nad tim izvorištima, ID je uspeo da ih preotme za oko 15 minuta“, rekao je O“Brajen.</p>
      <p>On je dodao da su relativno mali prihodi od nafte koja se dobija u toj oblasti Sirije i da oni ne idu SAD, nego sirijskim Kurdima za finansiranje rešavanje problema izbeglica i nastavljanje borbe protiv ID.</p>
      <p>(Tanjug)</p>
    </article>
  </body>
</html>