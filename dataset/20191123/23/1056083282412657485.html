<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200991/%D9%87%D9%88%D8%A7-%D8%B1%D8%A7-%D8%A7%D8%B2-%D9%85%D9%86-%D8%A8%DA%AF%DB%8C%D8%B1-%D8%A7%DB%8C%D9%86%D8%AA%D8%B1%D9%86%D8%AA-%D8%B1%D8%A7-%D9%86%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T23:04:00+00:00"/>
    <meta property="og:title" content="هوا را از من بگیر، «اینترنت» را نه!"/>
    <meta property="og:description" content="ایسنا/بوشهر یک هفته اینترنت سراسری قطع بود و این موضوع افراد بسیاری که نوع کار و فعالیت‌شان به نحوی وابسته به اینترنت و فضای مجازی بوده را دچار نگرانی، سردرگمی و رکود کرده بود."/>
  </head>
  <body>
    <article>
      <h1>هوا را از من بگیر، «اینترنت» را نه!</h1>
      <address><time datetime="2019-11-23T23:04:00+00:00">23 Nov 2019, 23:04</time> by <a rel="author">زهره عرب</a></address>
      <p>ایسنا/بوشهر یک هفته اینترنت سراسری قطع بود و این موضوع افراد بسیاری که نوع کار و فعالیت‌شان به نحوی وابسته به اینترنت و فضای مجازی بوده را دچار نگرانی، سردرگمی و رکود کرده بود.</p>
      <p>فقدان اینترنت و عدم دسترسی به شبکه‌های اجتماعی و برخی سایت‌های خارجی اقشار و گروه‌های مختلفی از فروشندگان مجازی گرفته تا دانشجویان و کاربران عادی فضای مجازی را تحت تأثیر خود قرار داده بود؛ به گونه‌ای که بسیاری از آنان عملاً قادر به پیشبرد بخشی از فعالیت‌های خود نبودند و به تناوب اعتراض‌هایی نسبت به این موضوع و متعاقب آن پرسش‌های زیادی در خصوص زمان متعادل شدن شرایط و برقراری مجدد اتصال اینترنت از سوی بدنه اجتماع مطرح می‌شد.</p>
      <p>
        <b>گفت‌وگوهای این گزارش روز قبل از وصل مجدد اینترنت گرفته شده است، لذا ممکن است در زمان انتشار گزارش، در بعضی از نقاط کشور اینترنت وصل شده باشد.</b>
      </p>
      <p>
        <b>یکی از مهمترین مشکلات "Google" است!</b>
      </p>
      <p>
        <b>یکی از مهمترین مشکلات برخی افراد "Google" است، بله، گوگل! چون دسترسی به سایت‌های داخلی هم برای افراد مشکل شده است. ممکن است بخواهیم برخی منابع داخلی و یا سایت‌های رسمی ادارات –مثل استعلام وضعیت کارت سوخت یا سایت پست- را از طریق یک موتور جستجو سرچ کنیم، در حالی که با این شرایط حتی نمی‌توانیم ایمیل هایمان را چک کنیم.</b>
      </p>
      <p>یک دانشجوی مقطع دکترای کامپیوتر به ایسنا می گوید: «مهمترین مشکل گوگل است چون دسترسی به سایت‌های داخلی را هم مشکل کرده است؛ ممکن است ما بخواهیم منابع داخلی را سرچ کنیم و چون آدرس سایت ها را نمی دانیم دشواری بزرگی است.» این دانشجو ادامه می دهد: «ما باید مقاله بخوانیم که این هم نیاز به دسترسی به گوگل دارد و یا مقاله‌ای را برای چاپ ارسال کنیم؛ که برای آن طرف اصلاً تعریف نشده که ممکن است ما دچار چنین مشکلاتی باشیم! در کل اختلال و ایراداتی در کارهایمان به وجود آمده است.»</p>
      <p>
        <b>حاصل تمام زحماتم سوخت</b>
      </p>
      <p>دانشجوی دیگری با ناراحتی می گوید: «من به عنوان یک فرد عادی که هیچ واکنشی نسبت به گرانی بنزین نشان نداده و هزاران نفر دیگر مثل من که شاید اصلاً این مسئله برایشان مهم هم نبوده، چرا باید این شرایط را متحمل شوند؟»</p>
      <p>شخصی که حرفه اش عکاسی است هم مشکل مشابهی دارد: «با زحمت زیاد یک مجموعه عکس مناسبتی تهیه کرده بودم که باید شنبه‌ی گذشته ارسال می‌شد ولی متأسفانه دسترسی به ایمیل امکان پذیر نبود که با این اتفاق –قطع اینترنت- عکس‌ها و حاصل تمام زحماتم سوخت و منقضی شد.»</p>
      <p>
        <b>یک بازار داغ و رو به توسعه از دست رفته</b>
      </p>
      <p>اما فروشندگان مجازی و افرادی که تنها از طریق شبکه های اجتماعی قادر به عرضه و فروش کالاهای خود بودند چطور؟ به نظر می رسد آنان ار جمله گروه هایی بوده اند که بیش از سایر افراد از این جریان متضرر شده اند.</p>
      <p><b>به گزارش ایسنا،</b> اختلالات در خطوط تلفن همراه، عدم آنتن دهی، و برخی محدودیت‌های اینترنتی برای اقشار مختلف مردم مشکلاتی را به همراه داشته است، از قطع ارتباط افراد با دوست و فامیل راه دور گرفته تا قطع درآمد و راکد شدن کار و حتی تعطیلی برخی کسب و کارها و فعالیت‌هایی که به اینترنت وابستگی داشتند... و حالا صاحبان مشاغل اینترنتی نگران‌ اوضاع به وجود آمده و عقب ماندن از جریان فعالیت‌های شغلی خود هستند.</p>
      <p>
        <b>یک فروشنده‌ که در فضای مجازی فعالیت می کند، به ایسنا گفت: «این یک هفته بازار همه‌مان تعطیل بود؛ وقتی یک فروشگاه مجازی تعطیل شود یعنی یک بازار داغ و رو به توسعه از دست رفته و فروش فقط به مغازه های فیزیکی محدود می‌شود که البته باید گفت اگر همین مغازه‌های فیزیکی هم نباشد کسب و کار شخص کلاً  تعطیل می‌شود؛ آن هایی که خارج از اینترنت هم فعال بودند، فروششان کم بوده چرا که امروزه بخش عمده‌ای از فروش و تبلیغات به واسطه اینستاگرام و اپلیکیشن‌های مشابه است.»  </b>
      </p>
      <p>شرایط کنونی نه تنها فروشندگان فضای مجازی که فروشگاه‌های فیزیکی را نیز درگیر کرده است. بسیاری از فروشگاه ها کالاهای خود را هم به صورت آنلاین و هم به شکل فیزیکی و سنتی آن ارائه می‌کردند اما به گفتۀ برخی از همین فروشندگان در فروشگاه‌ها، بازار محدود به منطقه‌ای خاص شده و فروش نیز دارای محدودیت است، اما با به نمایش گذاشتن محصول در فضای مجازی، بازار گسترده‌تر شده و می‌تواند کل کشور یا هر نقطه دیگری از زمین با سلیقه‌ها و نیازهای مختلف را دربر بگیرد؛ بنابراین، مشتری‌ها و در نتیجه فروش بیشتری خواهد داشت.</p>
      <p>
        <b>قطع شدن اینترنت تلنگر خوبی بود</b>
      </p>
      <p>
        <b>فروشنده ی دیگر اما زاویه ی دید متفاوت تری دارد: «قطع شدن اینترنت تلنگر خوبی بود و شخصاً به فکر ایجاد زیرساخت‌های جدی‌تری افتاده‌ام؛ باید بدانیم که نباید فقط به اینستاگرام تکیه کرد.»</b>
      </p>
      <p>به نظر می رسد در طول همین یک هفته اخیر، افراد عادی هم از این قاعده مستثنی نبوده و روزهای سخت و کسالت باری را تجربه کردند...</p>
      <p>
        <b>تمام زندگی من روی گوگل می چرخد!</b>
      </p>
      <p>سپهر عکاس و دانشجو است، او در گفت‌وگو با ایسنا با اشاره به مشکلات اخیر عنوان می کند: «تمام دوستان و اطرافیان من از این وضعیت شاکی هستند؛ مثلاً این هفته که با دوستانم به کوه رفته بودیم یکی از آن ها گفت خب این دو روز را به کوه آمدیم هفته بعد را چکار کنیم؟! یک نفر دیگر می‌گفت تمام زندگی من روی گوگل می‌چرخد، همه چیز را ببندند اما گوگل را از من نگیرند....»</p>
      <p>مجید نیز می گوید: «قبلاً زیاد کتب چاپی می خواندم و وقتی اینترنت قطع شد سعی کردم دوباره به گذشته برگردم و کتاب های چاپی بخوانم. اما نتوانستم، چون وابستگی زیادی به مطالعات مجازی و پی‌دی‌اف هایی با موضوعات مختلف که از سایت ها دانلود می‌کردم پیدا کرده ام.»</p>
      <p>
        <b>شبکه‌های اجتماعی داخلی نمی‌توانند پاسخگوی نیازها باشند</b>
      </p>
      <p>سیما گله می کند: «همه از نبود اینترنت کلافه هستیم و مسائل شغلی و فعالیت‌های اجتماعی همه ما معلق مانده بود. شبکه های داخلی هم که به خاطر سرعت بسیار پایین و محدودیت های زیاد به هیچ وجه نمی توانند پاسخگوی نیازهای ما باشند. به کل از دهکده جهانی جدا شده و دور افتاده بودیم.»</p>
      <p>
        <b>به گزارش ایسنا، اکنون که رفته رفته از نقاط مختلف کشور و شهر به شهر زمزمه اتصال مجدد اینترنت و یا قطعی دوباره آن به گوش می‌رسد در کنار آن نیز بحث‌هایی از راه‌اندازی اینترنت ملی و چالش های آن سر برمی آورد. بحثی که به تجربه ثابت شد تا دستیابی به زیرساخت ها و زمینه‌های آن فاصله داریم.</b>
      </p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082919147/%D9%85%D8%B1%D8%AF%D9%85-%D8%A8%D8%A7%DB%8C%D8%AF-%D8%A8%D8%AA%D9%88%D8%A7%D9%86%D9%86%D8%AF-%D8%A7%D8%B2-%D8%A7%DB%8C%D9%86%D8%AA%D8%B1%D9%86%D8%AA-%D8%A8%D8%B1%D8%A7%DB%8C-%DA%A9%D8%A7%D8%B1%D9%87%D8%A7%DB%8C-%D8%A7%D9%82%D8%AA%D8%B5%D8%A7%D8%AF%DB%8C-%D9%BE%DA%98%D9%88%D9%87%D8%B4%DB%8C-%D9%88-%D8%A2%D9%85%D9%88%D8%B2%D8%B4%DB%8C"/>
        <a href="https://www.isna.ir/news/98082919176/%D8%B1%D9%81%D8%B9-%D9%85%D8%AD%D8%AF%D9%88%D8%AF%DB%8C%D8%AA-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%DA%A9%D9%86%D8%A7%D8%B1-%D8%AD%D9%81%D8%B8-%D8%A7%D9%85%D9%86%DB%8C%D8%AA-%D9%85%D9%88%D8%B1%D8%AF-%D8%AA%D9%88%D8%AC%D9%87-%D9%82%D8%B1%D8%A7%D8%B1-%DA%AF%DB%8C%D8%B1%D8%AF"/>
        <a href="https://www.isna.ir/news/98083019377/%D9%86%DA%AF%D8%A7%D9%87%DB%8C-%D8%A8%D9%87-%D9%86%D8%B8%D8%B1%D8%A7%D8%AA-%DA%A9%D8%A7%D8%B1%D8%A8%D8%B1%D8%A7%D9%86-%D9%BE%D8%B3-%D8%A7%D8%B2-%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA"/>
        <a href="https://www.isna.ir/news/98082818572/%D8%AD%D8%A7%D9%84-%D8%A7%DB%8C%D9%86-%D8%B1%D9%88%D8%B2%D9%87%D8%A7%DB%8C-%D8%B4%D8%A8%DA%A9%D9%87-%D9%85%D9%84%DB%8C-%D8%A7%D8%B7%D9%84%D8%A7%D8%B9%D8%A7%D8%AA"/>
      </related>
    </article>
  </body>
</html>