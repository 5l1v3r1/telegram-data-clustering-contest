<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/slovenacka-policija-razoruzala-pripadnike-stajerske-straze/"/>
    <meta property="og:site_name" content="Krstarica"/>
    <meta property="article:published_time" content="2019-11-23T23:52:00+00:00"/>
    <meta property="og:title" content="Slovenačka policija razoružala pripadnike Štajerske straže"/>
    <meta property="og:description" content="LJUBLJANA - Slovenačka policija je u blizini Krškog razoružala više osoba, pripadnika tzv. Štajerske straže, kontroverznog Mariborčanina Andreja Šiška,"/>
  </head>
  <body>
    <article>
      <h1>Slovenačka policija razoružala pripadnike Štajerske straže</h1>
      <address><time datetime="2019-11-23T23:52:00+00:00">23 Nov 2019, 23:52</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LJUBLJANA – Slovenačka policija je u blizini Krškog razoružala više osoba, pripadnika tzv. Štajerske straže, kontroverznog Mariborčanina Andreja Šiška, koji su poslednjih nedelja vikendom patrolirali delovima granice s Hrvatskom, tražeći ilegalne migrante.</p>
      <p>Kako je izvestila televizija POP-TV, to se dogodilo u jutarnjim satima, kad su članovi te grupe imali okupljanje u lovačkom domu Planina kod sela Pobočje.</p>
      <p>Vest je za medije potvrdio i Anton Štubljar iz policijske uprave Novo Mesto, zadužene za taj sektor granice, prenosi Hina.</p>
      <p>„Policija je primetila naoružanu grupu osoba, maskirno obučenih. Za 41 osobu izvršena je provera identiteta, a od sedmorice je oduzeto oružje, odnosno predmeti za koje oni tvrde da nisu pravo oružje već replike, pa su upućene na analizu“, kazao je Štubljar.</p>
      <p>Ako se utvrdi da je reč o pravom oružju i da se radi o prekršaju, policija kaže da namerava da podnese optužni predlog protiv tih osoba.</p>
      <p>Nezakonite aktivnosti Štajerske straže slovenačka vlada želi da obuzda promenom nekih zakona, kako bi se zabranilo nošenje uniformi koje podsećaju na vojne ili policijske, a isto tako i nošenje oružja u blizini granice, jer su to ovlašćenja koja pripadaju samo policiji i vojsci.</p>
      <p>Nedavno je o kontroverznim „seoskim stražama“, za koje neki smatraju da su paravojne organizacije, održan sastanak vladinog Veća za nacionalnu sigurnost, a vlada je najavila i zakonske promene kako bi se delovanje i aktivnost tih formacija obuzdalo i dovelo u zakonske okvire.</p>
      <p>(Tanjug)</p>
    </article>
  </body>
</html>