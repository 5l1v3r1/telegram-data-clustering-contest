<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641698/%D8%B3%D8%B1%D9%88%DB%8C%D8%B3%E2%80%8C%D9%87%D8%A7%DB%8C-%D9%85%D8%AF%D8%A7%D8%B1%D8%B3-%D9%85%D8%A7%D9%87%D8%A7%D9%86%D9%87-%DB%B1%DB%B2%DB%B0-%D9%84%DB%8C%D8%AA%D8%B1-%D8%A8%D9%86%D8%B2%DB%8C%D9%86-%D8%AF%D8%B1%DB%8C%D8%A7%D9%81%D8%AA-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T23:24:00+00:00"/>
    <meta property="og:title" content="سرویس‌های مدارس ماهانه ۱۲۰ لیتر بنزین دریافت می‌کنند"/>
    <meta property="og:description" content="معاون توسعه مدیریت و پشتیبانی اداره‌کل آموزش و پرورش استان بوشهر گفت: سرویس‌های مدارس که در سامانه سپند ثبت‌نام شوند.."/>
  </head>
  <body>
    <article>
      <h1>
        <a href="https://www.bultannews.com/fa/news/641698/%D8%B3%D8%B1%D9%88%DB%8C%D8%B3%E2%80%8C%D9%87%D8%A7%DB%8C-%D9%85%D8%AF%D8%A7%D8%B1%D8%B3-%D9%85%D8%A7%D9%87%D8%A7%D9%86%D9%87-%DB%B1%DB%B2%DB%B0-%D9%84%DB%8C%D8%AA%D8%B1-%D8%A8%D9%86%D8%B2%DB%8C%D9%86-%D8%AF%D8%B1%DB%8C%D8%A7%D9%81%D8%AA-%D9%85%DB%8C%E2%80%8C%DA%A9%D9%86%D9%86%D8%AF">سرویس‌های مدارس ماهانه ۱۲۰ لیتر بنزین دریافت می‌کنند</a>
      </h1>
      <h2>معاون توسعه مدیریت و پشتیبانی اداره‌کل آموزش و پرورش استان بوشهر گفت: سرویس‌های مدارس که در سامانه سپند ثبت‌نام شوند..</h2>
      <address><time datetime="2019-11-23T23:24:00+00:00">23 Nov 2019, 23:24</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، غلامرضا دانش‌فر روز شنبه در نشست با مدیران و روسای آموزش و پرورش شهرستان‌ها و مناطق استان بوشهر افزود: تامین سوخت سرویس مدارس از دغدغه‌های همه سازمان‌ها و نهادهای استانی است که مسئولان قول همکاری‌های لازم را در این موضوع دادند.</p>
      <p>وی بیان کرد: حدود ۲ هزار و ۷۰۰ خودرو در مناطق شهری و بیش از چهار هزار خودرو در مناطق روستایی استان بوشهر در زمینه ایاب و ذهاب دانش آموزان به مدارس فعال هستند که تنها ۳۰ درصد این سرویس‌های دانش‌آموزی در سامانه سپند ثبت‌نام کرده‌اند.</p>
      <p>دانش‌فر اضافه کرد: با توجه به اینکه ۷۰ درصد سرویس‌های دانش‌آموزان در سامانه سپند ثبت‌نام نکرده‌اند در صورت تخصیص سوخت با مشکل روبرو می‌شوند.</p>
      <p>وی یادآور شد: آگاهی بخشی به رانندگان سرویس‌های مدارس و ثبت‌نام آنها در سامانه سپند در این شرایط بسیار مهم است و شهرستان‌ها و مناطق آموزش و پرورش استان بوشهر در این زمینه اقدام کنند تا در این زمینه با مشکل روبرو نشوند.</p>
      <p>معاون توسعه مدیریت و پشتیبانی آموزش و پرورش استان بوشهر گفت: همه ارگان‌های نظامی و دولتی باید از سوخت سه هزار تومانی استفاده کنند و این افزایش سه برابری قیمت بنزین بدون شک برای آموزش و پرورش استان مشکلاتی در بر خواهد داشت که با تدبیر مدیران حل خواهد شد.</p>
      <p>دانش‌فر همچنین با تاکید بر ضرورت مدیریت مصرف برق در اداره‌ها و مدرسه‌ها اضافه کرد: بدهی آموزش و پرورش استان بوشهر به اداره برق هفت میلیارد و ۶۶۰ میلیون تومان است که از این مقدار یک میلیارد و ۶۶۰ میلیون تومان آن در حوزه ادارات و ۶ میلیارد تومان نیز در حوزه مدارس است.</p>
      <p>وی تاکید کرد: حوزه‌های آموزشی و پرورشی نباید به دغدغه‌های مالی و پشتیبانی توجهی داشته باشند بلکه حوزه توسعه مدیریت و پشتیانی آموزش و پرورش استان نه فقط در حوزه سخت‌افزاری بلکه در حوزه نرم‌افزاری نیز همراه و پشتیبان حوزه‌های آموزشی و پرورشی است.</p>
      <p>معاون توسعه مدیریت و پشتیبانی آموزش و پرورش استان بوشهر گفت: پنج هزار مجوز در کشور برای جذب نیروی خدماتی صادر شده‌است و استان بوشهر نیز به نسبت جمعیت دانش‌آموزی مجوزهای لازم را دریافت کرده‌است اما با توجه به تعیین نشدن بودجه مصوب و اعتبار لازم هنوز اجرایی نشده‌است.</p>
      <p>دانش فر نیاز مدارس کم برخوردار به نیروهای خدماتی را بیشتر از مدارس دیگر دانست و افزود: استفاده از نوبت دوم برای همکاران خدماتی و نیروهای خدماتی بازنشسته از روش‌هایی است که می‌تواند مدرسه‌ها را کمک کند.</p>
      <p>وی در باره مطالبات فرهنگیان گفت: اداره‌کل آموزش و پرورش استان بوشهر در پرداخت مطالبات از استان‌های پیشرو است و مطالبه کارورزی سال ۹۶، بخشی از مطالبات روستا مرکزی، ارفاقی نیروهای استثنایی و اضافه تدریس نیز در آینده‌ای نزدیک پرداخت می‌شود.</p>
    </article>
  </body>
</html>