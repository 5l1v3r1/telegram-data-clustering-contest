<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/indepth/indian-super-league-2019-20/2019/11/23/bengaluru-fc-vs-kerala-blasters-fc-isl-2019-20-match-live-updates.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T23:57:00+00:00"/>
    <meta property="og:title" content="തോൽവിക്കില്ല, ഇടവേള; ‌ഛേത്രിയുടെ ഗോളിൽ ബെംഗളൂരു ബ്ലാസ്റ്റേഴ്സിനെ വീഴ്ത്തി"/>
    <meta property="og:description" content="ബെംഗളൂരു∙ ഐഎസ്എല്ലിൽ കേരളാ ബ്ലാസ്റ്റേഴ്സിന്റെ തോൽവി പരമ്പരയ്ക്ക് ഇടവേളയില്ല. ചെറിയൊരു ഇടവേളയ്ക്കു ശേഷം പുനഃരാരംഭിച്ച ഐഎസ്എല്ലിലെ ആദ്യ പോരാട്ടത്തിൽ.isl. indian super league. football. kerala blasters. kerala blasters crisis. kerala blasters fc. കേരള ബ്ലാസ്റ്റേഴ്സ്. malayala Manorama. Manorama online.ISL News. ISL Interviews. Indian Super League Photos.Indian Super League 2019 Videos. Indian Super League 2019 Schedule. Indian Super League 2019 Fixtures. ISL Results. Indian Super League 2019 Matches. Indian Super League 2019 Live Scores. ISL Standings. ISL League Table. ISL.ISL 2019. Indian Super League. Atletico de Kolkata. ATK. Bengaluru FC. Chennaiyin FC. Delhi Dynamos FC. FC Goa. FC Pune City. Jamshedpur FC. Kerala Blasters FC. Mumbai City FC. NorthEast United FC. Indian Football. Indian Football League. sports leagues in India. Soccer. India Football. IMG Reliance. Live Football in India"/>
  </head>
  <body>
    <article>
      <h1>തോൽവിക്കില്ല, ഇടവേള; ‌ഛേത്രിയുടെ ഗോളിൽ ബെംഗളൂരു ബ്ലാസ്റ്റേഴ്സിനെ വീഴ്ത്തി</h1>
      <address><time datetime="2019-11-23T23:57:00+00:00">23 Nov 2019, 23:57</time> by <a rel="author">ബെംഗളൂരുവിൽനിന്ന് പ്രതീഷ് ജി.നായർ</a></address>
      <p>സ് റ്റാർട്ടിങ് ട്രബിൾ മാറ്റി ഇന്ത്യൻ സൂപ്പർ ലീഗ് ഫുട്ബോളിൽ ടോപ് ഗീയറിലേക്ക് എത്താനാകുമെന്ന കേരള ബ്ലാസ്റ്റേഴ്സിന്റെ സ്വപ്നങ്ങൾ കട്ടപ്പുറത്തായി. ഇന്ത്യൻ നായകൻ സുനിൽ ഛേത്രിയുടെ മികച്ച ഗോളിൽ കേരള ബ്ലാസ്റ്റേഴ്സ് വീണ്ടും ബെംഗളൂരു എഫ്സിയോടു തലകുനിച്ചു. അവസാന നിമിഷം കിട്ടിയ ഗോൾ, ഓഫ്‌സൈഡിൽ കുരുക്കി റഫറിമാരും ബ്ലാസ്റ്റേഴ്സിന്റെ പരാജയത്തിൽ പങ്കുവഹിച്ചു. 5 കളിയിൽനിന്ന് 9 പോയിന്റുമായി ബെംഗളൂരു രണ്ടാമതെത്തി. 4 പോയിന്റുമായി ബ്ലാസ്റ്റേഴ്സ് 7–ാം സ്ഥാനത്ത്. ബ്ലാസ്റ്റേഴ്സിന്റെ അടുത്ത കളി ഡിസംബർ ഒന്നിനു ഗോവയ്ക്കെതിരെ കൊച്ചിയിൽ. </p>
      <p>കളി അവസാന നിമിഷത്തിലേക്കു കടന്നപ്പോൾ 'സമനില' തെറ്റാതിരിക്കാൻ കേരളത്തിനു ലഭിച്ച അവസരം ലൈൻ റഫറി നാനി ഗോപാൽ സാഹയും റഫറി രജ്ഞിത് ബക്ഷിയും ചേർത്തു തട്ടിത്തെറിപ്പിച്ചു. മുന്നോട്ടു കയറിയ സഹൽ അബ്ദുൽ സമദ് നീട്ടി നൽകിയ പന്ത് കെ.പി.രാഹുൽ സ്വീകരിച്ചപ്പോഴേ ലൈൻ റഫറി സാഹ ഓഫ്‌സൈഡ് കൊടിയുയർത്തി.എന്നാൽ, രാഹുൽ ഓഫ് അല്ലെന്നു ടിവി റീപ്ലേകളിൽ വ്യക്തം. രാഹുലിൽനിന്നു പന്തു വാങ്ങിയ മെസി ബൗളി വലയിലാക്കിയെങ്കിലും ഓഫ്‌സൈ‍ഡ് കൊടി ഉയർന്നതിനാൽ ഗോൾ നിഷ് ഫ്ലാഗ് ഉയർന്നുനിന്നതിനാൽ ഗോൾ നിഷേധിക്കപ്പെട്ടു. </p>
      <p>ആദ്യ മിനിറ്റു മുതൽ ആക്രമണ ഫുട്ബോളിന്റെ ലക്ഷണം കാണിച്ച ബ്ലാസ്റ്റേഴ്സ് പ്രതിരോധത്തിലും മികച്ചുനിന്നു. മുഹമ്മദ് റാകിപ്,  ജീസൺ കർണീറോ, രാജു ഗെയ്ക്‌വാദ്, അബ്ദുൽ ഹക്കു എന്നിവർ ഒരുക്കിയ ‘മെയ്ഡ് ഇൻ ഇന്ത്യ’ പ്രതിരോധം ബെംഗളൂരുവിന്റെ മുന്നേറ്റനിരയെ തടഞ്ഞിട്ടു. സുനിൽ ഛേത്രി, എറിക് പാർത്തലു, റാഫേൽ അഗസ്റ്റോ, ഉദാന്ത സിങ് എന്നിവരൊക്കെ അടങ്ങിയ ബെംഗളൂരു മുന്നേറ്റം താളംകണ്ടെത്താൻ വിഷമിച്ചു. </p>
      <p>ഇതിനിടയിൽ ലഭിച്ച അവസരങ്ങൾ കേരളം മുതലാക്കിയിരുന്നെങ്കിൽ ശ്രീകണ്ഠീരവയിൽ കേരളത്തിന്റെ മഞ്ഞക്കൊടി പാറിയേനെ. 30-ാം മിനിറ്റിൽ റാഫേൽ അഗസ്റ്റോ ഗോളടിച്ച് കേരളത്തെ ഞെട്ടിച്ചെങ്കിലും പാസ് നൽകിയ ഉദാന്ത സിങ് ലൈനിനു വെളിയിൽ നിന്നാണു ക്രോസ് കൊടുത്തതെന്നു ലൈൻ  റഫറി കണ്ടെത്തി ഗോൾ നിഷേധിച്ചു. </p>
      <p>ആദ്യ പകുതിയിൽ പിടിച്ചു നിന്ന കേരളത്തെ രണ്ടാം പകുതിയിൽ തുടരെത്തുടരെ ആക്രമിച്ച് ബെംഗളൂരു സമ്മർദത്തിലാക്കി. ഇതിന്റെ ഫലമാണ് 55-ാം മിനിറ്റിൽ പിറന്ന ഗോൾ. </p>
      <p>ദിമാസ് ദെൽഗാഡോ എടുത്ത സുന്ദരൻ കോർണർ അതിലും സുന്ദരമായി സുനിൽ ഛേത്രി വലയിലേക്കു ഹെഡ് ചെയ്തുവിട്ടു (1–0).</p>
      <p>
        <b>വന്നു, കണ്ടു, ഇറങ്ങി</b>
      </p>
      <p>പരുക്കേറ്റ ബ്രസീലിയൻ താരം ജെയ്റോ റോഡ്രിഗസിനു പകരം ബ്ലാസ്റ്റേഴ്സിലേക്കെത്തിയ മാസിഡോണിയൻ താരം വ്ലാറ്റ്കോ ദ്രൊബരോവ് നേരെ കളത്തിലേക്ക്. കഴിഞ്ഞ ദിവസം രാത്രിയാണു താരവുമായി കരാറിലെത്തിയത്. 77-ാം മിനിറ്റിൽ യുവതാരം മുഹമ്മദ് റാക്കിപ്പിനു പകരക്കാരനായി ഈ ഇരുപത്തേഴുകാരൻ കളത്തിലിറങ്ങുകയും ചെയ്തു.</p>
      <p>
        <b>English Summary: Bengaluru FC Vs Kerala Blasters FC, Indian Super League Match, Live Updates</b>
      </p>
    </article>
  </body>
</html>