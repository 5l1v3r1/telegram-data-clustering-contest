<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243680/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T23:30:40+00:00"/>
    <meta property="og:title" content="‘จาย’ ลุยปั่นล่าแต้มต่อที่ฮ่องกง ลุ้นคว้าตั๋ว ‘โอลิมปิก2020’"/>
    <meta property="og:description" content="“ทีเจ” จาย อังค์สุทธาสาวิทย์ เตรียมลุยปั่นล่าแต้มประเภทลู่ “ยูซีไอ แทร็ก เวิลด์ คัพ 2019-2020” ที่ฮ่องกง “เสธ.หมึก” นายกสมาคมกีฬาจักรยานชี้เหลืออีก 4 สนามโอกาสคว้าตั๋วลุยโอลิมปิก2020 มีสูง"/>
  </head>
  <body>
    <article>
      <h1>‘จาย’ ลุยปั่นล่าแต้มต่อที่ฮ่องกง ลุ้นคว้าตั๋ว ‘โอลิมปิก2020’</h1>
      <address><time datetime="2019-11-23T23:30:40+00:00">23 Nov 2019, 23:30</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>“ทีเจ” จาย อังค์สุทธาสาวิทย์ เตรียมลุยปั่นล่าแต้มประเภทลู่ “ยูซีไอ แทร็ก เวิลด์ คัพ 2019-2020” ที่ฮ่องกง “เสธ.หมึก” นายกสมาคมกีฬาจักรยานชี้เหลืออีก 4 สนามโอกาสคว้าตั๋วลุยโอลิมปิก2020 มีสูง</p>
      <figure>
        <img src="https://www.thebangkokinsight.com/wp-content/uploads/2019/11/jay.jpg"/>
      </figure>
      <p>“เสธ.หมึก” พลเอกเดชา เหมกระศรี นายกสมาคมกีฬาจักรยานแห่งประเทศไทย เปิดเผยว่า จากการที่สมาคมกีฬาจักรยานฯ ได้ส่งนักกีฬาจักรยานทีมชาติไทยไปแข่งขันจักรยานประเภทลู่รายการ “ยูซีไอ แทร็ก เวิลด์ คัพ 2019-2020” นำโดย “ทีเจ” จาย อังค์สุทธาสาวิทย์ ซึ่งลงแข่งในประเภทคีริน ประชาชนชาย รวมทั้งประเภททีมสปริ้นต์ ประชาชนชาย ที่มี “จาย” ลงแข่งร่วมกับ จ.ท.วรยุทธ คะปัญญา, ส.อ.จตุรงค์ นิวันติ โดยนักกีฬาทีมชาติไทยทั้ง 3 คน เตรียมลงแข่งขัน “ยูซีไอ แทร็ก เวิลด์ คัพ 2019-2020” สนามที่ 3 ที่เขตปกครองพิเศษฮ่องกง วันที่ 29 พ.ย.-1 ธ.ค. นี้</p>
      <p>“เสธ.หมึก” กล่าวว่า “ตอนนี้นักกีฬาประเภทลู่ทีมชาติไทยทั้ง 3 คน ยังฝึกซ้อมอยู่ที่ศูนย์ฝึกจักรยานโลก (WCC) ในประเทศสวิตเซอร์แลนด์ ซึ่งช่วงที่ผ่านมามีการเข้าโรงยิม เล่นอุปกรณ์ฟิตเนสต่างๆ เพื่อเรียกความฟิตของร่างกาย แต่ตอนนี้จะเป็นการปั่นบนถนนเบาๆ ไม่หักโหมมาก เพื่อเป็นการเตรียมความพร้อมช่วงสุดท้าย ก่อนจะเดินทางจากสวิตเซอร์แลนด์ ไปยังเขตปกครองพิเศษฮ่องกง ในวันจันทร์ที่ 25 พ.ย. นี้ จากนั้น จาย และเพื่อนร่วมทีมจะซ้อมอยู่ในสนามแข่งขันจริง อีก 3-4 วัน โดย จาย, จ.ท.วรยุทธ และ ส.อ.จตุรงค์ จะเริ่มแข่งรายการแรกในประเภททีมสปริ้นต์ ประชาชนชาย ในวันที่ 29 พ.ย. และหลังจากนั้น จาย จะลงแข่งประเภทคีริน ประชาชนชาย ในวันที่ 30 พ.ย.</p>
      <p>นายกสมาคมกีฬาจักรยานฯ กล่าวต่อว่า “สำหรับ จาย มีโอกาสคว้าตั๋วเข้าไปแข่งขันกีฬาโอลิมปิก2020 “โตเกียวเกมส์” ที่ประเทศญี่ปุ่น อีก 1 ที่นั่ง ในประเภทคีรินชาย ต่อจาก “บีซ” ร.ท.หญิงจุฑาธิป มณีพันธุ์ นักกีฬาจักรยานประเภทถนนหญิง หาก จาย ทำผลงานดีในการแข่งขัน “ยูซีไอ แทร็ก เวิลด์ คัพ 2019-2020” อีก 4 สนามที่เหลือ ผ่านเข้ารอบสุดท้ายสัก 1-2 รายการ จะได้สิทธิ์ไปแข่งขันในรายการชิงแชมป์โลก หรือ “ยูซีไอ แทร็ค เวิลด์ แชมเปี้ยนชิพส์” ระหว่างวันที่ 26 ก.พ.-1 มี.ค. 63 ที่กรุงเบอร์ลิน ประเทศเยอรมนี ซึ่งเป็นรายการสุดท้ายก่อนจะประกาศรายชื่อชาติที่ได้โควาต้าไปโอลิมปิกเกมส์ ในวันที่ 2 มี.ค.63</p>
      <p>โดยคะแนนสะสม “โอลิมปิกแรงกิ้ง” ของประเทศไทย ล่าสุด มี 1,755 คะแนน อยู่อันดับที่ 18 ส่วนคะแนนสะสมอันดับโลกส่วนตัวของ “จาย” ตอนนี้อยู่อันดับที่ 13 มี 1,750 คะแนน เรียกว่าโอกาสของ “จาย” เปิดกว้างขึ้นทุกที จึงขอให้พี่น้องชาวไทยส่งแรงใจไปเชียร์ “จาย” และเพื่อนร่วมทีมให้ช่วยกันทำผลงาน และสร้างชื่อเสียงให้แก่ประเทศไทยต่อไป</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243680%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243896/"/>
        <a href="https://www.thebangkokinsight.com/243860/"/>
        <a href="https://www.thebangkokinsight.com/243701/"/>
        <a href="https://www.thebangkokinsight.com/243693/"/>
      </related>
    </article>
  </body>
</html>