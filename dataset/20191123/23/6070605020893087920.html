<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Canada-sorpresa-primera-Copa-Davis_0_2349365245.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T23:35:00+00:00"/>
    <meta property="og:title" content="Nadal rescata Espanya i la condueix a la final de la Copa Davis set anys després"/>
    <meta property="og:description" content="Canadà sorprèn i es planta a l'última ronda per primera vegada a la història"/>
  </head>
  <body>
    <article>
      <h1>Nadal rescata Espanya i la condueix a la final de la Copa Davis set anys després</h1>
      <h2>Canadà sorprèn i es planta a l'última ronda per primera vegada a la història </h2>
      <address>
        <time datetime="2019-11-23T23:35:00+00:00">23 Nov 2019, 23:35</time>
      </address>
      <p>Set anys després, Espanya torna a veure’s amb l’oportunitat d’aixecar la seva sisena Copa Davis, gràcies a Rafael Nadal, que ha sortit al rescat del combinat espanyol en cada eliminatòria del renovat campionat, ara organitzat per Gerard Piqué, present en la semifinal contra Gran Bretanya. El número u del món, aclamat a la Caja Mágica com un heroi, li ha donat la volta a la sèrie amb una victòria insultant contra Daniel Evans (4-6 0-6) i ha confirmat el passi al partit de dobles acompanyat de Feliciano López. Els dos esquerrans s’han imposat (7-6 7-6) a la parella britànica formada per Jamie Murray i Neal Skupski, dedicats exclusivament a aquesta disciplina. El combinat espanyol, ara capitanejat per Sergi Bruguera, no es plantava a una final de Copa Davis des del 2015, quan va perdre davant la República Txeca. Aquest any, Canadà és l’últim obstacle.</p>
      <p>Nadal només comptabilitza cinc derrotes en Copa Davis des que va debutar amb l’equip espanyol, i només una d’elles és en partit individual. Va ser, precisament, en la seva primera participació, el 2004, davant el txec Jiri Novak. En aquesta fase final a Madrid, el manacorí s’ha multiplicat i ha jugat quatre enfrontaments d’individuals i tres de dobles, tots excepte el primer. Contra Rússia a la fase de grups, als quarts contra Argentina i a les semifinals contra Gran Bretanya, Nadal ha hagut de remuntar i carregar-se l'equip a l'esquena. També al matx de dobles d’aquesta nit aixecant dues boles de set en contra a la segona màniga i quan alguns errors de López han pogut passar factura a la parella espanyola. "Rafa avui has estat increïble. Gràcies pel suport", ha reconegut el manxec després de la victòria.</p>
      <p>López ja havia disputat el primer punt d’individuals contra Kyle Edmund, que s’ha imposat amb certa comoditat –6-3 7-6 (3)–. El toledà, faltat de ritme i de joc de fons de la pista, no en va tenir prou amb les seves aproximacions a la xarxa. La seva habilitat a la volea l’ha portat a ser escollit parella de Nadal al partit de dobles, en detriment del barceloní Marcel Granollers, que s’havia mostrat molt segur durant tota la setmana.</p>
      <p>Amb l’elecció de López a l’individual, fins a tres jugadors espanyols diferents han disputat el primer punt de les sèries, després que ho fessin Roberto Bautista a la fase de grups i Pablo Carreño als quarts de final. El primer va causar baixa per la sobtada mort del seu pare i el va substituir l’asturià en l’enfrontament contra l’argentí Guido Pella, amb derrota. </p>
      <h3>L'èxit inesperat de Canadà</h3>
      <p>Denis Shapovalov i Vasek Pospisil són dos noms que ja queden per a la història del tenis canadenc, que tradicionalment ha destacat per les seves arrels balcàniques. Daniel Nestor, Frank Dancevic i Milos Raonic –els dos primers d'origen serbi i l'últim montenegrí de naixement– eren fins aquest dissabte les raquetes que més lluny havien portat el Canadà en una Copa Davis, les semifinals del 2013 a Belgrad. Però els dos jugadors que han classificat el país nord-americà a la seva primera final s'han fet un lloc ja inesborrable. Barreja de joventut i experiència, aquesta parella ha disputat per circumstàncies sobrevingudes tots els punts de la sèrie amb un èxit inesperat. També ahir, en vèncer la perillosa Rússia en un <i>tie break</i> dramàtic al tercer set del decisiu partit de dobles –3-6 6-3 6-7(5)–. Raonic, que va arribar a ser tercer del rànquing mundial el 2016, així com el jove talent Felix Auger-Aliassime –19è del món– van anunciar la seva baixa per lesió.</p>
      <p>La sort de Canadà en aquesta Copa Davis quedava a mans del jove de 20 anys Shapovalov, que només unes setmanes abans d'arrencar la competició assolia un dels majors èxits de la seva trajectòria: caure a la final del Masters 1000 de París-Bercy davant Novak Djokovic. No acompanyava, però, la presència d'Estats Units i Itàlia a la fase de grups. Tot i això, sorprenentment, els canadencs van segellar el passi als quarts de final per la via ràpida, guanyant els quatre punts d'individuals. L'esquerrà Shapovalov, que ha exhibit al llarg de la setmana un dels millors jocs des del fons de la pista, va superar el vuitè del rànquing mundial Matteo Berrettini i el número u estatunidenc Taylor Fritz. L'escollit pel capità Dancevic per disputar l'altre individual va ser Pospisil, integrant de l'equip –amb el propi Dancevic, Nestor i Raonic– que fins ahir havia arribat més lluny en una Copa Davis, a les semifinals del 2013 a Belgrad. Tampoc va fallar en el seus compromisos davant Fabio Fognini i Reilly Opelka.</p>
      <p>L'Austràlia capitanejada pel mític Lleyton Hewitt possiblement va pecar de mala estratègia als quarts de final en prescindir de Nick Kyrgios en el primer individual i confiar el dobles a una parella de baix rànquing que va sucumbir davant Pospisil i Shapovalov, que prèviament havia cedit el seu primer punt en tot el torneig davant el jove australià d'origen alacantí Álex de Miñaur. Ahir Shapovalov va superar en un duel molt igualat el número u rus Karen Khachanov (4-6 6-4 4-6), que va igualar l'eliminatòria després de la derrota de Pospisil davant Andréi Rubliov, l'altra sensació d'aquesta Copa Davis. El tenista rus de 22 anys es va acomiadar invicte en individuals d'un torneig que, si no fos per la baixa del número quatre del món, Daniil Medvédev, segurament no hauria disputat.</p>
    </article>
  </body>
</html>