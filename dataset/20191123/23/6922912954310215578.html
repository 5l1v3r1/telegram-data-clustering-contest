<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/gianis-topaloudis-to-spiti-mas-egine-o-tafos-mas"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T23:17:00+00:00"/>
    <meta property="og:title" content="Γιάννης Τοπαλούδης: Το σπίτι μας έγινε ο τάφος μας"/>
    <meta property="og:description" content="Στο Διδυμότειχο θα τελεστεί την Κυριακή το ετήσιο μνημόσυνο της Ελένης Τοπαλούδη. Τραγικά πρόσωπα οι γονείς της που αναζητούν απαντήσεις για τον άδικο χαμό της κόρης τους. Την ίδια ώρα οι δύο κατηγορούμενοι προετοιμάζονται για το δικαστήριο."/>
  </head>
  <body>
    <article>
      <h1>Γιάννης Τοπαλούδης: Το σπίτι μας έγινε ο τάφος μας</h1>
      <address>
        <time datetime="2019-11-23T23:17:00+00:00">23 Nov 2019, 23:17</time>
      </address>
      <p>Στο Διδυμότειχο θα τελεστεί την Κυριακή το ετήσιο μνημόσυνο της Ελένης Τοπαλούδη. Τραγικά πρόσωπα οι γονείς της που αναζητούν απαντήσεις για τον άδικο χαμό της κόρης τους. Την ίδια ώρα οι δύο κατηγορούμενοι προετοιμάζονται για το δικαστήριο.</p>
      <p>Ήταν ξημερώματα της 28ης Νοεμβρίου του 2018, όταν το νήμα της ζωής της κόπηκε άγρια, χιλιόμετρα μακριά στη Ρόδο, εκεί όπου σπούδαζε! «Αυτόν τον χρόνο έχει σταματήσει η ζωή μας, έχει σταματήσει κάθε δραστηριότητά μας. Στην ουσία δηλαδή το σπίτι μας έγινε ο τάφος μας και εύχομαι πραγματικά κανένας γονιός να μην βρεθεί στη θέση που είμαστε εμείς. Η ζωή για εμάς σταμάτησε πέρυσι, η ψυχή μας αιμορραγεί συνέχεια» είπε στο STAR, ο πατέρας της Ελένης Τοπαλούδη.</p>
      <p>«Πρώτα πρώτα όταν ήρθαν από την Ασφάλεια εδώ στο Διδυμότειχο και μας έδειξαν κάποιες φωτογραφίες και διαπιστώθηκε ότι ήταν η Ελένη μας νεκρή. Το δεύτερο ήταν όταν ήμασταν στο σπίτι της και προσπαθούσαμε να μαζέψουμε τα πραγματάκια της, τα φρουτάκια της μέσα στο ψυγείο, την μισοφαγωμένη τσίχλα της τα κράτησα ως ανάμνηση. Όταν ταξιδεύαμε με το αεροπλάνο και είχα κάτω από τα πόδια μου το φέρετρο και έλεγα ας ανέβαινε λίγο πιο ψηλά το αεροπλάνο μπας και το σώμα της συναντήσει την ψυχή της και ζωντανέψει», πρόσθεσε.</p>
      <p>
        <b>Τα νέα στοιχεία στην υπόθεση Τοπαλούδη</b>
      </p>
      <p>Η δίκη για τον βιασμό και τη δολοφονία της Ελένης Τοπαλούδη θα ξεκινήσει στις 13 Ιανουαρίου. Την αλήθεια για το τι πραγματικά συνέβη στο σπίτι στους Πευκούς και μετά στην περιοχή όπου την πέταξαν την γνωρίζουν μόνο ο Έλληνας και ο Αλβανός.</p>
      <p>Αυτό που περιμένουν τώρα οι Αρχές είναι να μάθουν το περιεχόμενο των μηνυμάτων της Ελένης Τοπαλούδη μέσω Messenger στο Facebook. Τι ακριβώς ειπώθηκε στον τελευταίο διάλογο με τον Αλβανό κατηγορούμενο. Τραγική ειρωνεία είναι ότι η καλύτερη φίλη της έφυγε από τροχαίο έναν χρόνο πριν δολοφονηθεί. Τα δύο κορίτσια έχουν ταφεί στο Διδυμότειχο δίπλα-δίπλα!</p>
    </article>
  </body>
</html>