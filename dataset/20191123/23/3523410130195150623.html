<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641694/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%B9%D8%B6%D8%A7%DB%8C-%D8%AF%D8%A7%D8%B9%D8%B4-%D9%88-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%D9%85%D8%B9%D8%A7%D9%86%D8%AF-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T23:11:00+00:00"/>
    <meta property="og:title" content="دستگیری اعضای داعش و گروه‌های معاند در کرمانشاه"/>
    <meta property="og:description" content="استاندار کرمانشاه گفت:طی نا آرامی‌های هفته گذشته در کرمانشاه برخی اعضای گروه‌های تروریستی داعش، پژاک و دیگر گروه‌های معاند دستگیر شدند."/>
  </head>
  <body>
    <article>
      <h1>
        <a href="https://www.bultannews.com/fa/news/641694/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%B9%D8%B6%D8%A7%DB%8C-%D8%AF%D8%A7%D8%B9%D8%B4-%D9%88-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%D9%85%D8%B9%D8%A7%D9%86%D8%AF-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87">دستگیری اعضای داعش و گروه‌های معاند در کرمانشاه</a>
      </h1>
      <h2>استاندار کرمانشاه گفت:طی نا آرامی‌های هفته گذشته در کرمانشاه برخی اعضای گروه‌های تروریستی داعش، پژاک و دیگر گروه‌های معاند دستگیر شدند.</h2>
      <address><time datetime="2019-11-23T23:11:00+00:00">23 Nov 2019, 23:11</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، هوشنگ بازوند استاندار کرمانشاه شنبه شب در جلسه شورای برنامه ریزی و توسعه استان اظهارداشت: در هفته گذشته، عده‌ای قلیل که از سوی دشمنان کشور حمایت و پشتیبانی می‌شدند و گروهک‌های معاند نظام خط دهی به آنان بودند به جان و اموال مردم و همچنین مراکز اقتصادی شهر کرمانشاه حمله کردند، اما همواره با عکس العمل و انزجار شدید مردم شریف کرمانشاه مواجه شدند.</p>
      <p>وی تصریح کرد: تخریب کنندگان و اغتشاشگران، خیلی از واحد‌های اقتصادی شهر کرمانشاه را به آتش کشیدند که این عده وابسته به گروهک‌های پژاک، داعش، منافقین و معاندین نظام بودند که همه آن‌ها توسط نیرو‌های انتظامی و امنیتی استان شناسایی شده اند و با این افراد برخورد قاطع و قانونی خواهد شد.</p>
      <p>مقام عالی دولت در استان کرمانشاه ادامه داد: در آشوب‌های اخیر به روشنی دخالت و حمایت بیگانگان از اشرار عیان شد که صراحتاً اعلام کردند برای این آشوب‌ها برنامه ریزی کرده اند، اما مردم کرمانشاه با هوشیاری و بصیرت بیزاری خود را از آشوبگران اعلام کردند.</p>
      <p>استاندار کرمانشاه با اشاره به «راهپیمایی حمایت از اقتدار و امنیت» روز یکشنبه در کرمانشاه گفت: مردم شریف کرمانشاه به همراه اعضای شورای اداری استان در این مراسم حضوری باشکوه خواهند داشت و پاسخی قاطع و هوشمندانه به اغتشاشگران و حامیان آن‌ها خواهند داد.</p>
      <p>بازوند با اشاره به فرارسیدن هفته بسیج و تبریک به همه بسیجیان گفت: بسیج یکی از یادگاران و دستاورد‌های بسیار ارزشمند انقلاب اسلامی است که در زمان جنگ در قالب یک ارتش ۲۰ میلیونی به فرمان امام خمینی (ره) پایه ریزی شد.</p>
      <p>وی با بیان اینکه بسیج یک فرهنگ بسیار غنی و ارزشمند است، افزود: بسیج در جنگ تحمیلی دستاورد‌های بسیار مهم و ارزشمندی را برای کشور خلق کرد و تبدیل به یک فرهنگ غنی برای انقلاب اسلامی شد.</p>
      <p>استاندار کرمانشاه عنوان کرد: یکی از شاخصه‌ها و دستارورد‌های این فرهنگ غنی خودباوری، اعتماد به نفس و خداباوری است که امام خمینی (ره) و مقام معظم رهبری از این فرهنگ به عنوان «شجره طیبه، لشکر مخلص خدا» یاد کرده اند و هرموقع کشور مورد تهدید قرار گرفته، همین فرهنگ بسیجی در تمامی حوزه‌ها به کمک آمده است که باید این روحیه را سرلوحه کار‌های خود قرار دهیم.</p>
      <p>بازوند در بخش دیگری از صحبت‌های خود خواستار اجرایی شدن طرح اقدام ملی مسکن در استان شد و گفت: در این بخش انتظار داریم که تلاش‌ها برای اجرای سریعتر این طرح بیشتر شود و منبعد معاون هماهنگی امور عمرانی استانداری مسوُولیت مستقیم در اجرای این طرح دارد.</p>
      <p>وی ادامه داد: باید به دنبال رونق تولید باشیم و رونق مسکن یکی از ضرورت‌های جهت دهی به رونق تولید است لذا همه باید در این زمینه تلاش کنند.</p>
      <p>استاندار کرمانشاه همچنین خواستار تلاش بیشتر مدیران برای جذب بهتر اعتبارات در استان شد و گفت: ۴۴۰ میلیارد تومان اسناد خزانه و همچنین ۷۵ میلیارد تومان پول نقد به استان اختصاص یافته که ۲۵۰ میلیارد تومان آن مربوط به بحث زلزله است لذا جذب این اعتبارات باید بیشتر شود.</p>
      <p>مقام عالی دولت در استان کرمانشاه تاکید کرد: مدیران در جذب اعتبارات باید به مدیریت مالی به منظور جذب به موقع و همچنین تخصیص درست منابع توجه کنند.</p>
    </article>
  </body>
</html>