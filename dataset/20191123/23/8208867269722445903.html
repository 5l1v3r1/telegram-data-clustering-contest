<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/23/news/libertadores_gabigol_ribalta_il_river_plate_e_trionfo_flamengo-241754882/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T23:39:00+00:00"/>
    <meta property="og:title" content="Copa Libertadores: Gabigol ribalta il River Plate in extremis, è trionfo Flamengo"/>
    <meta property="og:description" content="Con una doppietta nel finale dell'attaccante di proprietà dell'Inter (poi espulso) la squadra di Rio de Janeiro s'impone per 2-1 sugli"/>
  </head>
  <body>
    <article>
      <h1>Copa Libertadores: Gabigol ribalta il River Plate in extremis, è trionfo Flamengo</h1>
      <h2>Con una doppietta nel finale dell'attaccante di proprietà dell'Inter (poi espulso) la squadra di Rio de Janeiro s'impone per 2-1 sugli argentini campioni in carica, illusi dal vantaggio di Borré nel primo tempo. I rossoneri brasiliani tornano a conquistare la Champions sudamericana 38 anni dopo il successo di Zico e compagni</h2>
      <address>
        <time datetime="2019-11-23T23:39:00+00:00">23 Nov 2019, 23:39</time>
      </address>
      <p><b>LIMA (Perù)</b> - Ha assaporato a lungo il bis vincente il River Plate, invece alla fine a fare festa è il Flamengo. La squadra di Rio de Janeiro conquista la 60esima edizione della Coppa Libertadores, la più importante competizione sudamericana per squadre di club, imponendosi per 2-1 sugli argentini campioni in carica nella finale disputata allo stadio 'Monumental'di Lima (subentrata come sede a Santiago del Cile per via dei disordini di piazza che stanno tormentando il Paese). A firmare la rimonta della formazione brasiliana, imbattuta da 26 partite in stagione, è stato Gabriel 'Gabigol' Barbosa, l'attaccante ancora di proprietà dell'Inter, dove però non aveva ripagato le attese, a segno all'89' e al 92′ così da ribaltare il risultato dopo la rete iniziale di Rafael Santos Borré al 14′. Il Flamengo torna dunque sul trono continentale a 38 anni di distanza dal trionfo del 1981 quando la stella era Zico, mentre i 'millonarios' - dodici mesi fa vincitori nel derby con il Boca Juniors - vedono sfumare in maniera beffarda il sesto successo, con un epilogo che ricorda da vicino il modo in cui il Manchester United piegò il Bayern nel 1999.<br/>.</p>
      <h3>Borrè porta in vantaggio il River Plate</h3>
      <p>Passa meno di un quarto d'ora e il River è in vantaggio: Borrè in area di rigore riceve un cross basso da destra di Nacho Fernandez e con il destro lo gira, sempre rasoterra, alla sinistra del portiere brasiliano. Galvanizzata dal vantaggio, la squadra di Buenos Aires agisce con gran pressing a tutto campo ed è pericolosa soprattutto in contropiede, come quando Palacios calcia di destro dalla media distanza e la sfera non finisce fuori di molto. Il primo tiro in porta del Flamengo arriva al 2′ della ripresa: un sinistro di Gabigol che però non impensierisce Armani. Ben più nitida è l'occasione per i rossoneri quasi al quarto d'ora: sul tiro ancora di Gabigol respinge De la Cruz (con il braccio attaccato al corpo), riprende Ewethon Riberito, destro a botta sicura e Armani para alla grande bloccando la palla.</p>
      <h3>Cresce il Flamengo nella ripresa</h3>
      <p>Con il passare dei minuti cresce progressivamente la pressione dei brasiliani (Diego rileva Gerson, ex Roma e Fiorentina), con il River costretto sulla difensiva, che si fa vedere in avanti solo a metà ripresa con un sinistro dalla distanza di Nacho Fernandez che non inquadra lo specchio. Negli argentini esce Borré (autore del gol) per lasciare posto a Pratto, chiaro l'intento di tenere palla per far salire la squadra. I 'rubionegro' vanno in forcing per recuperare: al 70′ sinistro di Felipe Luis dai 25 metri ma impreciso, poi alla mezz'ora De Arrascaeta prova la rovesciata spettacolare a 10 metri dalla porta, fallendola, mentre qualche minuto dopo Gabigol, su assist di Diego, entra in area da sinistra, solo ma decentrato, palla dentro, si salvano con affanno i centrali avversari.</p>
      <h3>Micidiale uno-due di Gabigol nel finale: brasiliani in trionfo</h3>
      <p>Con il Flamengo tutto in avanti, il River trova ampi spazi: Suarez in area, assist all'accorrente Palacios, sinistro dai 14 metri, fuori, mancando il possibile colpo del ko. E come spesso accade nel calcio ad andare a segno è il Flamengo, sempre più sbilanciato dopo l'ingresso in campo anche di Vitinho. Il pari arriva all'89': Bruno Enquriq fa filtrare per De Arrascaeta che prolunga sul palo lungo e da due passi Gabigol mette dentro. E in pieno recupero l'attaccante tascabile che in nerazzurro non ha avuto fortuna colpisce di nuovo, firmando il 40esimo gol stagionale con un sinistro dai 13 metri dopo aver resistito alla chiusura dei due centrali avversari, dopo una partita nella quale aveva sofferto l'asfissiante marcatura di Pinola. Da stasera più nessuno avrà il coraggio di discutere la sua classe e il suo fiuto del gol. E poco importa che prima del fischio di chiusura rimedi il cartellino rosso, in un finale convulso, nel quale viene espulso anche Palacios dalla parte opposta.<br/> </p>
    </article>
  </body>
</html>