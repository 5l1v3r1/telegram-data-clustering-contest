<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SKdYJ/dlazba-v-centru-prahy-je-skutecne-z-zidovskeho-hrbitova-potvrzuje-architekt"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T23:01:00+00:00"/>
    <meta property="og:title" content="Dlažba v centru Prahy je skutečně z židovského hřbitova, potvrzuje architekt"/>
    <meta property="og:description" content="Na vydláždění ulic Na Příkopě, 28. října či části Václavského náměstí byly v době socialismu použity židovské náhrobky. Díky memorandu mezi Židovskou obcí a Prahou mohou být kameny pietně uloženy na židovském hřbitově na Žižkově v Mahlerových sadech. Liší se však představa, odkud použité kameny pochází."/>
  </head>
  <body>
    <article>
      <h6 class="kicker">dlažba z náhrobků</h6>
      <h1>Dlažba v centru Prahy je skutečně z židovského hřbitova, potvrzuje architekt</h1>
      <address><time datetime="2019-11-23T23:01:00+00:00">23 Nov 2019, 23:01</time> by <a rel="author" href="https://echo24.cz/author/vojtech-seliga" target="_blank">Vojtěch Šeliga</a></address>
      <p>
        <b>Na vydláždění ulic Na Příkopě, 28. října či části Václavského náměstí byly v době socialismu použity židovské náhrobky. Díky memorandu mezi Židovskou obcí a Prahou mohou být kameny pietně uloženy na židovském hřbitově na Žižkově v Mahlerových sadech. Liší se však představa, odkud použité kameny pochází.</b>
      </p>
      <p>Židovská obec si myslí, že pravděpodobně jde o rozřezané náhrobky ze židovského hřbitova v Údlicích na Chomutovsku či dalších židovských hřbitovů. Architekt Petr Kučera je však přesvědčený, že kostky pochází z židovského hřbitova na Vinohradech.</p>
      <p>„Tuhle informaci jsem získal od jednoho z autorů a projektantů pěší zóny na Příkopech, který byl sám přítomen, když se dláždilo. Dokonce má ‚na památku‘ jednu kostku doma. Existují i další verze o původu těchto kostek. Osobně jsem názoru, že ty kostky jsou skutečně z židovského hřbitova na Žižkově, odpovídá tomu shodné časování zahájení stavby žižkovského vysílače a dláždění na Příkopech. Co se týče zmíněných Údic na Chomutovsku, tak z hlediska selského rozumu mi to nedává moc smysl. Proč by ty náhrobky vozili z takové dálky, když jich měli hned celou řadu nedaleko,“ uvedl pro Echo24 architekt Petr Kučera.</p>
      <p>Odkud skutečně náhrobky pochází, však neví ani samotná Židovská obec v Praze. „My v tuto chvíli nevíme, odkud ty náhrobní kameny jsou a zda tam vůbec nějaké jsou. V době, kdy se tam dlažba dělala, docházelo k obrovskému ničení židovského majetku. Existují případy, kdy se kameny z židovských hřbitovů objevovaly u někoho na zahradě. V době komunismu neměla židovská obec sílu na to nějakým způsobem vzdorovat a bouřit se proti tomu, že byly židovské hřbitovy ničeny a rozebírány,“ uvedla pro Echo24 Dita Šnajdrová z pražské Židovské obce.</p>
      <p>V případě, že se na dotčeném území uskuteční výkopové práce spojené s demontáží dlažby, na místo bude přizván zástupce židovské obce k identifikaci kamenů. Kostky z náhrobků budou označeny a následně bezplatně předány Židovské obci v Praze. „Jsme rádi, že to memorandum prošlo. Pokud se v budoucnu během výkopových pracích Na Příkopě nějaké zbytky židovských náhrobků najdou, tak mi je poté pietně uložíme na Starém židovském hřbitově na Žižkově,“ vysvětlila Šnajdrová.</p>
      <p>Upozorňuje navíc, že Na Příkopě nemusí žádné zbytky židovských náhrobků ani být. „Na Příkopech už docházelo k tolika rekonstrukcím chodníku, takže my ani magistrát nejsme v tuto chvíli schopni říct, zda tam opravdu ty kameny jsou a odkud jsou,“ řekla.</p>
      <p>„V současné době máme jako Židovská obec v Praze spoustu hřbitovů, takže se snažíme investovat peníze a lidské zdroje k tomu, abychom je skutečně nějakým způsobem uchovali, aby ty náhrobky a hřbitovy opět získaly důstojnou tvář. Je to jedna z povinností židovské obce, starat se o hroby, o které se už nikdo jiný starat nemůže. Tím, že bylo memorandum podepsáno, tak máme výhled do budoucna, že by se kameny vrátily a byly uloženy na hřbitově, což nám dělá velkou radost, protože je to plnění našeho poslání,“ dodala Šojdrová pro Echo24.</p>
      <p>Představitelé Židovské obce v Praze na dlažbu z náhrobků upozorňují mnoho let. Vedení Prahy 1 naposledy zvažovalo, že by na chodník nechalo umístit informační tabulky.</p>
      <p>Identifikovat nalezené fragmenty náhrobků či hledat další ztracené chce pomáhat projekt Hledání ztracené tváře židovských hřbitovů. V období nacistické okupace a komunistického režimu bylo kompletně zničeno několik desítek židovských hřbitovů. Projekt je inspirován kampaní při hledání ztracených náhrobků ze starého židovského hřbitova v Prostějově, která se uskutečnila v letech 2015 až 2016.</p>
      <related>
        <a href="https://echo24.cz/a/SqBqt/centrum-prahy-je-z-casti-vydlazdeno-z-zidovskych-nahrobku-ted-praha-kameny-vrati"/>
      </related>
    </article>
  </body>
</html>