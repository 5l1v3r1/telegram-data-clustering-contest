<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709607"/>
    <meta property="og:site_name" content="ישראל היום"/>
    <meta property="article:published_time" content="2019-11-23T23:49:11+00:00"/>
    <meta property="og:title" content="מודי'ס: &quot;כלכלת ישראל איתנה בפני משברים&quot;"/>
    <meta property="og:description" content="כלכלה"/>
  </head>
  <body>
    <article>
      <h1>מודי'ס: "כלכלת ישראל איתנה בפני משברים"</h1>
      <h2>סוכנות הדירוג הבינלאומית מחמיאה בדו"ח השנתי שלה לישראל • "אחת מקומץ מדינות מתקדמות שצמצמו את יחס החוב־תוצר מאז המשבר הכלכלי" • הערכה: תעלה בקרוב את דירוג האשראי של ישראל</h2>
      <address><time datetime="2019-11-23T23:49:11+00:00">23 Nov 2019, 23:49</time> by <a rel="author" href="https://www.israelhayom.co.il/writer_articles?tid=87827" target="_blank">גלעד צוויק</a></address>
      <p>"בישראל חל שיפור ניכר במדדי החוב הממשלתיים בעשור האחרון, והיא אחת מקומץ מדינות מתקדמות שחובן ביחס לתוצר המקומי נמוך יחסית מאשר בתקופה שקדמה למשבר הפיננסי העולמי", כך מסכמים בחברת דירוג האשראי מודי'ס את מצבה הכלכלי של ישראל בדו"ח השנתי של החברה.</p>
      <p>הדו"ח, שפורסם בשישי האחרון, מותיר את רמת דירוג האשראי של ישראל על כנה ומחמיא לכלכלה הישראלית על כך שהיא מגוונת, תחרותית ואיתנה יחסית בפני משברים חיצוניים. כלכלי מודי'ס מציינים לטובה את תחילתה הצפויה של הזרמת הגז משדה לוויתן: "המשך פיתוח שדה לוויתן, הגברת הבהירות לגבי גודלו והתועלת הכלכלית והפיסקלית מפיתוחו יהיו גם הם חיוביים לאשראי".</p>
      <p>איוואן ווהלמן, סמנכ"ל מודי'ס, הסביר כי הצמיחה הישראלית בעשור האחרון התרחשה רבות בזכות יצוא ההיי־טק וקיומה של כלכלה מגוונת, שכאמור תקבל גושפנקה בדמות יצוא הגז.</p>
      <p>לצד המחמאות, במודי'ס מזהירים כי חוסר היציבות הפוליטי "עיכב רפורמות ומאמצים מקיפים להתמודדות עם הגירעון התקציבי המתרחב". בדו"ח מצוין כי מצבה הביטחוני של ישראל בשנים האחרונות טוב, אך קיימים סיכונים אם המצב יידרדר גם בזירה הפלשתינית.</p>
      <p>במודי'ס מצפים מהממשלה החדשה לבצע קיצוצים בתקציב בהיקף של עשרות מיליארדים על מנת לצמצם את הגירעון ואת העלייה הקלה ביחס חוב־תוצר.</p>
      <p>במצב שכזה אף ייתכן כי דירוג האשראי של ישראל יעלה. "התחזית שלנו עלולה להשתנות אם יתרחשו התפתחויות גיאו־פליטיות שיערערו את יציבותה של הכלכלה הישראלית, או אם יתברר כי חלה שחיקה בנחישות מחויבותה של הממשלה הבאה לצמצם את נטל החוב ובמחויבותה למדיניות של אחריות תקציבית", נכתב בדו"ח.</p>
      <p>מודי'ס העלתה בשנה שעברה את אופק הדירוג של ישראל ל"חיובי", צעד הננקט בדרך כלל לצורך העלאת דירוג אשראי קרובה. בחברה מדרגים את החוב של ממשלת ישראל ברמה A1. בקיץ 2018 העלה מתחרתה של מודי'ס, חברת הדירוג S&amp;P, את דירוג האשראי של ישראל ל־AA מינוס.</p>
      <p>המודלים הכלכליים של מודי'ס נחשבים אמינים במיוחד, וב־40 השנים האחרונות טעתה בעבר פעם אחת בלבד בתחזיותיה, כשהעריכה כי הילארי קלינטון תנצח את דונלד טראמפ בבחירות 2016. לאחרונה חזו במודי'ס ניצחון לטראמפ בבחירות בעוד שנה על בסיס תחושות הצרכנים, שוק המניות והצניחה באבטלה.</p>
    </article>
  </body>
</html>