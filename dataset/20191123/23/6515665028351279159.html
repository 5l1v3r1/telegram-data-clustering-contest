<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3363361/drugovi-i-porodica-stradalog-milosa-u-soku-supruga-bez-reci-ako-je-i-postojao-sukob-van-pameti-je-da-neko-ovako-ubije"/>
    <meta property="og:site_name" content="kurir.rs"/>
    <meta property="article:published_time" content="2019-11-23T23:31:00+00:00"/>
    <meta property="og:title" content="DRUGOVI I PORODICA STRADALOG MILOŠA U ŠOKU, SUPRUGA BEZ REČI: Ako je i postojao sukob, van pameti je da neko ovako ubije"/>
    <meta property="og:description" content="Trudna mi je ćerka, svi smo potreseni, stvarno nije mi ni do čega. Izvinite, znam da radite svoj posao, rekla je kratko majka supruge Miloša Radojkovića (25) iz Tešice, hladnokrvno likvidiranog ispred kuće u elitnom niškom naselju Beverli Hils i to u trenutku ..."/>
  </head>
  <body>
    <article>
      <h6 class="kicker">OŽALOŠĆENI</h6>
      <h1>DRUGOVI I PORODICA STRADALOG MILOŠA U ŠOKU, SUPRUGA BEZ REČI: Ako je i postojao sukob, van pameti je da neko ovako ubije</h1>
      <address>
        <time datetime="2019-11-23T23:31:00+00:00">23 Nov 2019, 23:31</time>
      </address>
      <p>"Trudna mi je ćerka, svi smo potreseni, stvarno nije mi ni do čega. Izvinite, znam da radite svoj posao", rekla je kratko majka supruge Miloša Radojkovića (25) iz Tešice, hladnokrvno likvidiranog ispred kuće u elitnom niškom naselju Beverli Hils i to u trenutku kada je došao da trudnoj supruzi i detetu donese kolače.</p>
      <p>Ni u Tešici, gde žive Milošev otac Bojan i dvojica njegove mlađe braće, niko od rodbine nije želeo da priča sa novinarima, navodi Blic.</p>
      <figure>
        <img src="https://www.kurir.rs/data/images/2019/11/20/19/2058735_viber-image-20191120-190028_ff.jpg?ver=1574548232"/>
        <figcaption>
          <cite>foto: Kurir/M.S.</cite>
        </figcaption>
      </figure>
      <p>Otac je potresen tragedijom kao i svi članovi porodice, niko nije u stanju da daje izjave - rečeno je novinaru pred kućom Radojkovića u Tešici.</p>
      <p>Muškarac osumnjičen za ovaj zločin uhapšen je danas i radi se o D. M. (33) iz Niša. Njemu je određeno zadržavanje do 48 sati.</p>
      <p>U pitanju je Darko M. sa kojim je ubijeni Miloš mesecima bio u sukobu. Naime, Darko M. je vlasnik "mercedesa" koji je 28. juna ove godine izgoreo u centru Niša. Ubrzo je otkriveno da je požar podmetnut i da ga je izazvao upravo Miloš Radojković zbog čega je kasnije i uhapšen.</p>
      <p>Radojkovićevi drugovi iz sela kažu da su jako potreseni informacijom da je ubijen i o njemu govore kao o dobrom drugu. Radojković je, međutim, ipak bio dobro poznat policiji po raznim krivičnim delima i po tome što mu je već dva puta automobil paljen.</p>
      <p>- Bio je dobar drug i sportista, sve nas je potresla ova tragična vest. Nikad nije bilo problema sa njim u Tešici. Uvek je bio spreman da pomogne svakom ko bi mu se obratio za pomoć. Igrao je fudbal za FK “Jastrebac” iz Tešice za koji je nabavljao dresove. Ako je i bio neki sukob iza ovoga, van pameti je da ga neko ovako ubije - pričaju njegovi drugovi.</p>
      <p>Meštani navode da se Radojković preselio u Niš kada se oženio.</p>
      <figure>
        <img src="https://www.kurir.rs/data/images/2019/11/23/20/2061911_888_ff.jpg?ver=1574548170"/>
        <figcaption>
          <cite>foto: Kurir, Privatna Arhiva</cite>
        </figcaption>
      </figure>
      <p>- Živeo je u Nišu u poslednjih četiri, pet godina, ali nije bio dan da nije došao ovde u selo gde mu u porodičnoj kući žive otac Bojan i dvojica mlađe braće.</p>
      <p>- Otac ima servis, auto optpad i šlep službu. Tu žive u susednoj kući i baba i deda po ocu. Baku je posebno voleo i brinuo o njoj - vele meštani i dodaju: .</p>
      <p>Miloš Radojković izrešetan je sa najmanje 10 hitaca u sačekuši ispred kuće.</p>
      <p>Radojković je u izjamljenu kuću u kojoj živi sa suprugom koja je u sedmom mesecu trudnoće i maloletnom ćerkom došao oko 17 časova.</p>
      <p>- Ušao je u kuću da ostavi kolače koje im je doneo i zadržao kraće vreme. Po izlasku iz kuće, prišao je skuteru, u nameri da krene kada ga je za sada nepoznati ubica izrešetao sa najmanje 10 hitaca -kaže naš izvor.</p>
      <p>Smrtno ranjen, Radojković je uspeo da napravi nekoliko koraka u pokušaju da umakne kobnim hicima, ali je pao u garaži, gde je izdahnuo na licu mesta.</p>
      <p>Policija je ubrzo došla na lice mesta i započela potragu za nepoznatim ubicom koji je pobegao sa mesta zločina.</p>
      <figure>
        <img src="https://www.kurir.rs/data/images/2019/11/20/18/2058721_viber-image-20191120-183000-result_ff.jpg?ver=1574548209"/>
        <figcaption>
          <cite>foto: Kurir/M.S.</cite>
        </figcaption>
      </figure>
      <p>
        <b>Bio povezan sa paljenjem "mercedesa"</b>
      </p>
      <p>Miloš Radojković je letos bio privođen zbog sumnje da je povezan sa paljenjem automobila marke “mercedes” na uglu Ulica Svetozara Markovića i Sinđelićev trg u Nišu. Tog 28.juna, automobil marke "mercedes" izgoreo je oko 3.45 časova na parking u centru Niša a vatra zahvatila i oštetila i jedan automobil marke "hjundai santa fe" koji je bio parkiran pored njega. Posle dvadesetak dana, policija je u julu uhapsila Radojkovića zbog sumnje da je izvršio krivično delo izazivanje opšte opasnosti i odredila mu zadržavanje do 48 časova, posle čega se branio sa slobode.</p>
      <p>
        <b>Rafali odjekivali Beverli Hilsom</b>
      </p>
      <p>Meštani niškog elitog naselja Beverli Hils šokirani su ubistvom. Neki od njih su začuli rafale, ali nikome ni na kraj pameti nije bilo da je u toku likvidacija jednog od komšija.</p>
      <p>- Bio sam u kući i pričao telefonom kada sam začuo pucnje. Rafal se čuo, od šest, sedam metaka, možda i više. Palo mi je na pamet da su pucnji u pitanju ali mi ni na kraj pameti nije bilo da je pucano na nekoga I da je neko ubijen. Posle kada sam izašao, video sam policiju koja vrši uviđaj. Ovde se u naselju ne dešavaju takve stvari - kaže jedan od komšija iz kraja.</p>
      <p>Meštani kažu da nisu poznavali Miloša koji je tu živeo relativno od skora, u iznajmljenoj kući od oko 300 kvadrata.</p>
      <figure>
        <img src="https://www.kurir.rs/data/images/2019/11/20/18/2058727_viber-image-20191120-183027-result_ff.jpg?ver=1574548221"/>
        <figcaption>
          <cite>foto: Kurir/M.S.</cite>
        </figcaption>
      </figure>
      <p>
        <b>Dva puta mu paljeni automobili</b>
      </p>
      <p>Milošu Radojokoviću (25) koji je ubijen juče oko 17 časova sa više hitaca u sačekuši ispred kuće u kojoj je stanovao u niškom naselju Beverli hils u Nišu, dva puta su u proteklih pet godina paljeni automobili. . Prema našim saznanjima, u noći između 23. i 24.novembra 2014.godine na parkingu u Ulici Vojvode Mišića u Nišu u potpunosti je izgoreo njegov „BMW X5“. Pretpostavlja se da je džip poliven zapaljivom tečnošću i upaljen. Prošle godine u Tešici, zapaljen je još jedan BMW koji je pripadao Radojkoviću a u oba slučaja počinioci nisu otkriveni.</p>
      <p>
        <b>Skrivao Aleksinčanina sa sedam poternica</b>
      </p>
      <p>Kada je letos Radojković privođen zbog sumnje da je povezan sa paljenjem “mercedesa”, u iznajmljenom stanu u kojem je boravio, pronađen je i Aleksinčanin F.V. (27) za kojim je bilo raspisano čak sedam poternica i za kim su tragale policijske uprave Vranje, Pančevo i Niš, zbog sumnje da je izvršio više krivičnih dela. Za F.V. je bila raspisana i poternica zbog izdržavanja kazne zatvora, pa je predat u Kazneno-popravni zavod u Nišu.</p>
      <p>(Kurir.rs/Blic, B.Janaćković)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3362925/hapsenje-za-ubistvo-na-niskom-beverli-hilsu-muskarac-33-osumnjicen-za-ubistvo-milosa-radojkovica-u-rukama-policije"/>
        <a href="https://www.kurir.rs/crna-hronika/3362361/detalji-sokantne-likvidacije-u-niskom-beverli-hilsu-milos-trudnoj-zeni-i-cerki-doneo-kolace-pa-u-njega-sasuli-10-metaka"/>
        <a href="https://www.kurir.rs/crna-hronika/3362141/mladic-likvidiran-u-nisu-na-meti-bio-godinama-milosu-veze-sa-auto-mafijom-dosle-glave-palili-mu-automobile-dva-puta"/>
      </related>
    </article>
  </body>
</html>