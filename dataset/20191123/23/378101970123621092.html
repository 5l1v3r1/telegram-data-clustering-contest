<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvblog.it/post/1687659/sabrina-ferilli-superstar-di-tu-si-que-vales-la-sfida-e-riconfermarla-per-le-prossime-edizioni"/>
    <meta property="og:site_name" content="Tvblog"/>
    <meta property="article:published_time" content="2019-11-23T23:32:09+00:00"/>
    <meta property="og:title" content="Sabrina Ferilli superstar di Tu sì que vales: la sfida è riconfermarla per le prossime edizioni"/>
    <meta property="og:description" content="Sabrina Ferilli si conferma la protagonista assoluta di quest'edizione di Tu sì que vales."/>
  </head>
  <body>
    <article>
      <h1>Sabrina Ferilli superstar di Tu sì que vales: la sfida è riconfermarla per le prossime edizioni</h1>
      <h2>Sabrina Ferilli si conferma la protagonista assoluta di quest'edizione.</h2>
      <address><time datetime="2019-11-23T23:32:09+00:00">23 Nov 2019, 23:32</time> by <a rel="author" href="https://www.tvblog.it/author/3935/fabio-morasca" target="_blank">Fabio Morasca</a></address>
      <p>L'avevamo già sottolineato con lungimiranza in occasione della prima puntata di questa sesta edizione di <a href="https://www.tvblog.it/categoria/tu-si-que-vales">Tu sì que vales</a> ma le buone impressioni, così come le cattive impressioni, che si possono raccogliere al momento in una recensione a caldo necessitano, come sempre, di una <b>conferma </b>con la messa in onda delle puntate successive.</p>
      <p>Nel caso di <i>Tu sì que vales</i>, possiamo riconfermare quanto scritto circa un mese e mezzo fa: <b>Sabrina Ferilli</b> è la <b>superstar </b>di quest'edizione del talent show del sabato sera di Canale 5. L'attrice ha <b>rinvigorito </b>un programma che, ovviamente non era in crisi ma che, come tutti i format consolidati, rischiava di adagiarsi sull'equilibrio trovato con calma con lo scorrere delle edizioni, diventando fonte continua di <b>sketch e siparietti</b>, non annoiando mai e non circoscrivendo la propria presenza unicamente al proprio ruolo ufficiale (che non è altro che mostrare un tablet...) ma mettendosi in gioco, ad esempio, facendosi <b>prendere in giro</b> con autoironia.</p>
      <p>Intervistata recentemente da Giuseppe Candela per Il Fatto Quotidiano Magazine, <b>Maria De Filippi</b> ha dichiarato di aver <b>corteggiato </b>a lungo la Ferilli per <i>Tu sì que vales</i>:</p>
      <blockquote>
        <i>Ci ho messo quattro anni, ho dovuto faticare tantissimo. Il mio rapporto con Sabrina è nato a C’è posta per te dove era venuta ospite per incontrare il suo primo amore, siamo diventate amiche ed ero sicura potesse far bene. E’ una donna intelligente, passionale, estremamente spiritosa, una donna preparata che non smette di stupirsi.</i>
      </blockquote>
      <related>
        <a href="https://www.tvblog.it/post/1680939/tu-si-que-vales-prima-puntata-19-ottobre-2019-diretta-recensione"/>
      </related>
      <p>L'<b>amicizia</b> privata tra Maria De Filippi e Sabrina Ferilli dislocata <b>in tv</b>, già testata nel 2016 in <b>House Party</b>, ha trovato in <i>Tu sì que vales</i>, la <b>sommità </b>per quanto riguarda la resa televisiva. E i <b>risultati Auditel clamorosi</b> ottenuti in queste settimane potrebbero dipendere proprio da questo fattore.</p>
      <p>La <b>sfida</b>, quindi, per Maria De Filippi per le prossime edizioni di<i> Tu sì que vales</i> è quella di <b>riconfermare Sabrina Ferilli</b> che diventa, di conseguenza, elemento imprescindibile per il futuro dello show.</p>
      <p>Non si sa perché la De Filippi abbia dovuto faticare così tanto per convincere la Ferilli (probabilmente, una concomitanza di impegni) ma<i> Tu sì que vales</i> è sicuramente l'esperienza televisiva extra-fiction <b>più riuscita</b> dell'attrice di Fiano Romano.</p>
    </article>
  </body>
</html>