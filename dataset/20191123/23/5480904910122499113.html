<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/favorizovany-maher-vyhral-parkurovou-super-grand-prix-v-praze/1824541?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T23:15:00+00:00"/>
    <meta property="og:title" content="Favorizovaný Maher vyhrál parkurovou Super Grand Prix v Praze"/>
    <meta property="og:description" content="Praha - Vítězem parkurové Super Grand Prix při Prague Playoffs se stal Brit Ben Maher s koněm Explosion W. Vítěz dlouhodobé části seriálu jako jediný v pražském finále zajel obě kola čistě. Bezchybný byl na překážkách také Ir Darragh Kenny, který ale v každém kole dostal po jednom trestném bodu za překročení předepsaného času. Jediný zástupce domácího týmu Prague Lions Niels Bruynseels obsadil čtrnáctou příčku."/>
  </head>
  <body>
    <article>
      <h1>Favorizovaný Maher vyhrál parkurovou Super Grand Prix v Praze</h1>
      <address><time datetime="2019-11-23T23:15:00+00:00">23 Nov 2019, 23:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Vítězem parkurové Super Grand Prix při Prague Playoffs se stal Brit Ben Maher s koněm Explosion W. Vítěz dlouhodobé části seriálu jako jediný v pražském finále zajel obě kola čistě. Bezchybný byl na překážkách také Ir Darragh Kenny, který ale v každém kole dostal po jednom trestném bodu za překročení předepsaného času. Jediný zástupce domácího týmu Prague Lions Niels Bruynseels obsadil čtrnáctou příčku.</p>
      <slideshow>
        <figure>
          <img src="https://i3.cn.cz/6/1574546159_P201911230727001.jpg"/>
        </figure>
        <figure>
          <img src="https://i3.cn.cz/6/1574372313_P201911211144401.jpeg"/>
        </figure>
        <figure>
          <img src="https://i3.cn.cz/6/1574457977_P201911221094201.jpg"/>
        </figure>
        <figure>
          <img src="https://i3.cn.cz/6/1574457973_P201911221093401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3388">Fotogalerie: Parkurový závod Global Champions Prague Playoffs</a>
        </figcaption>
      </slideshow>
      <p>Dnes italský tvůrce parkuru Uliano Vezzani poprvé v Praze zařadil novou překážku v designu hradní stráže, se kterou ale koně a jezdci žádné velké problémy neměli.</p>
      <p>Šestatřicetiletý Brit základ k vítězství položil už v prvním kole, kdy byl jedním ze čtyř jezdců, kteří předvedli čistý parkur. Měl z nich nejlepší čas, díky čemuž uzavíral program druhého kola a věděl, že nikdo z konkurentů nulu neudržel. "Byl jsem celkem klidný. Byl jsem dnes v dobré pozici, pak jsem měl jasný plán usilovat o čisté kolo, nejel jsem o čas," řekl České televizi.</p>
      <p>Vsadil na jednu kartu s vědomím, že v případě chyby se vinou pomalejšího času ve druhém kole, který byl pomocným kritériem, propadne ve výsledkové listině. Na rozdíl od loňska, kdy jako favorit skončil pátý, ale tentokrát nechyboval a vystřídal na trůnu loňskou vítězku Edwinu Topsovou-Alexanderovou. Ta se letos do Super Grand Prix nekvalifikovala. Maher za výhru získal prémii 300.000 eur (asi 7,65 milionu korun).</p>
      <p>Za dvojici bezchybných skokanů se zařadil Švýcar Martin Fuchs s koněm Clooney 51, který měl ze závodníků se čtyřmi trestnými body nejlepší čas ve druhém kole.</p>
      <p>Belgičan Bruynseels v Super Grand Prix nenavázal na vydařená vystoupení z týmové soutěže, kde ve čtvrtek a v pátek předvedl dvě čistá kola. Znovu usedl na Gancia de Muze a hned v prvním kole udělal jednu chybu. Se čtyřmi trestnými body byl sedmý a mohl pomýšlet na přední umístění, ale ve druhém kole přidal další tři chyby a propadl se o dalších sedm míst.</p>
      <p>Dobré vzpomínky na letošní závody v Praze nebude mít dcera populárního zpěváka Bruce Springsteena Jessica. V pátek pokazila týmovou soutěž a dnes v prvním kole shodila čtyři překážky a byla poslední z osmnácti jezdců. Do druhého kola už nenastoupila.</p>
      <p>Letošní Prague Playoffs vyvrcholí v neděli Super Cupem družstev, jehož finále začne v 15:30. Domácí tým Prague Lions do něj ze semifinále těsně nepostoupil.</p>
      <p>
        <b>Výsledky Super Grand Prix jednotlivců Global Champions Prague Playoffs v parkurovém skákání:</b>
      </p>
      <p>1. Maher (Brit./kůň Explosion W) 0 trestných bodů (čas 2. kola 68,96), 2. Kenny (Ir./Balou du Reventon) 2 (72,37), 3. Fuchs (Švýc./Clooney 51) 4 (63,13).</p>
    </article>
  </body>
</html>