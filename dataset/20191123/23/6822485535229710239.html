<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902208.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T23:54:00+00:00"/>
    <meta property="og:title" content="عصائب الحق: کنار رفتن عبدالمهدی مشکلی را حل نمی‌کند"/>
    <meta property="og:description" content="به گزارش فارس، شیخ قیس خزعلی، دبیرکل «عصائب اهل الحق» عراق، مشکلات به وجود آمده در این کشور به ساختار و نظام سیاسی عراق ربط داد و گفت که این مشکلات باعث شده است که مردم در این کشور عربی «به پا خیزند»."/>
  </head>
  <body>
    <article>
      <h1>عصائب الحق: کنار رفتن عبدالمهدی مشکلی را حل نمی‌کند</h1>
      <address>
        <time datetime="2019-11-23T23:54:00+00:00">23 Nov 2019, 23:54</time>
      </address>
      <p>دبیر کل عصائب اهل الحق عراق کناره‌گیری نخست‌وزیر و برگزاری انتخابات را به ضرر این کشور دانست و گفت که بهتر است تغییرات ریشه‌ای در عراق آغاز شود.</p>
      <p>به گزارش فارس، شیخ قیس خزعلی، دبیرکل «عصائب اهل الحق» عراق، مشکلات به وجود آمده در این کشور به ساختار و نظام سیاسی عراق ربط داد و گفت که این مشکلات باعث شده است که مردم در این کشور عربی «به پا خیزند».</p>
      <p>او در گفت‌وگوی ویژه به شبکه ماهواره‌ای «دجله» شامگاه شنبه (دوم آذر) از روند اصلاحات در عراق تلویحاً انتقاد کرد و گفت:‌ «هرگونه اصلاحاتی در عراق صرفاً محدود به اشخاص است و شامل قوانین و نظام سیاسی عراق نمی‌شود».</p>
      <p>شیخ خزعلی به تظاهرات چند ماه اخیر در عراق اشاره کرد و گفت که طرف سومی در این تظاهرات معترضان و نیروهای امنیتی را می‌کشد و باید برای شناسایی آن‌ها، تحقیقات اطلاعاتی صورت گیرد.</p>
      <p>او از ابتکار و راه حل «برهم صالح»، رئیس‌جمهوری عراق برای انجام گفت‌وگوی ملی استقبال کرد و گفت: «گفت‌وگوی ملی تلاشی است برای تجمیع و پالایش مطالبات معترضان جهت تلاش برای تحقق آن‌ها».</p>
      <p>کناره‌گیری عبدالمهدی به نفع عراق نیست</p>
      <p>دبیرکل عصائب اهل الحق عراق برکناری «عادل عبدالمهدی»، نخست‌وزیر عراق را در شرایط کنونی برای حل بحران کنونی مناسب ندانست و گفت که راه حل برون‌رفت از مشکلات،‌ در تغییر قانون اساسی و قوانین است.</p>
      <p>شیخ خزعلی با بیان اینکه دلایل واضحی بر کاهش اعتماد مردم به نظام سیاسی و گروه‌های سیاسی وجود دارد، اظهار داشت که کاهش میزان مشارکت در انتخابات پارلمانی گذشته، دلیل واضحی است بر اینکه باید به فکر «درمان‌» بود.</p>
      <p>
        <b>سیاستمداران درحالت آماده باش‌اند</b>
      </p>
      <p>او گفت که دو عامل فشار در عراق یعنی فشار مردمی و فشار مرجعیت به سیاستمداران و دولت باعث شده است که همه گروه‌ها در حالت آماده باش قرار گیرند.</p>
      <p>دبیر کل عصائب الحق عراق همچنین از معترضان خواست بر مواضع خود مُصر بوده و اجازه رفتارهای تخریبی به مخربان را ندهند.</p>
      <p>قیس خزعلی با بیان اینکه مخالف انتخابات زودهنگام و نه استعفای نخست‌وزیر است، تأکید کرد که اگر گروه‌های سیاسی در تحقق اصلاحات به نتیجه‌ای نرسند، به نفع انحلال پارلمان و اجرای انتخابات زودهنگام رأی خواهد داد.</p>
      <p>
        <b>گروگان‌گیری شابندر در امارات صحت دارد</b>
      </p>
      <p>او اخبار منتشر شده در مورد ربوده شدن «عزت شابندر»، سیاستمدار سابق عراقی در امارات را موثق خواند و گفت که علت گروگان گرفتن او در امارات به دلیل افشاگری در مورد نقشه خارجی و پیش‌بینی تظاهرات بود (جزئیات بیشتر)؛ هنگامی که شابندر گفت: «چهار عشیره سُنی به ارزش ۳۰۰۰ هزار دلار تسلیح شده‌اند و این پول‌ها را نه آمریکا بلکه امارات پرداخت کرده است».</p>
      <p>قیس خزعلی گفت: «امارات فکر می‌کند که این افشاگری علیه خود از طریق قطر صورت گرفته و اطلاعات را شابندر به بیرون درز داده است».</p>
      <p>دبیرکل حزب عصائل اهل الحق گفت که در خانواده‌اش، برادر او در تظاهرات شرکت می‌کند و به صورتش ماسک می‌زند و مادرش از او و تظاهرات حمایت و در مقابل از مسئولان فاسد انتقاد می‌کند.</p>
      <p>عراق از ابتدای ماه اکتبر شاهد تظاهرات مردمی در اعتراض به وجود فساد و نبود اشتغال و وضعیت نابسامان معیشتی است. این تظاهرات چند هفته به دلیل ایام اربعین حسینی متوقف شد. با این حال، از ۲۵ اکتبر (سوم آبان) دوباره از سر گرفته شد.</p>
    </article>
  </body>
</html>