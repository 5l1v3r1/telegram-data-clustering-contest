<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/moviola/torino-inter-maresca-usa-il-giallo-per-tenere-in-mano-il-match-scelta-avventata-sul-presunto-tocco-di-mano-di-lukaku-323697"/>
    <meta property="og:site_name" content="FcInterNews.it"/>
    <meta property="article:published_time" content="2019-11-23T23:15:34+00:00"/>
    <meta property="og:title" content="Torino-Inter - Maresca usa il giallo per tenere in mano il match. Scelta avventata sul presunto tocco di mano di Lukaku"/>
    <meta property="og:description" content="A distanza di quasi un anno dall'ultimo precedente (quello relativo alla scorsa stagione che si concluse con la vittoria dei granata per 1-0 in una gara contraddistinta anche dall'espulsione..."/>
  </head>
  <body>
    <article>
      <h1>Torino-Inter - Maresca usa il giallo per tenere in mano il match. Scelta avventata sul presunto tocco di mano di Lukaku</h1>
      <address><time datetime="2019-11-23T23:15:34+00:00">23 Nov 2019, 23:15</time> by <a rel="author">Stefano Bertocchi</a></address>
      <p>A distanza di quasi un anno dall'ultimo precedente (quello relativo alla scorsa stagione che si concluse con la vittoria dei granata per 1-0 in una gara contraddistinta anche dall'espulsione di <b>Matteo Politano</b> che in seguito alle proteste rimediò due giornate di squalifica), <b>Fabio Maresca </b>torna all'Olimpico - Grande Torino per <b>Torino-Inter.</b> Il fischietto napoletano ha arbitrato i nerazzurri per la sesta volta in carriera (fino all'ultimo 3-0 i precedenti erano di tre vittorie nerazzurre e due sconfitte), coadiuvato dagli assistenti Meli e Bindoni. Quarto uomo Fabbri, al Var Mazzoleni insieme a Paganessi. Il direttore di gara controlla una partita potenzialmente nervosa lasciando correre nel primo tempo e affidadosi al cartellino nel secondo. Nessun grosso episodio da segnalare, a parte una sbavatura su un presunto tocco di mano fischiato a Lukaku prima di calciare a rete nei primi 45'. </p>
      <p><b>2' </b>- Barella si lamenta timidamente per una leggera gomitata ricevuta da Izzo, che sbraccia durante la protezione del pallone: Maresca preferisce sorvolare.</p>
      <p><b>9' </b>- Dopo una brutta caduta nei primi minuti, Belotti si butta a terra dolorante mentre i granata sono in possesso di palla: il direttore di gara interrompe giustamente il gioco e consente al Torino di operare il cambio.</p>
      <p><b>12' </b>- Innescato da un colpo di testa di Vecino, Lautaro si invola a rete e fulmina Sirigu per l'1-0 Inter. Bravo l'assistente Bindoni a non alzare la bandierina: posizione assolutamete regolare, confermata in diretta anche da Maresca. </p>
      <p><b>17' </b>- Bremer rifila una manata totalmente gratuita a Lautaro a gioco fermo: l'arbitro prende in mano la situazione chiudendola con un abbraccio amichevole tra i due. Inspiegabilmente senza usare il cartellino.</p>
      <p><b>26'</b> - Zaza accenna una protesta per un presunto contatto aereo con D'Ambrosio in area di rigore: Maresca non si fa ingannare e fa giustamente proseguire l'azione.</p>
      <p><b>31' </b>- Raddoppio dell'Inter: dopo un intelligente calcio d'angolo a due, Biraghi pesca il tocco vincente di De Vrij sul secondo palo. Nessun dubbio sulla validità del gol, l'olandese arriva da posizione regolare. </p>
      <p><b>35' </b>- Prima sanzione del match. Lautaro si fa ingolosire e calcia in porta a gioco fermo: giusta l'ammonizione. </p>
      <p><b>42'</b> - Il direttore di gara stoppa una pericolosa iniziativa di Lukaku per un presunto tocco di mano in area: scelta avventata, il contatto incriminato non sembra esserci e restano dei dubbi. Si poteva tranquillamente far proseguire l'azione per poi, eventualmente, affidarsi all'aiuto del Var. </p>
      <p><b>49' </b>- Lautaro aggancia una palla in area su idea di Brozovic e innesca involontariamente Lukaku, che calcia in porta: azione bloccata per fuorigioco del belga, giusta la segnalazione di Meli.</p>
      <p><b>57'</b> - D'Ambrosio sgambetta Ansaldi sulla fascia in netto ritardo: secondo giallo del match, accettato senza polemiche dal 33 nerazzurro.</p>
      <p><b>59'</b> - Lautaro anticipa Izzo, che lo ribalta con un intervento scomposto: ammonizione giusta anche per il difensore granata.</p>
      <p><b>63' </b>- Il 'Festival del cartellino' del secondo tempo continua con Skriniar: dopo aver steso Izzo, lo slovacco si guadagna un giallo per delle proteste plateali. </p>
      <p><b>73'</b> - Ammonizione sacrosanta anche per Aina, autore di una scivolata in ritardo sul neo-entrato Candreva. </p>
      <p><b>89' </b>- Dimarco entra a forbice su Ansaldi: poteva starci il giallo, ma Maresca decide di graziare il terzino di Conte con la gara che si avvia verso la conclusione.</p>
      <p><b>91' </b>- Stesso metro di giudizio utilizzato nel finale su Zaza: l'attaccante del Torino interviene in ritardo su Brozovic, ma il cartellino rimane nel taschino di Maresca. </p>
    </article>
  </body>
</html>