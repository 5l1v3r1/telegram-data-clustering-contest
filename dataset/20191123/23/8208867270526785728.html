<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/23/news/francia_alluvioni_in_costa_azzurra_due_dispersi_e_due_feriti-241755269/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T23:52:00+00:00"/>
    <meta property="og:title" content="Francia: alluvioni in Costa Azzurra, due dispersi e due feriti"/>
    <meta property="og:description" content="Centinaia di case inondate nel sud della Francia, intense precipitazioni e inondazioni"/>
  </head>
  <body>
    <article>
      <h1>Francia: alluvioni in Costa Azzurra, due dispersi e due feriti</h1>
      <h2>Centinaia di case inondate nel sud della Francia, intense precipitazioni e inondazioni</h2>
      <address>
        <time datetime="2019-11-23T23:52:00+00:00">23 Nov 2019, 23:52</time>
      </address>
      <p>Le Bar-sur-Loup (Francia), 23 nov. - Due persone sono disperse, altre due sono rimaste ferite e centinaia di case sono state inondate sulla Costa Azzurra, nel sud della Francia, dopo intense precipitazioni che hanno causato vaste inondazioni. I due dispersi sono un uomo di 77 anni e un'altra persona caduta in acqua.<br/><br/>Nei due dipartimenti messi in "allarme rosso" da Meteo-France, Alpes-Maritimes e Var, i 1.600 vigili del fuoco mobilitati hanno ricevuto migliaia di chiamate e realizzato centinaia di interventi da ieri. Una donna di 39 anni è stata gravemente ferita dopo essere stata spazzata via da un'onda, hanno detto i vigili del fuoco di Monaco. Anche un uomo di 78 anni è stato ricoverato in stato di ipotermia, ma senza gravi lesioni, dopo essere rimasto intrappolato da alberi portati via da una colata di fango.<br/><br/>Le autorità hanno sottolineato in serata, in vista dell'intensificazione delle piogge e dello stato già osservato dei fiumi "che tracimano in modo molto significativo", che "le inondazioni continueranno a peggiorare". Hanno chiesto alle persone "di rimanere al sicuro nelle loro case, di non prendere i loro veicoli se non in casi di forza maggiore" e "di esercitare un'estrema cautela nei pressi dei corsi d'acqua".<br/><br/>Molte strade sono interrotte e il traffico ferroviario è fermo anche sulla Costa Azzurra fino al confine italiano e si prevede che riprenderà solo domani, secondo le ferrovie. I voli dall'aeroporto internazionale di Nizza, sospesi durante il giorno, sono ripresi in serata.</p>
    </article>
  </body>
</html>