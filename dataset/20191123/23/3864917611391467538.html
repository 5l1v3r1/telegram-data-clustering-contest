<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2824213-v-oboronnij-budzet-ssa-mozut-zaklasti-sankcii-proti-nord-stream-2.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T23:19:00+00:00"/>
    <meta property="og:title" content="В оборонний бюджет США можуть закласти санкції проти Nord Stream 2"/>
    <meta property="og:description" content="Конгрес США може включити положення про санкції проти газопроводу Nord Stream 2 в американський оборонний бюджет на 2020 рік."/>
  </head>
  <body>
    <article>
      <h1>В оборонний бюджет США можуть закласти санкції проти Nord Stream 2</h1>
      <h2>Конгрес США може включити положення про санкції проти газопроводу Nord Stream 2 в американський оборонний бюджет на 2020 рік.</h2>
      <address>
        <time datetime="2019-11-23T23:19:00+00:00">23 Nov 2019, 23:19</time>
      </address>
      <p>Про це повідомляє <a href="https://ukrainian.voanews.com/a/Sanctsiji-pivnichnypotik/5178440.html">Голос Америки</a> з посиланням на голову комітету міжнародних справ Сенату США Джима Ріша.</p>
      <p>«Закон про національний оборонний бюджет є одним з найважливіших документів, що визначає оборонні видатки США. Включення такого положення до проєкту означатиме, що існує спільна позиція з цього питання в обох палатах Конгресу США та в банківському комітеті», - йдеться в повідомленні.</p>
      <p>Як зазначається, такі санкції можуть змусити компанії відмовитись від участі в Nord Stream 2. «Це принесе їм великі видатки. Гадаю, якщо санкції пройдуть... росіяни будуть змушені шукати інші шляхи, щоб це зробити», - наголосив Ріш.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2823676-pitannam-nord-stream-2-zacikavilasa-evropejska-rozvidka-bild.html">Питанням Nord Stream 2 зацікавилася європейська розвідка - Bild</a>
      </blockquote>
      <p>Текст документа поки не розкривається, але сенатор заявив, що положення про санкції буде співзвучним з ідеями, закладеними в законопроєкті, який у липні подав сенатор Тед Круз.</p>
      <p>«Законопроєкт Protecting Europe's Energy Security Act of 2019 (S. 1441) пропонує запровадити санкції проти суден, які беруть участь у побудові російського трубопроводу «Північний потік», - пояснює ГА.</p>
      <p>Як повідомлялося, проєкт Nord Stream 2 передбачає будівництво нової нитки газопроводу від узбережжя РФ через Балтійське море до Німеччини на додаток до вже наявного Nord Stream. Передбачається, що його потужність становитиме 55 млрд кубометрів газу щороку.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822794-nord-stream-2-dast-milardi-aki-rf-moze-vikoristati-dla-posilenna-agresii-senator-ssa.html">Nord Stream 2 дасть мільярди, які РФ може використати для посилення агресії — сенатор США</a>
      </blockquote>
      <p>Газопровід будує російський "Газпром" спільно з європейськими компаніями Engie, Uniper, OMV, Shell і Wintershall. Планувалося завершити проєкт до кінця 2019 року.</p>
      <p>Україна виступає проти будівництва Nord Stream 2. Крім того, противниками проєкту є США, <a href="https://www.ukrinform.ua/tag-polsa">Польща</a> і країни Балтії, які застерігають, що ЄС у такому випадку підсяде на російську газову голку. Президент США Дональд Трамп погрожував заблокувати проєкт санкціями.</p>
    </article>
  </body>
</html>