<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/sta-zvezda-ocekuje-od-zvezdaske-javnosti-posle-dolaska-sakote-393584.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-23T23:26:00+00:00"/>
    <meta property="og:title" content="Šta Zvezda očekuje od ''zvezdaške javnosti'' posle dolaska Šakote?"/>
    <meta property="og:description" content="Na navijačima je da to ispoštuju."/>
  </head>
  <body>
    <article>
      <h1>Šta Zvezda očekuje od ''zvezdaške javnosti'' posle dolaska Šakote?</h1>
      <h2>Na navijačima je da to ispoštuju.</h2>
      <address><time datetime="2019-11-23T23:26:00+00:00">23 Nov 2019, 23:26</time> by <a rel="author">Darko Mitrović</a></address>
      <p><b>Crvena zvezda</b> ima novog trenera, iskusnog <b>Dragana Šakotu</b>, koji je na klupi nasledio Andriju Gavrilovića, odnosno Milana Tomića, koji je nešto ranije otišao iz Zvezde. <br/><br/>Na današnjoj Šakotinoj promociji je, osim prvog čoveka kluba Nebojše Čovića, govorio i direktor Crvene zvezde <b>Filip Sunturlić</b>. <br/><br/>On je od navijača zatražio razumevanje i podršku, ne samo kada se pobeđuje, nego i kada ekipi ne ide najbolje. <br/><br/><i>''Ispred menadžmenta Crvene zvezde, ali i svih ostalih kojima je crveno-bela boja blizu srca želim gospodinu Šakoti dobrodošlicu u Crvenu zvezdu, odnosno u njegovu kuću. Mi ćemo dati maksimalnu podršku, kao i što smo do sada radili, novom treneru i ekipi.<br/></i><i><br/></i><b><i>Ono što tražim od zvezdaške javnosti je podrška i u trenucima kada ne ide. Svaka dobra reč, konstruktivna kritika je dobrodošla. Mislim da smo pokazali da znamo kako se klub vodi.<br/></i></b><i><br/></i><i>Postali smo najtrofejniji klub u prethodnom periodu sa mnogo trofeja i uspeha kako u seniorskoj konkurenciji, tako i u svim mlađim selekcijama.<br/></i><i><br/></i><i>Svaka pomoć, svaka podrška od strane Zvezdaša je neophodna. Kao što vidimo stvari koje se dešavaju nisu uvek na ruku Crvene zvezde, ali mislim da ne shvataju mnogi kolika je želja igrača i stručnog štaba da pobede svaku utakmicu. Emocije nas nekada savladaju, nikada nije lako kada se izgube dva ili tri meča zaredom.<br/></i><i><br/></i><i>Želimo da pobeđujemo, želimo da osvajamo i zato je trener Šakota sa nama tu'',</i> istakao je Sunturlić.<br/><br/>Novinarima je skrenuta pažnja da je izveštavanje u prethodnom periodu bilo ''nepravedno''.<br/><i><br/></i><i>''Nepravedno je bilo izveštavanje prema našem treneru koji je bio u prethodnom periodu i prema svim igračima Crvene zvezde. Slobodni smo za sve, dobićete informaciju, dobićete odgovor.<br/></i><i><br/></i><i>Ono što će u narednom periodu biti sprovedeno je to da ćemo kupiti sami sebi mir sa gospodinom Šakotom. Ritam je naporan, treba nam svaka moguća pomoć i podrška, a mi ćemo kao klub obezbediti sve što je neophodno da bismo opet osvajali trofeje, ponovo se radovali u aprilu i ponovo se u junu skupili na Malom Kalemegdanu'',</i> rekao je Sunturlić.</p>
      <p>Izvor: Sportske.net, kkcrvenazvezda.rs</p>
      <related>
        <h4>Povezane vesti</h4>
        <a href="https://www.sportske.net/vest/kosarka/kad-ce-perperoglu-na-parket-393572.html"/>
        <a href="https://www.sportske.net/vest/kosarka/sakotin-plan-sta-ce-promeniti-u-zvezdi-393536.html"/>
        <a href="https://www.sportske.net/vest/kosarka/mornar-nije-u-situaciji-da-preti-zvezdi-utakmica-u-nezgodnom-trenutku-393531.html"/>
        <a href="https://www.sportske.net/vest/kosarka/covic-progovorio-o-sinu-filipu-393517.html"/>
        <a href="https://www.sportske.net/vest/kosarka/konacno-otkriveno-ovo-je-problem-sa-suspendovanim-gistom-393515.html"/>
      </related>
    </article>
  </body>
</html>