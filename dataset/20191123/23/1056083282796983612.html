<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200742/%D8%AA%D9%84%D8%A7%D8%B4-%D9%85%D8%AC%D9%84%D8%B3-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D8%A2%D8%AB%D8%A7%D8%B1-%D8%B3%D9%88%D8%A1-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D8%B1-%D9%85%D8%B1%D8%AF%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T23:45:00+00:00"/>
    <meta property="og:title" content="تلاش مجلس برای کاهش آثار سوء اصلاح قیمت بنزین بر مردم"/>
    <meta property="og:description" content="یک عضو کمیسیون برنامه و بودجه مجلس شورای اسلامی گفت که نمایندگان تلاش می‌کنند آثار سوء و خسارت ناشی از اصلاح قیمت بنزین برای مردم به حداقل برسد."/>
  </head>
  <body>
    <article>
      <h6 class="kicker">جعفرزاده مطرح کرد</h6>
      <h1>تلاش مجلس برای کاهش آثار سوء اصلاح قیمت بنزین بر مردم</h1>
      <address><time datetime="2019-11-23T23:45:00+00:00">23 Nov 2019, 23:45</time> by <a rel="author">الهه حمیدی کیا</a></address>
      <p>یک عضو کمیسیون برنامه و بودجه مجلس شورای اسلامی گفت که نمایندگان تلاش می‌کنند آثار سوء و خسارت ناشی از اصلاح قیمت بنزین برای مردم به حداقل برسد.</p>
      <p>غلامعلی جعفرزاده ایمن آبادی در گفت‌وگو با ایسنا، با بیان اینکه «نمایندگان نقش نظارتی خود را در جریان گران شدن بنزین افزایش می‌دهند»، اظهار کرد: براساس گزارشاتی که به ما رسیده به نظر می‌رسد در برخی موارد مثل سهمیه تاکسی و وانت بارها، تخصیص سهمیه بنزین عجولانه بوده و باید آنها را مورد بازنگری قرار دهیم.</p>
      <p>وی اضافه کرد: ما وظیفه داریم نظارت کنیم تا قیمت بازار تغییر نکند. تلاش ما بر این است که آثار سوء و خسارت افزایش قیمت بنزین برای مردم به حداقل برسد.</p>
      <p>نماینده مردم رشت در مجلس یادآور شد: مهمترین اشکال این تصمیم در این بود که همه با هم هماهنگ نبودیم و مشخصا نمایندگان مجلس از موضوع افزایش قیمت بنزین بی اطلاع بودند، خود ما شروع به داد و بیداد کردیم و شاید بخشی از تحریک جامعه توسط ما انجام شد، زیرا ابعاد این تصمیم را نمی‌دانستیم. در واقع در این تصمیم نیروهای خودی غافلگیر شدند، مردم هم احساس می‌کنند دیده نشدند، همچنان‌که نمایندگان آنها هم دیده نشدند.</p>
      <p>انتهای پیام</p>
    </article>
  </body>
</html>