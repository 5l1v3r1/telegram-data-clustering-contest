<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/zivot-stil/zivot/Trampova-kuca-iz-djetinjstva-i-dalje-bez-kupca/570146?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T23:22:00+00:00"/>
    <meta property="og:title" content="Trampova kuća iz djetinjstva i dalje bez kupca"/>
    <meta property="og:description" content="Nakon što je predsjednik Amerike Donald Tramp riješio da promijeni adresu i umjesto Njujorka u dokumenta upiše Floridu, ponovo je oglašena prodaja njegove petosobne kuća u kojoj je proveo djetinjstvo."/>
  </head>
  <body>
    <article>
      <h1>Trampova kuća iz djetinjstva i dalje bez kupca</h1>
      <address><time datetime="2019-11-23T23:22:00+00:00">23 Nov 2019, 23:22</time> by <a rel="author">Tanjug</a></address>
      <p>Nakon što je predsjednik Amerike Donald Tramp riješio da promijeni adresu i umjesto Njujorka u dokumenta upiše Floridu, ponovo je oglašena prodaja njegove petosobne kuća u kojoj je proveo djetinjstvo.</p>
      <p>Kuća je mijenjala vlasnike nekoliko puta od kada ju je četrdesetih godina prošlog vijeka sagradio presjednikov otac, Fred Tramp. Porodica je živjela tu desetak godina, a sam predsjednik tu je proveo prve četiri godine života.</p>
      <p>Prije nego što se uselio u klasični enterijer ijBele kuće, 45. predsjednik Amerike Donald Tramp uživao je u modernom dizajnu Tramp Tauera, a prve korake u životu pravio je u kući neotudorskog stila u Njujorku. Kuća se nalazi u Kvinsu, prenosi Glas Amerike.</p>
      <p>Fred Tramp bio je poznati njujorški graditelj. Neki od kompleksa na kojima je radio mogu se i danas vidjeti u Njujorku, a ni njegov dom nije bio izuzetak.</p>
      <p>"Živjeli su u kući do 1950. i kada su je prodali, preselili su se u drugu kuću, koja je blizu", kaže Miša Hagani, direktor kompanije za nekretnine "Paramount realty USA".</p>
      <p>Sada se kuća ponovo prodaje. Krajem 2016. Haganijeva agencija za nekretnine prodala ju je za million i 400 hiljada dolara i zatim preprodala za tri mjeseca za preko 2 miliona. Kuća je ponovo izašla u oglasima u februaru, ovog puta za tri miliona, ali nije našla kupca.</p>
      <p>"Volio bih da je kupi predsjednik Tramp, čisto da prestanemo da je stalno prodajemo", ističe Hagani.</p>
      <p>Sadašnji vlasnik kuće želi da ostane anoniman, ali vjeruje se da ona ili on nemaju nikakve veze sa predsjednikom. Kuća je prije dvije godine čak i bila iznajmljivana na Airbnb za 725 dolara na dan.</p>
      <p>Pored interesantne istorije, gosti su ipak pisali da se vidi da je kuća stara i da ima kvarova na vodovodnim cijevima. Neki lokalci, ipak, znaju istinu o kući i šta bi mogla da znači.</p>
      <p>"Nadam se da sve razlike mogu da se ostave po strani. Činjenica je da je on sad predsednik i ulazi u istoriju kao i svaki drugi predsjednik, tako da treba da se vodi briga o toj kući", smatra bibliotekarka Barbara Pedok.</p>
      <p>Ni u posljednjem pokušaju, polovinom novembra, kuća nije prodata. Novog vlasnika i dalje čeka 5 soba, terasa, kamin i ogromna biblioteka sa govorima predsjednika Trampa i porodičnim fotografijama.</p>
    </article>
  </body>
</html>