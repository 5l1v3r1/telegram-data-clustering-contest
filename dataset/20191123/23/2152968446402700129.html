<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/23/jivot-sled-smyrtta-fidel-kastro-oshte-e-v-kuba.430607"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T23:00:00+00:00"/>
    <meta property="og:title" content="Живот след смъртта: Фидел Кастро още е в Куба"/>
    <meta property="og:description" content="3 г. след кончината му неговият лик е навсякъде | Dnes.bg"/>
  </head>
  <body>
    <article>
      <h1>Живот след смъртта: Фидел Кастро още е в Куба</h1>
      <h2>3 г. след кончината му неговият лик е навсякъде</h2>
      <address><time datetime="2019-11-23T23:00:00+00:00">23 Nov 2019, 23:00</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Усмихнат или войнствен, замислен или наблюдателен, лидерът на кубинската революция Фидел Кастро продължава да присъства силно на острова три години след смъртта си.</p>
      <p>Неговият лик може да се види по стените на голяма част от сградите в страната чак до най-източната точка, информира Франс прес.</p>
      <p>Така е не само в Хавана и Сантяго де Куба, двата най-големи кубински града, но и в селца като Сан Луис в източната част на Куба или Хатибонико - в централната, както и в Гунтанамо (източната), където се намира американска морска база, за чието премахване кубинското правителство настоява.</p>
      <p>Освен това присъствие по стените, Фидел, който почина на 25 ноември 2016 година, продължава да бъде човекът, който разпалва страстите на острова. За едни той е благодетел, а за други - виновникът за злините на страната.<br/>"Ние сме приемствеността" гласи девизът на президента Мигел Диас-Канел, който е на власт от април 2018 година и не престава да цитиран Фидел Кастро в свои речи и в туитове.</p>
      <p>Новият държавен глава зачести обиколките си из острова, за да се среща с кубинци. Той бе определен на поста от Комунистическата партия, единствената разрешена на острова, и възприе стила на Фидел, но с една разлика - той иска да изгради образа на по-колективно ръководство.</p>
      <p>"При Фидел имаше голяма централизация: той беше президент, премиер, главнокомандващ", потвърждава политическият анализатор Карлос Алсугарай. Неговият брат "Раул наследи това, но започна да децентрализира властта и днес се вижда усилие правителството да действа по-колективно", допълва анализаторът, цитиран от АФП.</p>
      <p>Третата годишнина от смъртта на Фидел Кастро се отбелязва в момент на силно напрежение в отношенията между Куба и САЩ, които затегнаха ембаргото си, влязло в сила от 1962 година, обвинявайки кубинското правителство, че потиска народа и оказва военна подкрепа на венецуелския президент Николас Мадуро. (БТА)</p>
    </article>
  </body>
</html>