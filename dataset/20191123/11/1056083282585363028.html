<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200897/%D9%87%D9%85%D9%87-%DA%AF%DB%8C%D8%B1%DB%8C-%D8%B3%D8%B1%D8%AE%DA%A9-%D8%AF%D8%B1-%D8%A8%D8%AE%D8%B4%DB%8C-%D8%A7%D8%B2-%D8%AC%D8%B2%D8%A7%DB%8C%D8%B1-%D8%A7%D9%82%DB%8C%D8%A7%D9%86%D9%88%D8%B3-%D8%A2%D8%B1%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:53:25+00:00"/>
    <meta property="og:title" content="همه‌گیریِ سرخک در بخشی از جزایر اقیانوس آرام"/>
    <meta property="og:description" content="همه‌گیر شدن سرخک در &quot;ساموآ&quot; تاکنون موجب کشته شدن ۲۰ نفر، عمدتاً کودکان شده و روزانه صدها مورد جدید ابتلا در این منطقه از جزایر اقیانوس آرام کشف می‌شود."/>
  </head>
  <body>
    <article>
      <h1>همه‌گیریِ سرخک در بخشی از جزایر اقیانوس آرام</h1>
      <address><time datetime="2019-11-23T11:53:25+00:00">23 Nov 2019, 11:53</time> by <a rel="author">مهسا سلطانی</a></address>
      <p>همه‌گیر شدن سرخک در "ساموآ" تاکنون موجب کشته شدن ۲۰ نفر، عمدتاً کودکان شده و روزانه صدها مورد جدید ابتلا در این منطقه از جزایر اقیانوس آرام کشف می‌شود.</p>
      <p>به گزارش ایسنا، در ساموآ که وخیم‌ترین شرایط را به لحاظ شیوع سرخک میان کشورها دارد، وضعیت اضطراری اعلام شده است.</p>
      <p>دولت ساموآ اعلام کرده از ۲۰ قربانیِ سرخک در این کشور، ۱۹ نفر کودکان چهار ساله و کمتر از آن بوده‌اند. دولت این کشور هم‌چنین از ثبت ۲۰۲ مورد ابتلا به سرخک در ۲۴ ساعت قبل از صبح جمعه، از جمله یک مورد فوتی خبر داده است.</p>
      <p>طبق اعلام یونیسف، طی چند روز گذشته تقریباً پنج مورد جدید در هر ساعت تشخیص داده شده است.</p>
      <p>میزان پایین واکسیناسیون در ساموآ نگرانی‌های زیادی را برانگیخته و والدین این کشور را با ناامیدی وادار به روی آوردن به درمان‌های جایگزین کرده است.</p>
      <p>از زمان شروع همه‌گیریِ بیماری سرخک در پایان ماه اکتبر، ۱۶۴۴ مورد ابتلا در ساموآ گزارش شده است که جمعیتی کمتر از ۲۰۰ هزار نفر دارد.</p>
      <p>میزان واکسیناسیون در ساموآ بسیار پایین بوده و یونسیف آن را بین ۲۸ تا ۴۰ درصد تخمین زده است. هم‌چنین برنامه واکسیناسیون این کشور در سال گذشته و پس از مرگ دو کودکی که به جای واکسن ام‌ام‌آر (پیشگیری از سرخک، اوریون و سرخجه)، داروی بیهوشی منقضی شده دریافت کرده بودند، به حالت تعلیق درآمد.</p>
      <p>میزان واکسیناسیون در تونگا و فیجی که سرخک در آن‌ها نیز شیوع یافته اما شدت آن به مراتب کمتر از ساموآ بوده، به ترتیب ۹۹ درصد و ۸۱ درصد است. در ساموآ نیز دستور برنامه واکسیناسیون اجباری تحت شرایط اضطراری داده شده است.</p>
      <p>مدارس و تنها دانشگاه این کشور تعطیل است و کودکان زیر ۱۹ سال از رفتن به اجتماعات عمومی و مکان‌های پزشکی باز داشته شده‌اند. طبق این حکم، هم‌چنین زنان باردار مجاز نیستند در صورت عدم واکسیناسیون پیش از بارداری، به محل کار بروند.</p>
      <p>یونیسف بیش از ۱۱۰ هزار دوز واکسن سرخک را در ساموآ توزیع کرده و استرالیا و نیوزیلند پزشکان و لوازم لازم را به آنجا ارسال کرده‌اند.</p>
      <p>کودکان زیر پنج سال آسیب‌پذیرترین گروه در برابر ابتلا به سرخک هستند که از طریق قطرات بینی، دهان یا گلو منتقل می‌شود.</p>
      <p>طبق اعلام سازمان جهانی بهداشت (WHO)، علائم اولیه معمولاً ۱۰ تا ۱۲ روز پس از عفونت ظاهر شده و شامل تب شدید، آبریزش بینی، قرمزی و ورم چشم‌ها و لکه‌های ریز سفید در قسمت داخلی دهان است. چند روز پس از آن‌ نیز بثورات پوستی ایجاد می‌شود که از صورت به سایر اندام‌های بدن پخش می‌شود.</p>
      <p>بنا بر گزارش اسکای نیوز، سرخک علاوه بر مرگ می‌تواند منجر به کوری، انسفالیت (عفونتی که باعث ورم مغزی می‌شود)، اسهال شدید و عفونت‌های شدید تنفسی مانند ذات‌الریه شود.</p>
      <p>انتهای پیام</p>
    </article>
  </body>
</html>