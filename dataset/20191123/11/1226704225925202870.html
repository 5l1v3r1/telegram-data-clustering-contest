<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/pri-vybuchu-na-severovychode-syrie-za/431845-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T11:37:00+00:00"/>
    <meta property="og:title" content="Pri výbuchu na severovýchode Sýrie zahynulo najmenej deväť ľudí"/>
    <meta property="og:description" content="Pri inej explózii bomby v aute v meste Tal Abjád, ku ktorej došlo v novembri, zahynulo 21 ľudí."/>
  </head>
  <body>
    <article>
      <h1>Pri výbuchu na severovýchode Sýrie zahynulo najmenej deväť ľudí</h1>
      <h2>Pri inej explózii bomby v aute v meste Tal Abjád, ku ktorej došlo v novembri, zahynulo 21 ľudí.</h2>
      <address><time datetime="2019-11-23T11:37:00+00:00">23 Nov 2019, 11:37</time> by <a rel="author">TASR</a></address>
      <p>Damask 23. novembra (TASR) - Najmenej deväť ľudí vrátane štyroch civilistov prišlo v sobotu o život pri výbuchu nálože umiestnenej v aute na severovýchode Sýrie neďaleko hraníc s Tureckom. S odvolaním sa na Sýrske pozorovateľské centrum pre ľudské práva (SOHR) o tom informovala agentúra DPA.</p>
      <p>Podľa SOHR, ktoré monitoruje vojnu v Sýrii, pri výbuchu v meste Tal Abjád utrpelo zranenia ďalších 22 ľudí.</p>
      <p>Zatiaľ sa k zodpovednosti za útok nikto neprihlásil.</p>
      <p>Turecké ministerstvo obrany z útoku obvinilo kurdské jednotky známe ako Oddiely ľudovej obrany (YPG), ktoré Ankara považuje za teroristickú skupinu vzhľadom na spojenie s kurdskými povstalcami vedúcimi desaťročia boj na tureckom území.</p>
      <p>Pri inej explózii bomby v aute v meste Tal Abjád, ku ktorej došlo v novembri, zahynulo 21 ľudí.</p>
      <p>Turecká armáda a Tureckom podporovaní sýrski opoziční bojovníci dobyli Tal Abjád a ďalšie oblasti na severovýchode Sýrie počas vojenskej ofenzívy proti Kurdom, ktorú Ankara spustila 9. októbra. Zastavenie tureckej ofenzívy zabezpečili dve prímeria, ktoré s Ankarou dohodli predstavitelia Washingtonu a Moskvy.</p>
    </article>
  </body>
</html>