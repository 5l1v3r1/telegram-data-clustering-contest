<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/o-companie-municipala-vrea-sa-cumpere-beton-in-valoare-de-pana-la-6-2-milioane-euro-1922402523002019111119178249"/>
    <meta property="og:site_name" content="News.ro"/>
    <meta property="article:published_time" content="2019-11-23T11:25:00+00:00"/>
    <meta property="og:title" content="O companie municipală vrea să cumpere beton în valoare de până la 6,2 milioane euro"/>
    <meta property="og:description" content="Compania municipală Trustul de Clădiri Metropolitane Bucureşti a lansat o licitaţie prin care vrea să cumpere beton în valoare de până la 29,74 milioane lei (6,22 milioane euro), fără TVA, potrivit unui anunţ publicat pe platforma SICAP."/>
  </head>
  <body>
    <article>
      <h1>O companie municipală vrea să cumpere beton în valoare de până la 6,2 milioane euro</h1>
      <address><time datetime="2019-11-23T11:25:00+00:00">23 Nov 2019, 11:25</time> by <a rel="author">Dinu Boboc</a></address>
      <p>
        <b>Compania municipală Trustul de Clădiri Metropolitane Bucureşti a lansat o licitaţie prin care vrea să cumpere beton în valoare de până la 29,74 milioane lei (6,22 milioane euro), fără TVA, potrivit unui anunţ publicat pe platforma SICAP.</b>
      </p>
      <p>Obiectul contractului îl reprezintă achiziţia betonului de ciment gata de turnare, inclusiv asigurarea transportului la locul unde se află obiectivele de investiţii, precum şi serviciile de pompare. Valoarea estimata a contractului ce urmeaza a fi semnat este estimată la 2,249 milioane lei, fără TVA.</p>
      <p>”Valoarea contractului poate fi revizuită până la valoarea maximă de 29.741.000 lei, la care se adaugă TVA, întrucât autoritatea contractantă se află în imposibilitatea stabilirii cu exactitate a cantităţilor necesare pentru finalizarea diferitelor activităţi aferente fazelor de execuţie pe o perioadă de 2 ani”, se arată în anunţ.</p>
      <p>Durata contractului este estimată la 24 luni, iar tipul procedurii este licitaţie deschisă. Termen limita pentru primirea ofertelor sau a cererilor de participare este 8 ianuarie 2020.</p>
      <p>Compania municipală Trustul de Clădiri Metropolitane Bucureşti a apărut în cadrul holding-ului de societăţi comerciale înfiinţate de Consiliul General al Muncipiului Bucureşti, la propunerea Primarului General, Gabriela Firea.</p>
      <p>Consiliul General al Municipiului Bucureşti a decis, la finalul lunii august, să reînfiinţeze cele 20 de companii municipale aflate în subordinea Primăriei Capitalei, desfiinţate prin decizii definitive ale instanţei.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>