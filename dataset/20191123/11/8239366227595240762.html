<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_minregioni_obgovoryly_podalshu_spivpratsyu_z_razom_proty_koruptsii_331488.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-23T11:56:00+00:00"/>
    <meta property="og:title" content="У Мінрегіоні обговорили подальшу співпрацю з &quot;Разом проти корупції&quot;"/>
    <meta property="og:description" content="Як повідомили у прес-службі ЛМР, урядово-громадська ініціатива ʺРазом проти корупціїʺ звернулась до Мінрегіону з пропозицією продовжити співпрацю у впроваджені 11 антикорупційних заходів. Про це повідомили у прес-службі Міністерство розвитку громад та територій України."/>
  </head>
  <body>
    <article>
      <h1>У Мінрегіоні обговорили подальшу співпрацю з "Разом проти корупції"</h1>
      <h2>Як повідомили у прес-службі ЛМР, урядово-громадська ініціатива ʺРазом проти корупціїʺ звернулась до Мінрегіону з пропозицією продовжити співпрацю у впроваджені 11 антикорупційних заходів. Про це повідомили у прес-службі Міністерство розвитку громад та територій України.</h2>
      <address>
        <time datetime="2019-11-23T11:56:00+00:00">23 Nov 2019, 11:56</time>
      </address>
      <p>З них — 8 стосуються сфери будівництва. Про це йшлося під час робочої зустрічі Міністра розвитку громад та територій України Альони Бабак з представниками ʺРазом проти корупціїʺ.</p>
      <p>За її словами, Міністерство розвитку громад та територій у рамках антикорупційної політики вже реалізувало ряд заходів, спрямованих на мінімізацію корупційних ризиків: переглянуло державні будівельні норми, впровадило відкриту та прозору процедуру розгляду відхилення від будівельних норм, визначило перелік будівельних робіт, які не потребують документів, що дають право на їх виконання. Крім того, нещодавно Президент підписав Закон України ʺПро внесення змін до деяких законодавчих актів щодо удосконалення порядку надання адміністративних послуг у сфері будівництва та створення Єдиної державної електронної системи у сфері будівництваʺ, який дозволить впровадити інструменти для налаштування роботи ДАБІ в іншому режимі.</p>
      <p>ʺМи зібралися обговорити та розглянути можливості впровадження запропонованих заходів, визначити пріоритети та форми подальшої взаємодії. Але хочу звернутись до вас також з пропозицією — розглянути додатково й інші питання, які однозначно перебувають у площині антикорупційної політикиʺ, — наголосила Міністр.</p>
      <p>Вона зазначила, що у спадок новому Уряду перейшли проблеми, які в рамках чинного законодавства неможливо вирішити. Зокрема, питання об’єктів, збудованих з порушеннями або відхиленнями від будівельних норм і стандартів. Чимало цих об’єктів навіть не мали на початку будівництва дозвільної документації. ʺАле вони збудовані, стоять у багатьох містах, і є інвестори, які очікують введення їх в експлуатаціюʺ, — наголосила вона.</p>
      <p>Альона Бабак зазначила, що мають бути прийняті певні рішення стосовно цих об’єктів. Адже ДАБІ, в рамках діючого законодавства, не має права видавати сертифікати готовності та введення в експлуатацію таких об’єктів. Тож повинно бути вироблено рішення цього питання на рівні держави.</p>
      <p>ʺЦе — виклик, з яким ми повинні справитись. Тому звертаюсь до вас щодо вашого бачення, як цивілізовано вирішити цю проблему. Це — один з пріоритетів для нас в площині боротьби з корупцією в системі архітектурно-будівельного контролю. Саме такі спільні дії могли би зробити нашу співпрацю ефективною та результативноюʺ, — зазначила Міністр.</p>
      <p>Тож до 10 грудня Міністерство має напрацювати детальні плани реалізації найбільш актуальних заходів. Зокрема, щодо схвалення концепції публічного управління у сфері містобудівної діяльності та затвердження плану заходів з її реалізації, створення Містобудівного кадастру на державному рівні як єдиного джерела всієї інформації у будівництві, реформування системи Державного архітектурно-будівельного контролю тощо.</p>
    </article>
  </body>
</html>