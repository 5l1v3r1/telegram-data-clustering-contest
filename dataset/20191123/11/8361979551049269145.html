<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/ssha-nikoli-ne-zabudut-pro-golodomor-v-ukrajini-teylor-novini-ukrajini-50055287.html"/>
    <meta property="og:site_name" content="НВ"/>
    <meta property="article:published_time" content="2019-11-23T11:26:00+00:00"/>
    <meta property="og:title" content="США ніколи не забудуть про Голодомор в Україні - Тейлор"/>
    <meta property="og:description" content="Тимчасовий повірений у справах США в Україні Вільям Тейлор вшанував пам’ять жертв Голодомору 1932−33 років."/>
  </head>
  <body>
    <article>
      <h1>США ніколи не забудуть про Голодомор в Україні - Тейлор</h1>
      <h2>Тимчасовий повірений у справах США в Україні Вільям Тейлор вшанував пам’ять жертв Голодомору 1932−33 років.</h2>
      <address>
        <time datetime="2019-11-23T11:26:00+00:00">23 Nov 2019, 11:26</time>
      </address>
      <p>Його відеозвернення було опубліковано у Twitter американського диппредставництва.</p>
      <p>«Сьогодні ми згадуємо жертв Голодомору. У 1932−33 роках Сталін та радянський режим свідомо заморили голодом мільйони українців», — сказав Тейлор.</p>
      <p>Тимчасовий повірений у справах США в Україні висловив солідарність з українцями в День пам’яті жертв цього злочину, що був організований більшовицьким тоталітарним режимом.</p>
      <p>«Це був штучно створений голод. Це була трагедія, це був злочин. Ухвалювалися закони, щоб посилити цей голод. Серед них — „закон про п’ять колосків“. Ці колоски нагадують нам про загиблих. Ми ніколи не забудемо Голодомор, його жертв та цей злочин проти людства. Ми з Україною», — наголосив Тейлор.</p>
      <p>Нагадаємо, сьогодні в Україні вшановують пам’ять жертв Голодомору 1932−33 років.</p>
    </article>
  </body>
</html>