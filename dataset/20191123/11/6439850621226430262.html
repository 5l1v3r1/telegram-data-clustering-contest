<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462661/%E0%A6%87%E0%A6%B0%E0%A6%BE%E0%A6%A8%E0%A7%87%E0%A6%B0-%E0%A6%A4%E0%A6%A5%E0%A7%8D%E0%A6%AF%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%93%E0%A6%AA%E0%A6%B0-%E0%A6%AE%E0%A6%BE%E0%A6%B0%E0%A7%8D%E0%A6%95%E0%A6%BF%E0%A6%A8-%E0%A6%A8%E0%A6%BF%E0%A6%B7%E0%A7%87%E0%A6%A7%E0%A6%BE%E0%A6%9C%E0%A7%8D%E0%A6%9E%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-23T11:19:00+00:00"/>
    <meta property="og:title" content="ইরানের তথ্যমন্ত্রীর ওপর মার্কিন নিষেধাজ্ঞা"/>
    <meta property="og:description" content="অনলাইন ডেস্ক ॥ এবার ইরানের তথ্য ও যোগাযোগমন্ত্রী মোহাম্মদ জাভেদ আযারি জাহরোমির বিরুদ্ধে নিষেধাজ্ঞা আরোপ করেছে যুক্তরাষ্ট্র। সম্প্রতি জ্বালানী তেলের মূল্যবৃদ্ধির প্রতিবাদে বিক্ষোভকে কেন্দ্র করে ইরানে ইন্টারনেট সংযোগ বন্ধ করে দেয়া হয়। মার্কিন অর্থ মন্ত্রণালয়ের বিদেশি সম্পদ নিয়ন্ত্রণ বিভাগ শুক্রবার জানিয়েছে, ইরানব্যাপী ইন্টারনেট সংযোগ বন্ধ করে ..."/>
  </head>
  <body>
    <article>
      <h1>ইরানের তথ্যমন্ত্রীর ওপর মার্কিন নিষেধাজ্ঞা</h1>
      <address>
        <time datetime="2019-11-23T11:19:00+00:00">23 Nov 2019, 11:19</time>
      </address>
      <figure>
        <img src="http://www.dailyjanakantha.com/files/201911/1574511566_13.jpg"/>
      </figure>
      <p>অনলাইন ডেস্ক ॥ এবার ইরানের তথ্য ও যোগাযোগমন্ত্রী মোহাম্মদ জাভেদ আযারি জাহরোমির বিরুদ্ধে নিষেধাজ্ঞা আরোপ করেছে যুক্তরাষ্ট্র। সম্প্রতি জ্বালানী তেলের মূল্যবৃদ্ধির প্রতিবাদে বিক্ষোভকে কেন্দ্র করে ইরানে ইন্টারনেট সংযোগ বন্ধ করে দেয়া হয়।</p>
      <p>মার্কিন অর্থ মন্ত্রণালয়ের বিদেশি সম্পদ নিয়ন্ত্রণ বিভাগ শুক্রবার জানিয়েছে, ইরানব্যাপী ইন্টারনেট সংযোগ বন্ধ করে দেয়ার কারণে সে দেশের আইসিটি মন্ত্রীর বিরুদ্ধে নিষেধাজ্ঞা আরোপ করা হলো। এই নিষেধাজ্ঞার ফলে ইরানের জাভেদ আযারি যুক্তরাষ্ট্রে সফরে যেতে পারবেন না এবং সেখানে তার কোনো সম্পদ থাকলে তা জব্দ করা হবে।=</p>
      <p>এর আগেও ইরানের বেশ কয়েকজন কর্মকর্তার ওপর এমন নিষেধাজ্ঞা আরোপ করা হয়েছে। তবে তেহরানের তরফ থেকে বলা হয়েছে, ইরানি কর্মকর্তাদের কোনো সম্পদ যুক্তরাষ্ট্রে নেই এবং সে দেশে সফরে যাওয়ার কোনো ইচ্ছাও তাদের নেই।</p>
      <p>ইরানে গত ১৫ নবেম্বর রাত থেকে জ্বালানী তেলের মূল্যবৃদ্ধির প্রতিবাদে বিক্ষোভ শুরু হওয়ার সঙ্গে সঙ্গে একদল দুর্বৃত্ত দেশের বিভিন্ন শহরে বিধ্বংসী তৎপরতা চালায়। তারা সাধারণ নাগরিকদের ঘরবাড়ি, দোকানপাট, ব্যাংক, হাসপাতাল ইত্যাদি স্থানে হামলা চালিয়ে সেগুলোতে আগুন ধরিয়ে দেয়। এসব দুস্কৃতকারীর সঙ্গে নিরাপত্তা বাহিনীর সংঘর্ষে হতাহতের ঘটনাও ঘটেছে।</p>
    </article>
  </body>
</html>