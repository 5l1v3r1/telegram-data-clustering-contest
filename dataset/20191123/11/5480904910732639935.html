<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/wada-se-bude-zabyvat-doporucenim-na-obnoveni-trestu-pro-rusko/1824362?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T11:22:00+00:00"/>
    <meta property="og:title" content="WADA se bude zabývat doporučením na obnovení trestu pro Rusko"/>
    <meta property="og:description" content="Montreal - Kontrolní komise, která se zabývá podezřením na manipulaci s daty moskevské laboratoře, doporučila Světové antidopingové agentuře WADA, aby obnovila suspendaci ruské agentury. Výkonný výbor se bude zprávou zabývat na zasedání 9. prosince v Paříži a pokud se doporučením bude řídit, hrozí Rusku vyloučení z olympijských her v Tokiu v příštím roce."/>
  </head>
  <body>
    <article>
      <h1>WADA se bude zabývat doporučením na obnovení trestu pro Rusko</h1>
      <address><time datetime="2019-11-23T11:22:00+00:00">23 Nov 2019, 11:22</time> by <a rel="author" href="http://www.ctk.cz/" target="_blank">ČTK</a></address>
      <p>Montreal - Kontrolní komise, která se zabývá podezřením na manipulaci s daty moskevské laboratoře, doporučila Světové antidopingové agentuře WADA, aby obnovila suspendaci ruské agentury. Výkonný výbor se bude zprávou zabývat na zasedání 9. prosince v Paříži a pokud se doporučením bude řídit, hrozí Rusku vyloučení z olympijských her v Tokiu v příštím roce.</p>
      <p>Stále tak nekončí kauza státem organizovaného systematického dopingu, která se táhne už od olympijských her v Soči v roce 2014. RUSADA měla od roku 2015 do loňského září zastavenou činnost a na zimních hrách v Pchjongčchangu mohli vybraní ruští sportovci startovat jen pod neutrální vlajkou.</p>
      <p>Součástí loňské dohody o podmínečném zrušení trestu bylo předání dat z moskevské antidopingové laboratoře. Ta WADA získala po delších průtazích až na začátku tohoto roku, i přes nedodržení dohodnutých termínů ale suspendaci RUSADA neobnovila.</p>
      <p>Při ověřování stažených souborů došla vyšetřovací komise k závěru, že údaje vykazují nesrovnalosti. Rusko dostalo tři týdny na vyjádření, poté formálně odstartoval proces, který může vést až k opětovnému odebrání akreditace RUSADA. To může pro ruské sportovce znamenat úplné vyloučení z olympijských her.</p>
      <p>V trestu jsou stále ruští atleti, kteří mohou i nadále závodit na mezinárodních akcích jen po získání výjimky od mezinárodní federace IAAF a rovněž jako neutrální sportovci. Vedení světové atletiky i v důsledku nejnovějších podezření v dějišti MS v Dauhá jednomyslně prodloužilo suspendaci ruského svazu, už podvanácté.</p>
    </article>
  </body>
</html>