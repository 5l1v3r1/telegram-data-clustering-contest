<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904848/-alderweireld-maakt-ommezwaai-na-komst-van-bewonderaar-mourinho-bij-spurs-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-23T11:23:00+00:00"/>
    <meta property="og:title" content="'Alderweireld maakt 'U-turn' bij Tottenham vanwege 'long-time admirer' Mourinho'"/>
    <meta property="og:description" content="José Mourinho nam deze week het stokje over als manager van Tottenham Hotspur. Dat betekent mogelijk goed nieuws voor Toby Alderweireld. Volgens The Telegraph staat de centrale verdediger plots open voor onderhandelingen over een nieuw contract. Alderweireld was onder Mauricio Pochettino geen vaste waarde, mede door zijn aflopende contract aan het einde van het seizoen. De oud-Ajacied leek zijn tijd in Londen uit te zitten, maar hij ruikt onder Mourinho een nieuwe kans. Ook Spurs staat open voor gesprekken met de Rode Duivel over een nieuwe verbintenis, schrijft de Engelse krant."/>
  </head>
  <body>
    <article>
      <h1>'Alderweireld maakt 'U-turn' bij Tottenham vanwege 'long-time admirer' Mourinho'</h1>
      <address>
        <time datetime="2019-11-23T11:23:00+00:00">23 Nov 2019, 11:23</time>
      </address>
      <p>
        <b>José Mourinho nam deze week het stokje over als manager van Tottenham Hotspur. Dat betekent mogelijk goed nieuws voor Toby Alderweireld. Volgens The Telegraph staat de centrale verdediger plots open voor onderhandelingen over een nieuw contract.</b>
      </p>
      <p>Alderweireld was onder Mauricio Pochettino geen vaste waarde, mede door zijn aflopende contract aan het einde van het seizoen. De oud-Ajacied leek zijn tijd in Londen uit te zitten, maar hij ruikt onder Mourinho een nieuwe kans. Ook Spurs staat open voor gesprekken met de Rode Duivel over een nieuwe verbintenis, schrijft <a href="https://www.telegraph.co.uk/football/2019/11/22/toby-alderweireld-could-look-tottenham-stay-following-arrival/">de Engelse krant</a>.</p>
      <p>Mourinho is namelijk een 'long-time admirer' van Alderweireld. De Portugese manager probeerde de Belg zowel bij Manchester United als bij Chelsea aan te trekken. Ook bij Tottenham wil Mourinho zijn verdediging om Alderweireld heen bouwen. Dat vertrouwen lijkt voor een 'U-turn' te zorgen bij de dertigjarige mandekker, die onlangs al in verband werd gebracht met FC Barcelona. Vanaf januari mag hij met andere clubs om tafel.</p>
      <p>Dat geldt ook voor Jan Vertonghen en Christian Eriksen. Of de situatie van de twee andere oud-Ajacieden ook verandert door de komst van Mourinho, is de vraag. De Deense spelmaker was eerder al uitgesproken over een vertrekwens.</p>
    </article>
  </body>
</html>