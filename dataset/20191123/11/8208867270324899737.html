<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/23/news/regno_unito_corbyn_brexit_neutrale_ue-241704865/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T11:38:00+00:00"/>
    <meta property="og:title" content="Brexit, Corbyn resterà neutrale in caso di secondo referendum"/>
    <meta property="og:description" content="Il leader laburista, avversario di Boris Johnson, se diventerà premier con le elezioni anticipate del 12 dicembre vuole prima negoziare un nuovo accordo"/>
  </head>
  <body>
    <article>
      <h1>Brexit, Corbyn resterà neutrale in caso di secondo referendum</h1>
      <h2>Il leader laburista, avversario di Boris Johnson, se diventerà premier con le elezioni anticipate del 12 dicembre vuole prima negoziare un nuovo accordo con Bruxelles e poi proporre al popolo un nuovo voto sull'uscita del Regno Unito dall'Ue</h2>
      <address><time datetime="2019-11-23T11:38:00+00:00">23 Nov 2019, 11:38</time> by <a rel="author">ENRICO FRANCESCHINI</a></address>
      <p>LONDRA - "Resterei neutrale sulla Brexit". Né per restare nell'Unione Europea, né per uscirne: è dunque questa la posizione ufficiale che <b>Jeremy Corbyn</b> adotterà sulla questione che da tre anni e mezzo spacca il Regno Unito. Lo ha dichiarato lo stesso leader laburista partecipando ieri sera a una serie di interviste sulla <i>Bbc </i>con i capi dei principali quattro partiti, compreso il premier conservatore Boris Johnson.<br/> <br/>Corbyn ha ribadito quale sarà il suo piano, se sarà lui a vincere le elezioni anticipate del 12 dicembre prossimo: prima negoziare un nuovo accordo con Bruxelles per l'uscita della Gran Bretagna dalla Ue, quindi indire un secondo referendum in cui il popolo britannico sarà chiamato a scegliere fra tale accordo e la scelta di rimanere nella Ue. Pur volendo negoziare un accordo che conduca a una forma di "soft Brexit" tale da mantenere con la Ue maggiori legami economici di quelli previsti dall'accordo raggiunto nei mesi scorsi da Boris Johnson, a quel punto Corbyn non appoggerebbe il proprio accordo e nemmeno vi si opporrebbe nel corso della campagna referendaria: "Resterei neutrale, in modo da essere credibile nella mia promessa agli elettori di realizzare qualsiasi decisione essi prenderanno nel referendum", ha spiegato il leader laburista alla Bbc.<br/> <br/><b>Boris Johnson</b> lo ha immediatamente criticato: "Come può rimanere indifferente su una questione così vitale per il nostro paese? Non capisco come possa negoziare con la Ue un accordo sul quale poi resterebbe neutrale nel referendum". L'intento di Corbyn in realtà è evidente: cercare di non inimicarsi né i "Remainers", il 48 per cento che nel referendum del 2016 hanno votato per rimanere nella Ue, né i "Leavers", il 52 per cento che ha votato per uscirne, in vista della chiamata alle urne fra tre settimane. Anche l'elettorato laburista, infatti, è diviso dalla Brexit, con circa tre quarti dei sostenitori del Labour, a Londra e nelle maggiori città, schierati per restare nella Ue, ma un quarto degli elettori laburisti, nei centri industriali depressi del nord-est dell'Inghilterra in particolare, che hanno votato per lasciare l'Unione Europea.<br/> <br/>Il rischio, per Corbyn, è che una tattica simile finisca al contrario per inimicargli gli uni e gli altri: deludendo gli europeisti convinti del Labour, spingendoli a votare per un partito più decisamente pro-Ue, come i liberaldemocratici o i verdi; e irritando gli anti-europeisti del Labour, spingendoli a votare per un partito più decisamente ostile alla Ue, come il Brexit Party di Nigel Farage o al limite i conservatori di Johnson. Il leader del Labour sostiene che "la Brexit ha diviso il nostro paese, mentre io voglio unirlo". Le elezioni del 12 dicembre riveleranno se ci sarà riuscito.</p>
    </article>
  </body>
</html>