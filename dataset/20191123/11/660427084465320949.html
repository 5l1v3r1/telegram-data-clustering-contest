<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/23/kena-tegas-isu-daging-import-tak-patuh-permit-berkait-status-halal/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-23T11:09:08+00:00"/>
    <meta property="og:title" content="Kena tegas, isu daging import tak patuh permit berkait status halal"/>
    <meta property="og:description" content="BANGI, 26 Rabiulawal 1441H, Sabtu – Insiden berulang kemasukan daging import yang tidak mematuhi syarat permit ditetapkan menunjukkan ketidakcekapan kementerian dan agensi berkaitan dalam menanganinya. Ahli Parlimen Kuala Nerus, Datuk Dr Mohd Khairuddin Aman Razali berkata, hal ini perlu ditangani segera dengan secara menyeluruh, kerana ia bukan sahaja soal kesalahan prosedur atau teknikal semata-mata. Katanya, …"/>
  </head>
  <body>
    <article>
      <h1>Kena tegas, isu daging import tak patuh permit berkait status halal</h1>
      <h2>Patut batalkan permohonan, kelulusan permit import syarikat berkenaan</h2>
      <address><time datetime="2019-11-23T11:09:08+00:00">23 Nov 2019, 11:09</time> by <a rel="author">siti hafidah</a></address>
      <figure>
        <img src="https://www.ismaweb.net/wp-content/uploads/2019/02/khairuddin-780x405.jpg"/>
        <figcaption>Ahli Parlimen Kuala Nerus, Datuk Dr Mohd Khairuddin Aman Razali.</figcaption>
      </figure>
      <p><b>BANGI, 26 Rabiulawal 1441H, Sabtu</b> – Insiden berulang kemasukan daging import yang tidak mematuhi syarat permit ditetapkan menunjukkan ketidakcekapan kementerian dan agensi berkaitan dalam menanganinya.</p>
      <p>Ahli Parlimen Kuala Nerus, Datuk Dr Mohd Khairuddin Aman Razali berkata, hal ini perlu ditangani segera dengan secara menyeluruh, kerana ia bukan sahaja soal kesalahan prosedur atau teknikal semata-mata.</p>
      <p>Katanya, ia membabitkan masalah status halal dan haram makanan berkenaan sehingga boleh menjejaskan jiwa dan keperibadian manusia.</p>
      <p>“Kementerian Pertanian dan Industri Asas Tani terutamanya menerusi Jabatan Perkhidmatan Kuarantin dan Pemeriksaan Malaysia (MAQIS) sepatutnya bertindak pantas dan tegas membatalkan permohonan dan kelulusan permit import syarikat yang berkenaan.</p>
      <p>“Selain itu, Kementerian Pengangkutan pula menerusi Lembaga Pelabuhan berkenaan mesti menambah baik prosedur dan aktiviti kawal selia di semua pelabuhan serta meningkatkan integriti pegawai-pegawai mereka supaya tiada kebocoran berlaku,” kata beliau dalam satu kenyataan hari ini.</p>
      <p>Baru-baru ini, MAQIS Pulau Pinang merampas 10 kontena daging kerbau dari India bernilai RM3.5 juta yang cuba dibawa masuk melalui Pengkalan Kontena Butterworth Utara (NBCT).</p>
      <p>Pengarah MAQIS Pulau Pinang, Zarina Ramli berkata, semua kontena daging kerbau yang tidak mematuhi syarat Permit Import itu cuba dibawa masuk secara berperingkat sejak 22 Oktober sehingga 14 November lalu.</p>
      <p>Beliau berkata, semakan pihaknya mendapati logo halal yang digunakan pada pembungkusan dalaman dan luaran produk daging adalah berbeza, malah ia bukan logo daripada institusi yang diiktiraf Jabatan Kemajuan Islam Malaysia (JAKIM).</p>
      <p>Terdahulu, MAQIS Pahang merampas 1,443 karton daging kerbau dari India, di Pelabuhan Kuantan atas kesalahan sama.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>