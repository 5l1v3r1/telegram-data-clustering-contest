<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/tamogatjak-a-kulfoldon-felvetelizo-hallgatokat-2490770"/>
    <meta property="og:site_name" content="hírTV"/>
    <meta property="article:published_time" content="2019-11-23T11:24:00+00:00"/>
    <meta property="og:title" content="Támogatják a külföldön felvételiző hallgatókat"/>
    <meta property="og:description" content="A tehetséges magyar fiatalok támogatása nemzeti ügy."/>
  </head>
  <body>
    <article>
      <h1>Támogatják a külföldön felvételiző hallgatókat</h1>
      <address><time datetime="2019-11-23T11:24:00+00:00">23 Nov 2019, 11:24</time> by <a rel="author">Magyar Nemzet</a></address>
      <h4>A tehetséges magyar fiatalok támogatása nemzeti ügy – mondta tegnap Novák Katalin család- és ifjúságügyért felelős államtitkár (képünkön). A politikus a Stipendium Peregrinum ösztöndíjprogramot bemutató sajtótájékoztatón arról beszélt, szeretnének anyagi segítséget nyújtani azoknak a kiemelkedően tehetséges magyar fiataloknak, akik igyekeznek bejutni a világ legrangosabb egyetemeire.</h4>
      <p>A tehetséges magyar fiatalok támogatása nemzeti ügy – mondta tegnap Novák Katalin család- és ifjúságügyért felelős államtitkár (képünkön). A politikus a Stipendium Peregrinum ösztöndíjprogramot bemutató sajtótájékoztatón arról beszélt, szeretnének anyagi segítséget nyújtani azoknak a kiemelkedően tehetséges magyar fiataloknak, akik igyekeznek bejutni a világ legrangosabb egyetemeire.</p>
      <figure>
        <img src="https://hirtv.hu/data/cikkek/2490/24907/cikk-2490770/05Novak_e1574472047837.jpg"/>
      </figure>
      <p>Az államtitkár kiemelte, hogy már több mint tízéves a Nemzeti tehetség program, ezzel évente mintegy háromszázötvenezer gyereknek nyújtanak segítséget tanulmányi versenyek, ösztöndíjak és egyéb programok segítségével. Ma már 3,3 milliárd forintot tudnak tehetséggondozásra költeni, amelyet részben egyszázalékos szja-felajánlásokból, részben pedig költségvetési forrásokból fedeznek.</p>
      <p>– Október elsejével létrejött a Nemzeti Tehetség Központ, amelynek feladata a tehetségek felismerésének elősegítése és a tehetséggondozás – emlékeztetett Novák Katalin.</p>
      <p>Lantos Krisztina, a központ ügyvezető igazgatója ismertette a Stipendium Peregrinum program részleteit, amellyel a világ legjobb egyetemeire felvételiző 17–23 éves magyar diákok kaphatnak támogatást december 22-ig.</p>
      <p>A támogatásra jogosultakat egy szakmai bizottság választja majd ki. A támogatás fedezi a kiutazás, a szállás, az ott-tartózkodás és a felvételi vizsga teljes költségét. Az ügyvezető igazgató hangsúlyozta: nem azt várják el, hogy a diá­kokat felvegyék az intézménybe, hanem hogy tegyenek meg mindent a sikeres felvételiért a személyes elbeszélgetésen. Az Európai Unión belüli egyetemekre történő jelentkezés esetén legfeljebb 200 ezer forint ösztöndíj szerezhető, az Egyesült Királyságba 400 ezer forint, a távolabbi országokba jelentkezés esetén – mint például az Amerikai Egyesült Államok – 600 ezer forint, de egy ausztráliai felvételihez 700 ezer forint nyerhető el. Összesen 18 millió forint áll rendelkezésre – közölte Lantos Krisztina a Magyar Nemzet kérdésére.</p>
    </article>
  </body>
</html>