<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/letho-il-complottista-sorprendente-toro-rosso-piu-veloce-di-mercedes-f1-468279.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T11:30:25+00:00"/>
    <meta property="og:title" content="JJ Letho: “Sorprendente Toro Rosso più veloce di Mercedes”"/>
    <meta property="og:description" content="L'ex pilota finlandese ha commentato il risultato del Gran Premio del Brasile, ipotizzando una minore spinta da parte della Mercedes in virtù dei titoli già conquistati nelle scorse gare"/>
  </head>
  <body>
    <article>
      <h1>JJ Letho: “Sorprendente Toro Rosso più veloce di Mercedes”</h1>
      <h2>L'ex pilota finlandese ha commentato il risultato del Gran Premio del Brasile, ipotizzando una minore spinta da parte della Mercedes in virtù dei titoli già conquistati nelle scorse gare</h2>
      <address><time datetime="2019-11-23T11:30:25+00:00">23 Nov 2019, 11:30</time> by <a rel="author">Matteo Senatore</a></address>
      <p>Lo spettacolare finale del Gran Premio del Brasile ha divertito molto tutti gli appassionati, con una <b>conclusione a sorpresa</b> che ha regalato il primo podio della carriera a Pierre Gasly e Carlos Sainz ed una inattesa doppietta dei motori Honda, per la prima volta dal 1991. Il caos finale è stato innescato principalmente da due episodi decisamente infrequenti: il ritiro di una Mercedes, con Valtteri Bottas costretto a parcheggiare la sua W10 a bordo pista, ed il contatto tra le due Ferrari. Questo ha generato una <b>doppia Safety Car</b> nell’arco di pochi giri che scompaginato di molto le carte in tavola.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1040208-Custom.jpg"/>
      </figure>
      <p>C’è però chi si è mostrato scettico sull’effettiva ‘regolarità’ di quanto successo a San Paolo, questionando in particolare la ritrovata competitività dei propulsori Honda. L’ex pilota finlandese <b>JJ Lehto</b>, in una chiacchierata con il quotidiano del suo paese <i>Iltalehti</i>, ha rivelato alcune sue <b>perplessità</b>: <i>“Bisogna ricordare che la Mercedes ha già vinto entrambi i campionati, quindi non è più ‘obbligata a vincere’</i> – ha osservato Letho – <i>ciò potrebbe significare che hanno ridotto la potenza e che gli altri sembrano migliori”</i>.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1040240-Custom.jpg"/>
      </figure>
      <p>L’ex pilota di Dallara, Sauber e Benetton è rimasto in particolare stranito dalla<b> volata Gasly-Hamilton</b>: <i>“Mi aspettavo sicuramente che Hamilton potesse uscire meglio dall’ultima curva con gomme nuove, prendere la scia e passare facilmente Gasly. Il ritmo di Hamilton è stato davvero lento alla fine. Il fatto che Toro Rosso fosse più veloce è stato sorprendente”</i>. Va comunque ricordato che la Mercedes dell’inglese era stata danneggiata dal contatto con Albon.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1040075-Custom.jpg"/>
      </figure>
      <p>Nonostante tutto anche Letho si è mostrato felice del <b>maggiore equilibrio</b> che pare regnare tra i quattro motoristi in pista: “<i>È fantastico che abbiano apportato miglioramenti significativi</i> – ha detto – <i>in particolare la Honda ha fatto un grande balzo in avanti. La situazione si è livellata. Ogni costruttore ha trovato più potenza, guidabilità e affidabilità. Questo è un buon segnale per la prossima stagione</i>“.</p>
      <footer>RIPRODUZIONE RISERVATA</footer>
    </article>
  </body>
</html>