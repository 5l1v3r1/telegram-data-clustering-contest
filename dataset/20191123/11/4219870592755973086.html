<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831827-Crni-orlovi-se-nadvili-nad-Decane-KFOR-mora-da-brani-svetinju-od-onih-kojima-hoce-da-ga-preda-na-cuvanje"/>
    <meta property="og:site_name" content="Вечерње новости"/>
    <meta property="article:published_time" content="2019-11-23T11:09:00+00:00"/>
    <meta property="og:title" content="Crni orlovi se nadvili nad Dečane: KFOR mora da brani svetinju od onih kojima hoće da ga preda na čuvanje!"/>
    <meta property="og:description" content="Manastir Dečani gotovo sedam vekova odoleva raznim nasrtajima, ali je njima izložen i danas. Ne može manastirsko bratstvo ni ktitorsku slavu u miru da obeleži"/>
  </head>
  <body>
    <article>
      <h1>Crni orlovi se nadvili nad Dečane: KFOR mora da brani svetinju od onih kojima hoće da ga preda na čuvanje!</h1>
      <address><time datetime="2019-11-23T11:09:00+00:00">23 Nov 2019, 11:09</time> by <a rel="author">Jelena Matijević</a></address>
      <p>
        <b>Manastir Dečani gotovo sedam vekova odoleva raznim nasrtajima, ali je njima izložen i danas. Ne može manastirsko bratstvo ni ktitorsku slavu u miru da obeleži</b>
      </p>
      <p>GOTOVO sedam vekova svojom vanvremenskom lepotom Dečani ostavljaju bez daha sve namernike i hodočasnike. Bezmalo isto toliko stotina godina o njegovu duhovnu snagu i mermernu, blistavu belinu odbijaju se svi crni orlovi koji neprekidno pokušavaju da ga oskrnave, prisvoje, da njime zagospodare.</p>
      <p>Nasrtale su na njega i silne Osmanlije. Ne da ga ruše, nego u želji da zadužbina kraljeva Stefana i Dušana, podignuta na mestu koje je odredio Sveti Sava - postane džamija. No, desilo se tada, potkraj 17. veka, čudo, pa su umesto minareta, Turci postavili odred vojnika da srpsku svetinju čuva i od Arbanasa. Od opsade ovih drugih, Turci su ga uspešno odbranili i 1900, poslavši u manastir regularnu, carsku vojsku.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:831781-%D0%9A%D0%BE%D0%B7%D0%B0%D1%80%D0%B5%D0%B2-%D0%BE%D0%BF%D0%B5%D1%82-%D0%B7%D0%B0%D1%83%D1%81%D1%82%D0%B0%D0%B2%D1%99%D0%B5%D0%BD-%D0%BD%D0%B0-%D0%88%D0%B0%D1%80%D0%B8%D1%9A%D1%83-%D0%9C%D0%B0%D0%BB%D1%82%D1%80%D0%B5%D1%82%D0%B8%D1%80%D0%B0%D1%9A%D0%B5-%D0%BD%D0%B0%D1%81-%D0%BD%D0%B5%D1%9B%D0%B5-%D1%81%D0%BF%D1%80%D0%B5%D1%87%D0%B8%D1%82%D0%B8-%D0%B4%D0%B0-%D0%B1%D1%83%D0%B4%D0%B5%D0%BC%D0%BE-%D1%81%D0%B0-%D1%81%D0%B2%D0%BE%D1%98%D0%B8%D0%BC-%D0%BD%D0%B0%D1%80%D0%BE%D0%B4%D0%BE%D0%BC"/>
      </related>
      <p>Od kidisanja ekstremnih Albanaca Dečane vojska čuva i danas, a osim vojničke zaštite domišljati dečanski igumani odvažili su se da oko svetinje podižu zaštitne zidove. Onaj sazidan u doba komunizma nazvali su "zid bratstva i jedinstva", a "zidom mira i tolerancije" ovaj poslednji, novomilenijumski. Baš u njega je, 2007. godine, udarila minobacačka granata ispaljena od komšija sa Prokletija.</p>
      <p>Iako je 2004. uvršteno na Uneskovu listu svetske kulturne baštine, i u 21. veku, delo neimara Vita Kotoranina, opasano je neprijateljima od kojih ga brani vojska. Ne može manastirsko bratstvo ni ktitorsku slavu u miru da obeleži. Dve nedelje pred praznik Svetog Stefana Dečanskog, crni orlovi su se ponovo ustremili na srpsku svetinju nagoveštavajući teroristički napad. Međunarodne snage su, istina, odmah zbile redove, oko jedine svetinje na Kosovu i Metohiji koju čuvaju oružjem. Pitanje je samo - shvataju li da ponovo brane Dečane od onih kojima poodavno hoće da ga predaju na čuvanje?!</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:831635-Neko-je-morao-da-izadje-iz-ususkanih-kancelarija-Uginula-riba-nije-smela-da-se-nadje-na-pijacama"/>
        <a href="http://www.novosti.rs/vesti/naslovna/politika/aktuelno.289.html:831444-Dosta-vise-Pod-paravanom-prava-manjina-podizu-albansku-zastavu-usred-Srbije-i-odaju-pocast-teroristi"/>
        <a href="http://www.novosti.rs/vesti/naslovna/politika/aktuelno.289.html:831232-Kritikuju-Slovence-a-Srbiji-rade-isto-Politika-blokada-nece-resiti-sporove"/>
        <a href="http://www.novosti.rs/vesti/sport.294.html:831016-Zasto-su-navijaci-okrenuli-ledja-orlovima-Sve-dok-se-zmuri-pred-skandalima-na-tribinama-ce-biti-pustos"/>
        <a href="http://www.novosti.rs/vesti/naslovna/politika/aktuelno.289.html:830820-Pad-lazne-drzave-Kosovo-Koji-stolar-ce-im-sklepati-stolicu-u-UN"/>
      </related>
    </article>
  </body>
</html>