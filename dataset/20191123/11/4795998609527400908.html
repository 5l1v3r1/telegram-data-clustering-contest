<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/rahmi-turan-kaynaginin-turan-atilla-oldugunu-acikladi,849339"/>
    <meta property="og:site_name" content="T24"/>
    <meta property="article:published_time" content="2019-11-23T11:09:00+00:00"/>
    <meta property="og:title" content="Rahmi Turan kaynağının Talat Atilla olduğunu açıkladı"/>
    <meta property="og:description" content="Sözcü yazarı, Beştepe'ye giden CHP'li ismin Muharrem İnce olduğunu ileri sürmüştü"/>
  </head>
  <body>
    <article>
      <h1>Rahmi Turan kaynağının Talat Atilla olduğunu açıkladı</h1>
      <h2>Sözcü yazarı, Beştepe'ye giden CHP'li ismin Muharrem İnce olduğunu ileri sürmüştü</h2>
      <address>
        <time datetime="2019-11-23T11:09:00+00:00">23 Nov 2019, 11:09</time>
      </address>
      <p>Sözcü Gazetesi yazarı <b>Rahmi Turan, </b>CHP'li <b>Muharrem İnce</b>'nin Beştepe'de Cumhurbaşkanı ve AKP Genel Başkanı <b>Recep Tayyip Erdoğan</b> ile görüştüğü bilgisini kendisine aktaran kaynağını açıkladı. Turan kaynağının Gazeteci <b>Talat Atilla</b> olduğunu söyledi.<br/>Atilla'nın İndependent Türkçe'ye, "Kaynak ben değilim" açıklamasının ardından konuşan Turan, “Gerek ilk yazımda gerekse dün geceki açıklamalarımda kaynağımı asla açıklamayacağımı söylemiştim. Açıkçası; açıklamayı da düşünmüyordum. Fakat bana ‘Muharrem İnce’ ismini veren kaynağımın, bugün bazı haber sitelerine yaptığı ‘Rahmi Turan’ın haber kaynağı ben değilim’ açıklamasını görünce o ismi açıklamaya karar verdim. Bana Muharrem İnce ismini veren kaynağım gazeteci Talat Atilla’dır” açıklamasında bulundu.<br/><b>TIKLAYIN - <a href="https://t24.com.tr/haber/talat-atilla-kimdir,849341">Talat Atilla kimdir?</a></b></p>
      <h3>Neler olmuştu?</h3>
      <p>Rahmi Turan 20 Kasım tarihli yazısında, bir kaynaktan edindiği bilgiye göre CHP'li bir ismin Beştepe'de Erdoğan ile görüştüğünü yazmıştı. Bu iddianın ortaya atılmasının ardından önce Cumhurbaşkanlığı'ndan sonra da CHP lideri Kılıçdaroğlu'ndan açıklama gelmişti. Cumhurbaşkanlığı, iddiaları kesin bir dille yalanlarken, Kılıçdaroğlu da, "Şaşırmadım, doğrudur. Erdoğan, CHP'yi dağıtmak için elinden geleni yapıyor" sözlerini sarf etmişti.<br/>Erdoğan,  İzmir'de yaptığı konuşmasında konuya ilişkin açıklama yapmış, "Külliye'de bir CHP'li ile görüşmüşüm. Ben! Arkadaşlarım gerekli cevabı verdiler. Böyle bir görüşme olmadı dediler. Ve bunu haber yapan gazeteci kayıp" diyerek CHP liderine rest çekmişti.<br/>Muharrem İnce ise söz konusu iddiaların ortaya atılmasının ardından şunları kaydetmişti:<br/><i>"CHP Genel Başkanını özgür iradeli kurultay delegeleri seçer, Saray CHP’ye müdahale edemez. Sözcü Gazetesi yazarı Rahmi Turan’ın yazısında isim vermeden belirttiği kişi ortaya çıkmalıdır. Çıkmıyorsa Saray kapılarında CHP Genel Başkanlığı kovalayan o ismi Rahmi Turan açıklamalıdır."<br/></i>Gazeteci Turan, dün gece katıldığı televizyon programında merak edilen CHP'li ismin Muharrem İnce olduğu açıklamış ancak kaynağını gizli tutacağını ifade etmişti. Bunun üzerine CHP'li Muharrem İnce, kişisel sosyal medya hesabından sert bir dille tepki göstererek şu ifadeleri kaydetti:<br/><i>"İddiaların benimle uzaktan yakından bir ilgisi yoktur, olamaz. Bu bana, benim üzerimden parti içi muhalefete yönelik şerefsizce bir saldırıdır. Bu şerefsiz, onurdan insanlıktan nasip alamamış kalemşörle ve kaynağım dediği saray soytarısıyla mutlaka yargı önünde hesaplaşacağız."<br/></i><i>"Bu iş elbette sadece yargıyla sınırlı kalmayacaktır. Siyaseten bu operasyonun parçası olan ve Cumhurbaşkanlığı seçim akşamından bu yana şahsıma yönelik kampanya yürütenlerle de hesaplaşmamız kamuoyunun huzurunda devam edecektir."<br/></i>Turhan, yine dün akşam Habertürk TV'de yayınlanan<i> Enine Boyuna</i> programına telefonla bağlanarak konuyla ilgili yeni bir açıklamada bulunmuştu:<br/>"<i>Ben kaynağa güvendiğim için inandım ve yazdım ama hata yapmıştım, pişman oldum. Burada yanlış olan bir şey var. Muharrem İnce ve Cumhurbaşkanı haklıdır. Ben de bunu düzeltmek için gerekeni yapacağım, gazetemde yazacağım. Her insan hata yapar, ben de hata yaptım ve gerekeni yapacağım."<br/></i><b>TIKLAYIN -<a href="https://t24.com.tr/haber/rahmi-turan-saray-da-erdogan-ile-gorusen-chp-li-muharrem-ince,849288">Rahmi Turan: Saray'da Erdoğan ile görüşen CHP'li Muharrem İnce<br/></a></b><b>TIKLAYIN - <a href="https://t24.com.tr/haber/ince-genel-merkez-in-mutfaginda-bir-cete-tarafindan-pisirilen-bir-operasyon,849289">İnce: Genel Merkez'in mutfağında bir çete tarafından pişirilen bir operasyon<br/></a></b><b>TIKLAYIN -</b> <a href="https://t24.com.tr/haber/ugur-dundar-bestepe-haberi-bana-da-geldi-ama-belgesi-olmayan-bir-haberi-yapmak-gazetecilik-olmaz,849290"><b>Uğur Dündar: Beştepe haberi bana da geldi ama belgesi olmayan bir haberi yapmak gazetecilik olmaz<br/></b></a><b>TIKLAYIN - <a href="https://t24.com.tr/haber/erdogan-izmir-de-halka-hitap-ediyor,849233">Erdoğan'dan Kılıçdaroğlu'na 'Beştepe'ye giden CHP'li' yanıtı: Cumhurbaşkanlığımı ortaya koyuyorum...<br/></a></b><b>TIKLAYIN -<a href="https://t24.com.tr/haber/rahmi-turan-dan-yeni-bestepe-aciklamasi,849304"> Rahmi Turan'dan yeni 'Beştepe' açıklaması: Pişman oldum<br/></a></b><b>TIKLAYIN -<a href="https://t24.com.tr/haber/rahmi-turan-in-kaynagi-oldugu-iddia-edilen-gazeteci-konustu,849336"> Rahmi Turan’ın kaynağı olduğu iddia edilen gazeteci konuştu</a></b></p>
    </article>
  </body>
</html>