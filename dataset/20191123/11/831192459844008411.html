<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/rialitis-pagida-i-sotiria-gia-toys-neoys-oi-chryses-mpiznes-ton-paidion-ton-paichnidion-poy-tholonoyn-to-myalo-kai-dimioyrgoyn-neoys-dithen-laikoys-iroes/"/>
    <meta property="og:site_name" content="europost.gr"/>
    <meta property="article:published_time" content="2019-11-23T11:30:04+00:00"/>
    <meta property="og:title" content="Ριάλιτις: «Παγίδα» ή «σωτηρία» για τους νέους?… Οι “χρυσές μπίζνες” των παιδιών των παιχνιδιών που θολώνουν το μυαλό και δημιουργούν νέους, δήθεν, «λαϊκούς ήρωες»!"/>
    <meta property="og:description" content="Μεγάλοι οι τίτλοι, μεγάλη και η έκπληξη. Μα 5.000 υποψήφιοι για το “Big Brother” και 6.000 για το “Master Chef”; αναρωτιέται η κοινωνία και ο Τύπος. Ναι, και είναι απολύτως φυσιολογικό. Η έκπληξη είναι αυτή"/>
  </head>
  <body>
    <article>
      <h1>Ριάλιτις: «Παγίδα» ή «σωτηρία» για τους νέους?… Οι “χρυσές μπίζνες” των παιδιών των παιχνιδιών που θολώνουν το μυαλό και δημιουργούν νέους, δήθεν, «λαϊκούς ήρωες»!</h1>
      <address>
        <time datetime="2019-11-23T11:30:04+00:00">23 Nov 2019, 11:30</time>
      </address>
      <p>Μεγάλοι οι τίτλοι, μεγάλη και η έκπληξη. Μα 5.000 υποψήφιοι για το “Big Brother” και 6.000 για το “Master Chef”; αναρωτιέται η κοινωνία και ο Τύπος. Ναι, και είναι απολύτως φυσιολογικό. Η έκπληξη είναι αυτή που δεν είναι αναμενόμενη. Γιατί να μην σπεύσουν στα ριάλιτι πολλοί νέοι, όταν ζουν σε μία χώρα, όπου η προοπτική του delivery είναι λίγο πιο ισχυρή απ΄ όσο μπορεί να είναι μία υγιής καριέρα με αποδοχές και ανθρώπινα ωράρια εργασίας; Για μία ολόκληρη γενιά, η οποία είναι παγιδευμένη στο κενό μεταξύ του μεταμνημονιακού τραύματος και της καθυστέρησης της επαναφοράς στην κανονικότητα, ο προβολέας της δημοσιότητας είναι το μόνο φως που φαίνεται να δίνει λάμψη και προοπτική.</p>
      <p>Δίχως ιδιαίτερο κόπο και σε κάποιες περιπτώσεις, όπως αυτή του “Μεγάλου Αδελφού”, δίχως ιδιαίτερα προσόντα, η συμμετοχή μπορεί να αποδειχθεί αρκούντως αποτελεσματική. Αυτό δε συνιστά αυθαίρετη εκτίμηση αλλά συμπέρασμα βασισμένο σε γεγονότα. Την ώρα που οι θέσεις εργασίας είναι ελάχιστες και συνήθως με αντικείμενο πολύ μακριά από αυτό στο οποίο εξειδικεύονται οι περισσότεροι, υπάρχει στροφή των νέων σε άλλα μέσα και κυρίως στην δεξαμενή των ριάλιτι η οποία εσχάτως αποδεικνύεται ανεξάντλητη. Γιατί εκεί αναζητούν χρήμα, δημοσιότητα, επαγγελματική αποκατάσταση, γνωριμίες και πολλά “δωρεάν”.</p>
      <p>Τα ριάλιτι στην Ελλάδα παράγουν ακόμη και λαϊκούς «ήρωες» (βλ. Ντάνο) αποκαθιστούν φερέλπιδες παρουσιαστές ή συμπαρουσιαστές (εδώ η λίστα είναι πολύ μεγάλη), εκτοξεύουν τις προοπτικές όσων δραστηριοποιούνται στον επιχειρηματικό χώρο, αυξάνουν δραματικά τις πωλήσεις σε όσους έχουν ιδρύσει διαδικτυακές εταιρείες, δημιουργούν influencers, εξασφαλίζουν δείπνα, ποτά και τσάμπα διακοπές σε όσους λειτουργούν ως κράχτες και φυσικά καλλιεργούν προοπτικές μέσω της αναγνωρισιμότητας, τις οποίες οι ευφυέστεροι εξ αυτών βρίσκουν γρήγορα τρόπο να αδράξουν.<br/>Μία τηλεοπτική τάση με σοβαρές και επικίνδυνες κοινωνικές διαστάσεις μεταλλάσσεται με την πάροδο του χρόνου, απενοχοποιείται από μεγάλη μερίδα του κόσμου και έρχεται να υποκαταστήσει με έναν λανθασμένο και σχεδόν παραπλανητικό τρόπο τις παραδοσιακές μεθόδους επαγγελματικού προσανατολισμού. Δύσκολα κάποιος θα αντικρούσει τα επιχειρήματα όλων αυτών που απελπισμένοι από την απουσία ευκαιριών στον πραγματικό κόσμο επιλέγουν μία τηλεοπτική κατάδυση σε αυτόν της ψευδαίσθησης και της εφήμερης αποκατάστασης.</p>
      <p>Σε όλους αυτούς τους απογοητευμένους έρχονται σιγά σιγά να προστεθούν και άλλοι, μία νέα κατηγορία, η οποία έχει να κάνει με επαγγελματίες οι οποίοι δεν κατάφεραν να διατηρήσουν την καριέρα τους στο επίπεδο που θα ήθελαν. Λαϊκοί τραγουδιστές, ηθοποιοί, αθλητές, γυμναστές, μοντέλα και πολλοί άλλοι αναζητούν μία τονωτική ένεση μέσα από το πέρασμά τους στα ριάλιτι που θα προβληθούν από τον Ιανουάριο.</p>
      <p>Ολοι αυτοί δείχνουν αποφασισμένοι. Βλέπουν τους βετεράνους παίκτες οι οποίοι παραμένουν στο καλλιτεχνικό και όχι μόνο στερέωμα, διαπρέπουν και απολαμβάνουν ευκαιρίες και άλλα πολλά και περιμένουν την επόμενη οντισιόν που θα τους ανοίξει τις πόρτες στην κόσμο των ευκαιριών.</p>
      <p>Ο πολυμήχανος Ντάνος και η εκρηκτική Τούνη οδηγούν την κούρσα</p>
      <p>Πρέπει να έχεις άστρο. Η σχέδιο. Η κάτι τέλος πάντων για να ξεχωρίσεις. Γιατί χιλιάδες σπεύδουν, εκατοντάδες δοκιμάζονται και μόλις μερικές δεκάδες προκρίνονται. Για να σε αξιοποιήσει το τηλεοπτικό σύστημα πρέπει να μπορείς να το “εξυπηρετήσεις”. Δηλαδή να έχεις τα προσόντα αυτά που θα δώσεις για να έρθει η πολυπόθητη τηλεθέαση και εν συνεχεία να τα εξαργυρώσεις κι εσύ με τη σειρά σου.</p>
      <figure>
        <img src="https://europost.gr/wp-content/uploads/2019/11/iptamenos-kai-tzentleman-otan-o-ntanos-ksemualise-tin-ellada.w_l-300x169.jpg"/>
      </figure>
      <p>Το χαρακτηριστικότερο παράδειγμα όλων των ριάλιτι είναι ο Γιώργος Αγγελόπουλος. Ο νικητής του πρώτου και αξεπέραστου σε αριθμούς και εντυπώσεις “Survivor” παραμένει ιδιαίτερα δημοφιλής ενώ η καριέρα του εκτοξεύτηκε ακόμη και σε πεδία που ουδείς ανέμενε να τον δει. Εχει διαφημίσει εταιρείες πολλών ειδών, έχει πρωταγωνιστήσει σε σίριαλ και έχει δεχτεί πρόταση για να συμμετάσχει σε ταινίες και θεατρικές παραστάσεις. Τα όχι είναι περισσότερα από τα “ναι” καθώς και τηλεοπτικές εκπομπές αλλά και πολλές εταιρείες θέλουν τη συμμετοχή του Ντάνου. Ο ίδιος είναι αξιοσημείωτα προσεκτικός και καταφέρνει δύο χρόνια μετά τον τηλεοπτικό του θρίαμβο να παραμένει άφθαρτος και “ζωντανός” στο παιχνίδι ενώ σύμφωνα με πληροφορίες οι αμοιβές του είναι πολύ καλές.</p>
      <p>Ενα πρόσωπο που συζητιέται πολύ και έχει καταφέρει να πετύχει πολλά περισσότερα από όσα πέτυχε η νικήτρια του παιχνιδιού που συμμετείχε, του “My style rocks” είναι η Ιωάννα Τούνη. Με 400 περίπου χιλιάδες ακόλουθους στο Instagram, η εκρηκτική Θεσσαλονικιά καταφέρνει να είναι συνεχώς στην επικαιρότητα είτε με τις εμφανίσεις της, είτε με σενάρια που αφορούν την προσωπική της ζωή. Επηρεάζει στυλιστικά ενώ η εταιρεία ρούχων Bublegun world που διατηρεί με φίλη της και δραστηριοποιείται και μέσω διαδικτύου αυτή τη στιγμή πλησιάζει τις 126 χιλιάδες ακόλουθους.</p>
      <figure>
        <img src="https://europost.gr/wp-content/uploads/2019/11/%CE%A4%CE%9F%CE%A5%CE%9D%CE%97-300x241.jpg"/>
      </figure>
      <p>Εξίσου επιτυχημένη σε διαφορετικούς τομείς συμπεριλαμβανομένου και αυτού της ένδυσης είναι η Αλεξάνδρα Παναγιώταρου, επίσης απόφοιτος της μεγάλης του “My style rocks” σχολής η οποία συμμετέχει σε βίντεο κλιπ, τραγουδά, είναι παρούσα σε πολλές εκδηλώσεις κοσμικού περιεχομένου και όπως κατά καιρούς δηλώνει δέχεται πολλές προτάσεις γενικότερα αλλά είναι σε θέση να αξιολογεί και να επιλέγει μόνο τις καλύτερες.</p>
      <figure>
        <img src="https://europost.gr/wp-content/uploads/2019/11/unnamed-300x300.jpg"/>
      </figure>
      <p>Το μεγαλύτερο σε διάρκεια αλλά και σε μέγεθος ανταπόκρισης και επιτυχίας φαινόμενο, το οποίο είναι άρρηκτα συνδεδεμένο με τον κόσμο των ριάλιτι είναι ο πρώτος “Master Chef”, Ακης Πετρετζίκης. Πλέον οι επιχειρηματικές δραστηριότητές του είναι πολλές και ξεπερνούν κάθε φαντασία. Εκτός από την τηλεοπτική εκπομπή του στον Alpha, έχει αλυσίδα καταστημάτων εστίασης, εκδίδει βιβλία, και έχει κατάστημα με είδη μαγειρικής on line. Είναι πλέον από τους πιο επιδραστικούς χρήστες του Instagram έχοντας σπάσει το φράγμα του ενός εκατομμυρίου ακόλουθους (1,2 εκ.) και πρόσφατα ανακοίνωσε πως θα περάσει τα σύνορα και θα συμμετάσχει στο “Ready, steady, cook” στο BBC1.<br/>Φυσικά η ελληνική τηλεόραση δεν παραμένει μόνο το μεγαλύτερο φυτώριο παικτών ριάλιτι και τάλεντ σόους αλλά τους απορροφά κιόλας. Η Ευριδίκη Βαλαβάνη, ο Κωνσταντίνος Βασσάλος και ο Ηλίας Γκότσης βρίσκονται σε τηλεοπτικές εκπομπές και αποδεικνύουν πως το “Survivor” ανοίγει τους επαγγελματικούς ορίζοντες.</p>
      <figure>
        <img src="https://europost.gr/wp-content/uploads/2019/11/Capture_9-300x150.jpg"/>
      </figure>
      <p>Ακόμη και η Μέγκι Ντρίο από «Greece’s Next top model” εργάζεται ως πανελίστρια την ίδια ώρα που η νικήτρια του εν λόγω ριάλιτι, Ειρήνη Καζαριάν, αναζητά μία καλύτερη τύχη στο θεατρικό σανίδι. Μία κοπέλα που διακρίθηκε στο συγκεκριμένο πρόγραμμα, η Εύη Ιωαννίδου κάνει διεθνή καριέρα με συνεργασίες στο μόντελινγκ που φτάνουν στο Μιλάνο αλλά και την μακρινή Ινδία, με πολλά εξώφυλλα και καμπάνιες αλλά και πολλές προοπτικές στις διεθνείς πασαρέλες.<br/>Η λίστα είναι μεγάλη. Ο Γιάννης Αποστολάκης, ο Λάμπρος Βακιάρος και πολλοί σεφ βρήκαν δουλειά σε τηλεοπτικά πλατό αλλά και σε κουζίνες μεγάλων εστιατορίων και ξενοδοχείων λόγω της αναγνωρισιμότητας που τους προσέφερε η μικρή οθόνη. Πολλά μοντέλα καλούνται από εκπομπές ή και από σχεδιαστές να λάβουν μέρος σε φωτογραφίσεις και πασαρέλες. Και η λίστα είναι πολύ μεγάλη. Ακόμη και παίκτες που εμφανίστηκαν σε ένα ριάλιτι κατάφεραν να επιτύχουν “ανακύκλωση” παρουσίας όπως συνέβη με τον Στέλιο Κρητικό και τους Παντελή Βούρο και Χρήστο Μπάρκα στο “Globetrotters” στο οποίο φυσικά αναδείχθηκε και το ζευγάρι που μονοπωλεί τις συζητήσεις και έχει εκτοξεύσει τις μετοχές του στην τηλεοπτική μπάνκα: τον Χάρη Βαρθακούρη και την Αντελίνα Βαρθακούρη.</p>
      <figure>
        <img src="https://europost.gr/wp-content/uploads/2019/11/%CE%B1%CF%81%CF%87%CE%B5%CE%AF%CE%BF-%CE%BB%CE%AE%CF%88%CE%B7%CF%82-6.jpg"/>
      </figure>
      <p>Οσο υπάρχουν ριάλιτι, θα δίνονται και ευκαιρίες. Και πάντα θα υπάρχουν αυτοί που θα δρασκελίζουν τα πλατό με τον αέρα του νικητή και θα αλλάζουν τη ζωή τους από τη μία τηλεοπτική σεζόν ως την άλλη αλλά και αυτοί που θα μένουν στην αφάνεια και θα απολαμβάνουν μερικά μόνο λεπτά εφήμερης διασημότητας. Μέχρι τότε οι χιλιάδες υποψήφιοι δεν θα συνιστούν φαινόμενο ανεξήγητο αλλά μάλλον λογικό κι επόμενο.</p>
    </article>
  </body>
</html>