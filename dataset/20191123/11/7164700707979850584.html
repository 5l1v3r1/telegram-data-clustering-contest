<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/uncategorized/news_539277/"/>
    <meta property="og:site_name" content="INNnews"/>
    <meta property="article:published_time" content="2019-11-23T11:43:43+00:00"/>
    <meta property="og:title" content="ปปส.ชี้”แสตมป์มรณะ”เป็นยาเสพติด-ยังไม่ระบาดในไทย"/>
    <meta property="og:description" content="นายนิยม เติมศรีสุข เลขาธิการ ป.ป.ส เปิดเผย กรณีมีการโพส…"/>
  </head>
  <body>
    <article>
      <h1>ปปส.ชี้”แสตมป์มรณะ”เป็นยาเสพติด-ยังไม่ระบาดในไทย</h1>
      <h2>เลขา ป.ป.ส เผย เคยพบ "แสตมป์มรณะ" หรือ กระดาษเมา เป็นยาเสพติดชนิดหนึ่งแต่ไม่แพร่ระบาดในไทย</h2>
      <address>
        <time datetime="2019-11-23T11:43:43+00:00">23 Nov 2019, 11:43</time>
      </address>
      <p>นายนิยม เติมศรีสุข เลขาธิการ ป.ป.ส เปิดเผย กรณีมีการโพส์ตทางสื่อสังคมออน์ไลน์เกี่ยวกับ “แสตมป์มรณะ” หรืออาจเรียกว่า กระดาษเมา กระดาษมหัศจรรย์ และให้ผู้ปกครองระมัดระวังไม่ให้บุตรหลานไปใช้ หรือตกเป็นเหยื่อของทุรชนที่ล่อลวงให้ใช้ โดยระบุ ถึงรายละเอียดเกี่ยวกับแสตมป์มรณะหรือกระดาษเมาว่า เป็นยาเสพติดชนิดหนึ่งที่นำสารแอลเอสดี (LSD) ซึ่งเป็นยาเสพติดให้โทษประเภทที่ 1 ออกฤทธิ์หลอนประสาทเคลือบหรือหยดลงบนกระดาษที่มีคุณสมบัติดูดซับดีและมีสีสันลวดลายต่างๆ จากนั้นจะปรุเป็นชิ้นๆ คล้ายแสตมป์ วิธีการเสพคือฉีกกระดาษลวดลายที่มี LSD เคลือบอยู่นำมาอม เพื่อให้ LSD ดูดซึมเข้าร่างกาย ซึ่งการออกฤทธิ์ระยะแรก จะรู้สึกมีความสุข อารมณ์ดี รู้สึกคึกคัก จากนั้นจะเกิดอาการประสาทหลอนอย่างรุนแรง อาจทำร้ายผู้อื่น และบางรายอาจนำไปสู่การทำค้ายตนเอง รวมถึงฆ่าตัวตาย</p>
      <p>เลขาธิการ ป.ป.ส. กล่าวเพิ่มเติมว่า สำหรับประเทศไทย ไม่พบว่ามีการแพร่ระบาดยาเสพติดดังกล่าว โดยตั้งแต่ปี 2559 ถึงปัจจุบันพบว่าการจับยึดได้เพียง 3 คดี และแต่ละคดีมี LSD 1-2 ชิ้น โดยพื้นที่จับยึดได้เป็นแหล่งท่องเที่ยวใน กทม เชียงใหม่ และสุราษฎร์ธานี โดยผู้ต้องหาเป็นนักท่องเที่ยวชาวต่างชาติ</p>
      <p>เลขาธิการ ป.ป.ส. ให้ความเห็นว่าการโพส์ตข้อความดังกล่าวเป็นการให้ข้อมูลที่ถูกต้อง เพื่อเป็นความรู้และความเข้าใจกับประชาชน และไม่ควรตื่นตระหนก ทั้งนี้สำนักงาน ป.ป.ส. ได้มีระบบเฝ้าระวังด้านระบาดวิทยาของยาเสพติด โดยร่วมกับศูนย์พิษวิทยา โรงพยาบาลรามาธิบดี และเครือข่ายแพทย์นิติวิทยาศาสตร์ทั่วประเทศ รวมถึงสถานตรวจพิสูจน์ยาเสพติดทั้งของสำนักงานตำรวจแห่งชาติ และกรมวิทยาศาสตร์การแพทย์ทั่วประเทศ ดูแลอย่างใกล้ชิด นอกจากนี้ยังมีระบบข้อมูลผู้เข้าบำบัดรักษายาเสพติดของกระทรวงสาธารณสุข ที่ระบุได้ถึงประเภทยาเสพติดที่ผู้เข้ารับการบำบัดรักษาใช้ ดังนั้นหากมียาเสพติดชนิดหรือประเภทใหม่ๆ แพร่ระบาดจะสามารถทราบได้อย่างรวดเร็ว</p>
    </article>
  </body>
</html>