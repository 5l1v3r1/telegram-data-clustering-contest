<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/ii-erzsebet-is-rajong-a-koronaert/187204"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-23T11:00:00+00:00"/>
    <meta property="og:title" content="II. Erzsébet is rajong A koronáért"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>II. Erzsébet is rajong A koronáért</mark>
      </h1>
      <address><time datetime="2019-11-23T11:00:00+00:00">23 Nov 2019, 11:00</time> by <a rel="author">Bors</a></address>
      <p>
        <b>A sorozatból sok korábbi titok kiderül a királyi családról. </b>
        <b>A sorozatból sok korábbi titok kiderül a királyi családról.</b>
      </p>
      <p>Óriási népszerűségnek örvend a II. Erzsébet életét és uralkodását bemutató, brit történelmi drámasorozat, A korona. A Netflix 2016-ban indult produkciója több Emmy- és Golden Globe-díjjal büszkélkedhet. A hatévadosra tervezett sorozat érdekessége, hogy a királynő életének három szakaszát mutatja be, és a készítők ahelyett, hogy számítógépes technológiával öregítették volna meg a színészeket, kétévadonként új szereposztást alkalmaznak.</p>
      <figure>
        <img src="http://media.borsonline.hu/cikk/20/192818/gallery-picture/645w/2032462_claire-foy-2-imdb.jpg"/>
        <figcaption>Claire Foy magával ragadóan alakította a fiatal Erzsébetet, ennek nagy része volt a sorozat sikerében © IMDB, AFP</figcaption>
      </figure>
      <p>Az első két szezonban a 35 éves Claire Foy bújt II. Erzsébet bőrébe, míg a harmadik évadban már a 45 éves Olivia Colman tündököl a királynő szerepében. Bár még a negyedik évad forgatása zajlik, már nyilvánosságra hozták, hogy az idősödő uralkodónőt a 63 esztendős Imelda Staunton alakítja az ötödik és hatodik évadban. Staunton arca sokaknak ismerős, mivel ő játszotta a Harry Potter és a Főnix Rendjének gonosz, negédes tanárnőjét, Dolores Umbridge-t.</p>
      <figure>
        <img src="http://media.borsonline.hu/cikk/20/192818/gallery-picture/645w/2032475_olivia-colman-imdb.jpg"/>
        <figcaption>Olivia Colman a harmadik és a negyedik évadban a középkorú királynőt játssza © IMDB, AFP</figcaption>
      </figure>
      <p>A széria kendőzetlenül mutatja be a királyi család életét. A harmadik évadban például központi szerepet kapott Fülöp herceg édesanyja, Aliz battenbergi hercegnő, akit skizofréniája miatt a híres pszichiáter, Sigmund Freud is kezelt.</p>
      <figure>
        <img src="http://media.borsonline.hu/cikk/20/192818/gallery-picture/645w/2032460_screen-shot-2019-11-22-at-190323.jpg"/>
        <figcaption>Az idős uralkodónőt Imelda Staunton fogja alakítani, akit a Harry Potter-sorozatból is ismerhetünk © Netflix, AFP</figcaption>
      </figure>
      <p>A korona olyan népszerű, hogy még II. Erzsébet is rajong érte. A Sunday Express értesülései szerint a legkisebb gyermeke, Eduárd wessexi gróf és felesége beszélte rá, hogy nézzen bele, ő pedig végig is nézte az első évadot. Állítólag nagyon tetszett neki, de szerinte egyes eseményeket túldramatizáltak a készítők.</p>
      <figure>
        <img src="http://media.borsonline.hu/cikk/20/192818/gallery-picture/645w/2032495_the-crown-imdb.jpg"/>
        <figcaption>A sorozatból sok korábbi titok kiderül a királyi családról © IMDB</figcaption>
      </figure>
      <blockquote><b>Növelte Károly népszerűségét</b> <br/>A sorozat már közvélemény-formáló erő lett, Károly herceg népszerűségét például komolyan megdobta, hogy a filmben rendkívül rokonszenves fiatalembernek ábrázolják. András herceg botránya miatt egyre általánosabb vélekedés, hogy kizárólag II. Erzsébet idősebb fia képviseli méltó módon a királyi család hagyományait, és neki kéne követnie a trónon édesanyját.</blockquote>
    </article>
  </body>
</html>