<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-protesty-v-iraku-340-zahyblyh/30288127.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T11:37:34+00:00"/>
    <meta property="og:title" content="Протести в Іраку: кількість загиблих зросла до 340 людей"/>
    <meta property="og:description" content="Кількість загиблих внаслідок сутичок між поліцейськими та протестувальниками в Іраку зросла до 340, за даними поліцейських та медиків, ще 61 людина отримала поранення. 22 листопада співробітники без"/>
  </head>
  <body>
    <article>
      <h1>Протести в Іраку: кількість загиблих зросла до 340 людей</h1>
      <address>
        <time datetime="2019-11-23T11:37:34+00:00">23 Nov 2019, 11:37</time>
      </address>
      <p>Кількість загиблих внаслідок сутичок між поліцейськими та протестувальниками в Іраку зросла до 340, за даними поліцейських та медиків, ще 61 людина отримала поранення.</p>
      <p>22 листопада співробітники безпекових служб знову зіткнулися з мітингарями на центральному мосту в Багдаді. Двоє учасників протестів загинули від куль, ще двоє – від прямого попадання каністрою зі сльозогінним газом.</p>
      <p>Поблизу міста Басра на півдні Іраку правоохоронці застосували силу, щоб відкрити доступ до головного порту країни Умм-Каср. Протестувальники блокували його протягом п’яти днів. Робота порту досі не відновлена в повному обсязі.</p>
      <p>22 листопада головний клірик шиїтів Іраку Верховний аятолла Алі ас-Сістані закликав політиків реформувати виборче законодавство, назвавши це єдиним способом вгамувати протести.</p>
      <p>«Ми підкреслюємо, що важливо ухвалити закон про вибори та виборчу комісію, тому що це означатиме, що країна омине велику кризу», – сказав представник аятолли під час проповіді в п’ятницю у священному місті Кербала.</p>
      <figure>
        <img src="https://gdb.rferl.org/00C62B37-23DC-47AE-97D8-DEBFFDCC76E3.jpg"/>
        <figcaption>Протестувальники сконструювали рогатку для протидії силовикам. Багдад, 14 листопада 2019 року</figcaption>
      </figure>
      <p>Президент Іраку Бархам Саліх запропонував реформи, які дозволять законодавцям обиратися напряму з кожного району, а не цілих провінцій, і брати участь у виборах індивідуально, а не в складі партійних списків.</p>
      <p>Протестувальники вважають, що така реформа знизить владу партію та забезпечить кращу представленість регіонів у владі.</p>
      <p><a href="https://www.radiosvoboda.org/a/news-irak-2-vbytyh-bahdad/30270956.html">Протести в Іраку тривають</a> з 1 жовтня 2019 року. Їх учасники невдоволені нестачею робочих місць, перебоями в подачі електроенергії, браком чистої води, поганою освітою, охороною здоров’я, а також загальною корупцією.</p>
      <p>Ірак є п’ятим за величиною виробником та експортером нафти у світі. Водночас, за оцінками, близько 20% населення країни живуть у бідності. Безробіття серед молоді сягає 25%, що вдвічі більше, ніж загалом по країні.</p>
    </article>
  </body>
</html>