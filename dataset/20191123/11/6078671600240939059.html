<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/gabrovo-speshna-pomosht-1618628.html"/>
    <meta property="og:site_name" content="Cross"/>
    <meta property="article:published_time" content="2019-11-23T11:13:00+00:00"/>
    <meta property="og:title" content="Лекар в Габрово обърка инфаркт с гастрит, уволниха го"/>
    <meta property="og:description" content="/КРОСС/Лекар от Центъра за спешна медицинска помощ в Габрово е освободен от работа, след като негова пациентка починала от масивен инфаркт, а часове преди това медикът я прегледал и преценил, че страда от гастрит, съобщава БНР."/>
  </head>
  <body>
    <article>
      <h1>Лекар в Габрово обърка инфаркт с гастрит, уволниха го</h1>
      <address>
        <time datetime="2019-11-23T11:13:00+00:00">23 Nov 2019, 11:13</time>
      </address>
      <p>/КРОСС/Лекар от Центъра за спешна медицинска помощ в Габрово е освободен от работа, след като негова пациентка починала от масивен инфаркт, а часове преди това медикът я прегледал и преценил, че страда от гастрит, съобщава БНР.</p>
      <p>Случаят е от 20 октомври. Тогава починалата по-късно 72-годишна жена от Габрово се почувствала зле и близките ѝ извикали спешна помощ. След прегледа докторът преценил, че пациентката страда от гастрит и поставил обезболяващо лекарство.</p>
      <p>Жената се влошила и последвало повторно обаждане. Била транспортирана до болницата, където починала от масивен инфаркт. Близките ѝ са убедени, че е станала жертва на лекарска небрежност.</p>
      <p>След проверка по случая директорът на Центъра за спешна медицинска помощ в Габрово - д-р Георги Шандурков е освободил медика, като поясни, че причината е несправяне с работата. Лекарят е бил в спешния център по втори трудов договор. Основният е с Областната болница в Габрово, където е специализант по неврология.</p>
    </article>
  </body>
</html>