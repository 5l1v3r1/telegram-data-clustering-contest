<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-radios-palyazatokrol-dontott-a-mediatanacs/"/>
    <meta property="og:site_name" content="lokál"/>
    <meta property="article:published_time" content="2019-11-23T11:36:53+00:00"/>
    <meta property="og:title" content="Rádiós pályázatokról döntött a Médiatanács"/>
    <meta property="og:description" content="A Nemzeti Média- és Hírközlési Hatóság (NMHH) Médiatanácsa elvégezte egy budaörsi és egy pécsi rádiós frekvencia alaki vizsgálatát és elfogadta a Törökszentmiklós 96,4 MHz-es helyi, közösségi frekvencia pályázati felhívásának tervezetét is - közölte a hatóság pénteken az MTI-vel."/>
  </head>
  <body>
    <article>
      <h1>Rádiós pályázatokról döntött a Médiatanács</h1>
      <address><time datetime="2019-11-23T11:36:53+00:00">23 Nov 2019, 11:36</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/07/microphone-626618_960_720-1280x853.jpg"/>
      </figure>
      <p>
        <b>A Nemzeti Média- és Hírközlési Hatóság (NMHH) Médiatanácsa elvégezte egy budaörsi és egy pécsi rádiós frekvencia alaki vizsgálatát és elfogadta a Törökszentmiklós 96,4 MHz-es helyi, közösségi frekvencia pályázati felhívásának tervezetét is – közölte a hatóság pénteken az MTI-vel.</b>
      </p>
      <p>A közlemény szerint a grémium a Budaörs 104,8 MHz helyi frekvencia kereskedelmi jellegű használatára kiírt pályázat alaki vizsgálata után nyilvántartásba vette a Hunicom Stúdió Kft.-t, míg a körzeti Pécs 94,6 MHz frekvencia közösségi hasznosítását célzó pályázatában hiánypótlásra szólította fel mindkét pályázót, a Karc FM Média Kft.-t és az FM 4 Rádió Kft.-t.</p>
      <p>Elfogadta a testület a Törökszentmiklós 96,4 MHz-es helyi rádiós frekvencia pályázati felhívásának tervezetét közösségi jellegű hasznosításra, amelyet honlapján közzétett.</p>
      <p>A grémium heti üléseinek teljes napirendje megtalálható a testület honlapján, ahogy az ülésekről készült jegyzőkönyvek, illetve valamennyi határozat is; a legfrissebbek a szükséges hitelesítési és adminisztrációs átfutási idő után lesznek nyilvánosak – írták.</p>
    </article>
  </body>
</html>