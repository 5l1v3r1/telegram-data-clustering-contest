<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622920/%DB%8C%DA%A9-%D8%AA%D8%B5%D9%88%DB%8C%D8%B1-%D8%AC%D8%AF%DB%8C%D8%AF-%D8%A7%D8%B2-%DA%A9%D9%87%DA%A9%D8%B4%D8%A7%D9%86-%D8%B1%D8%A7%D9%87-%D8%B4%DB%8C%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:54:00+00:00"/>
    <meta property="og:title" content="یک تصویر جدید از کهکشان راه شیری"/>
    <meta property="og:description" content="ستاره‌شناسان استرالیایی با دریافت اطلاعات از تلسکوپ‌های رادیویی، موفق به تولید تصویری منحصر به فرد از کهکشان &quot;راه شیری&quot; شدند."/>
  </head>
  <body>
    <article>
      <h1>یک تصویر جدید از کهکشان راه شیری</h1>
      <h2>توسط محققان استرالیایی</h2>
      <address>
        <time datetime="2019-11-23T11:54:00+00:00">23 Nov 2019, 11:54</time>
      </address>
      <p>
        <i>ستاره‌شناسان استرالیایی با دریافت اطلاعات از تلسکوپ‌های رادیویی، موفق به تولید تصویری منحصر به فرد از کهکشان "راه شیری" شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> این تصویر به صورتی‌ تهیه شده که اگر ما انسان‌ها قادر به دیدن امواج رادیویی بودیم، کهکشان "راه شیری" را به این حالت می‌دیدیم.</p>
      <p>به گزارش دیلی‌میل، داده‌های استفاده شده برای تهیه این تصویر از تلسکوپ "MWA" حاصل شده که انتشار امواج رادیویی با فرکانس پایین از مرکز کهکشان راه شیری را به رنگ‌های زرد و طلایی نشان می‌دهد.</p>
      <p>همچنین این امواج به رنگ‌های آبی و سبز هم در تصویر قابل مشاهده هستند.</p>
      <p>"ناتاشا هورلی‌واکر"(Natasha Hurley-Walker) اخترفیزیک‌دان و محقق پروژه اظهار کرد، تصویر ما نشان دهنده مرکز راه شیری و قسمتی از کهکشان به نام "مرکز کهکشانی" است.</p>
      <p>مرکز کهکشانی، نامی است که به مرکز چرخشی کهکشان راه شیری داده شده‌ است.</p>
      <p>مرکز کهکشانی در فاصله حدود ۲۴ هزار و ۸۰۰ سال نوری از زمین در جهت صورت فلکی کمان قرار گرفته و فرضیه دانشمندان بر این است که در مرکز کهکشان راه شیری یک سیاه‌چاله کلان‌جرم قرار دارد.</p>
      <p>محققان دانشگاه "کورتین"(Curtin) که موفق به تهیه این تصویر شدند، از یک تصویر بزرگ برای اکتشاف بقایای ۲۷ ستاره که در یک ابرنواختر منفجر شده بودند، استفاده کردند.</p>
      <figure>
        <img src="https://aftabnews.ir/files/fa/news/1398/9/2/362439_541.jpg"/>
      </figure>
      <p>این انفجار ۹ هزار سال پیش اتفاق افتاده و از آسمان زمین قابل مشاهده بوده است.</p>
      <p>این انفجار ستاره‌ای که در تصویر دیده می‌شود، هشت برابر بزرگتر از خورشید بوده است.</p>
      <p>"هورلی واکر" ادامه داد، تشخیص بقایای ابرنواخترهای جوان آسان‌تر از ابرنواخترهای پیر است که در تصویر دیده می‌شوند که تاکنون ۲۹۵ ابرنواختر شناخته شده‌اند.</p>
      <p>وی افرود، یکی از بقایای ابرنواختری که به تازگی کشف شده است، در یک منطقه خالی در فضا و دور از راه شیری است.</p>
      <p>هورلی واکر گفت: حالا که ما می‌دانیم این ابرنواخترها در کجا و چه زمانی اتفاق افتاده‌اند، نکات شگفت‌انگیزی را هم در میان این اطلاعات به دست آورده‌ایم.</p>
      <p>دو بقایای ابرنواختری که در تصویر کشف شده‌اند، "یتیم" بوده‌اند و این به معنای این است که این دو ابرنواختر در منطقه‌ای از آسمان کشف شده‌اند که هیچ ستاره‌ بزرگی وجود ندارد.</p>
      <p>محقق این پروژه خاطرنشان کرد که باقی ابرنواخترهای کشف شده بسیار قدیمی هستند و این برای ما هیجان‌انگیز است زیرا پیدا کردن بقایای ابرنواخترها در این مرحله از زندگی به ما این امکان را می‌دهد که به گذشته‌های دورتر کهکشان راه شیری نگاه بیاندازیم.</p>
      <p>تیم تحقیقاتی پروژه امیدوارند که بتوانند در آینده اکتشافات بیشتری در این‌ باره انجام دهند.</p>
    </article>
  </body>
</html>