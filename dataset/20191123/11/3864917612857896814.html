<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824050-na-hmelniccini-nagorodili-kopa-akij-vratuvav-vid-znusan-sobaku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T11:54:00+00:00"/>
    <meta property="og:title" content="На Хмельниччині нагородили військового, який врятував від знущань собаку"/>
    <meta property="og:description" content="У Національній поліції голова відомства Ігор Клименко і заступник очільника МВС Антон Геращенко нагородили військовослужбовця, який врятував від знущань собаку на Хмельниччині."/>
  </head>
  <body>
    <article>
      <h1>На Хмельниччині нагородили військового, який врятував від знущань собаку</h1>
      <h2>У Національній поліції голова відомства Ігор Клименко і заступник очільника МВС Антон Геращенко нагородили військовослужбовця, який врятував від знущань собаку на Хмельниччині.</h2>
      <address>
        <time datetime="2019-11-23T11:54:00+00:00">23 Nov 2019, 11:54</time>
      </address>
      <p>Про це інформує Нацполіція у<a href="https://www.facebook.com/UA.National.Police/posts/2416069768647823"> Facebook.</a></p>
      <p>"Глава <a href="https://www.ukrinform.ua/tag-policia">Нацполіції</a> Ігор Клименко разом із заступником міністра внутрішніх справ України Антоном Геращенком зустрілися зі старшим сержантом Збройних сил України та його дружиною, аби вручити подяку та цінні подарунки", - йдеться у повідомленні.</p>
      <p>Наголошується, що те, що старший сержант наздогнав машину, якою тягнули прив'язаного пса, і разом з дружиною почали рятувати собаку.</p>
      <figure>
        <img src="https://static.ukrinform.com/photos/2019_11/1574513420-475.jpg"/>
      </figure>
      <p>«Дякую вам за людяність і за милосердя. Я думаю, що всі громадяни України мають брати з вас приклад, адже тільки разом ми зможемо побороти несправедливість і жорстокість», - із такими словами звернувся до подружжя глава Нацполіції.</p>
      <p>Як повідомлялося, слідчі Хмельницького ГУ НП відкрили кримінальне провадження за ч. 3 статті 299 Кримінального кодексу України «Жорстоке поводження з тваринами» за фактом знущання над собакою. Ця стаття передбачає позбавлення волі на строк від п’яти до восьми років.</p>
      <p>Інцидент стався неподалік від с.Кузьмин Красилівського району Хмельниччини. Випадкові свідки змусили зупинитися чоловіка, який тягнув за своїм авто собаку зі скривавленими лапами.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2822762-poterpilogo-vid-znusan-hmelnickogo-sobaku-prihistila-policia.html">Потерпілого від знущань хмельницького собаку прихистила поліція</a>
      </blockquote>
      <p>Свій вчинок чоловік пояснив тим, що пес начебто вкусив його матір.</p>
      <p>Місцеві ЗМІ повідомляють, що чоловік, якого звинувачують у знущання над твариною, обіймає досить високу посаду. Собаку тягнув за машиною більше кілометра, поки його не зупинили обурені свідки.</p>
      <p>Згодом МВС повідомило, що потерпілого від знущань хмельницького собаку прихистила поліція.</p>
      <p>
        <i>Фото: Національна поліція</i>
      </p>
    </article>
  </body>
</html>