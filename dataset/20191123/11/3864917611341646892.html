<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824029-kitaj-pobudue-zavod-na-ternopilsini-se-dva-u-planah.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T11:19:00+00:00"/>
    <meta property="og:title" content="Китай побудує завод на Тернопільщині, ще два - у планах"/>
    <meta property="og:description" content="Інвестори з Китаю зголосилися побудувати у Чорткові Тернопільської області завод з переробки кукурудзи."/>
  </head>
  <body>
    <article>
      <h1>Китай побудує завод на Тернопільщині, ще два - у планах</h1>
      <h2>Інвестори з Китаю зголосилися побудувати у Чорткові Тернопільської області завод з переробки кукурудзи.</h2>
      <address>
        <time datetime="2019-11-23T11:19:00+00:00">23 Nov 2019, 11:19</time>
      </address>
      <p>Про це на своїй сторінці у <a href="https://www.facebook.com/shmatko.volodymyr/posts/1826333680825068?__tn__=-R">Facebook </a>повідомляє міський голова Чорткова Володимир Шматько.</p>
      <p>«<a href="https://www.ukrinform.ua/tag-kitaj">Китайські і</a>нвестори мають намір побудувати у межах індустріального парку «Chortkiv-West» завод з переробки кукурудзи. У подальших планах – ще два. На першому заводі виготовлятимуть фруктозу (орієнтовні розміри земельної ділянки, яка необхідна для цього, – 15 га), на другому – лізин (натуральна харчова добавка, здебільшого для тварин), на третьому – глютамінову кислоту (теж харчова добавка, використовують як підсилювач смаку). Для будівництва трьох заводів максимально може знадобитись 75 га землі», - заявив Шматько, коментуючи наслідки перемовин із китайською стороною.</p>
      <figure>
        <img src="https://static.ukrinform.com/photos/2019_11/1574511500-977.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2823763-evropejskij-investbank-dae-ukraini-450-miljoniv-kreditu-na-dorogi.html">Європейський інвестбанк дає Україні €450 мільйонів кредиту на дороги</a>
      </blockquote>
      <figure>
        <img src="https://static.ukrinform.com/photos/2019_11/1574511500-331.jpg"/>
      </figure>
      <p>За його словами, згідно з розрахунками, будівництво трьох заводів повинно створити орієнтовно 1500-1800 робочих місць. На заводі, що будуватиметься у першу чергу, працюватиме близько 350 осіб. Вартість будівництва одного заводу – 200 млн доларів.</p>
      <p>
        <i>Фото: Володимир Шматько, Фейсбук</i>
      </p>
    </article>
  </body>
</html>