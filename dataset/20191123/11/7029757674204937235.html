<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/regions/protest-kray-boaza-v-zashtita-na-reka-vit.html"/>
    <meta property="og:site_name" content="News.bg"/>
    <meta property="article:published_time" content="2019-11-23T11:08:47+00:00"/>
    <meta property="og:title" content="Протест край &quot;Боаза&quot; в защита на река Вит"/>
    <meta property="og:description" content="Възможно е затруднено движение на пътя София-Варна"/>
  </head>
  <body>
    <article>
      <h1>Протест край "Боаза" в защита на река Вит</h1>
      <address>
        <time datetime="2019-11-23T11:08:47+00:00">23 Nov 2019, 11:08</time>
      </address>
      <p><b>Природозащитници и жители край река Вит протестираха на главния път София-Варна</b>, в района на пътен възел "Боаза" в Ловешко. Причината е незаконното, според тях, разрушаване на коритото на река Вит, където се изгражда нов участък от АМ "Хемус", съобщи БНР.</p>
      <p>Природозащитниците искат и оставките на министъра на околната среда и водите Нено Димов, областния управител на Ловеч Ваня Събчева и директора на "Басейновата дирекция" в Плевен Петър Димитров. Това заяви един от организаторите на протеста Димитър Куманов. </p>
      <p>Заради организирания протест се очакват и затруднения в движението в участъка от пътя София - Варна.</p>
      <p>Припомняме, вчера от Басейнова дирекция "Дунавски район" - Плевен (БДДР) връчиха акт на "Хидрострой" АД за нарушение при извършване на дейности в река Вит при "Боаза". <b>Имало е нарушение на Закона за водите</b>. </p>
      <p>Мотивът на плевенската "Басейнова дирекция" е, че дружеството "Хидрострой" е извършило дейности в река Вит, в района на "Боаза", <b>без да са преминати необходимите законови процедури</b>. "Хидрострой" е изпълнител на дейностите съгласно договор с Областна администрация - Ловеч.</p>
      <p>Протестът е планиран до 14 часа и е възможно затрудняване на движението. Трафикът в участъка на главния път София-Варна е изключително интензивен, така ще шофирайте с повишено внимание, съветват от обществената медия. </p>
    </article>
  </body>
</html>