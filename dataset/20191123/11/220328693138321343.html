<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/amazon-sdi-pentagona-za-10-miliarda-407428.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T11:37:42+00:00"/>
    <meta property="og:title" content="Amazon съди Пентагона за $10 милиарда"/>
    <meta property="og:description" content="Жалбата, оспорваща сделка, е внесена във федерален съд вчера"/>
  </head>
  <body>
    <article>
      <h1>Amazon съди Пентагона за $10 милиарда</h1>
      <address>
        <time datetime="2019-11-23T11:37:42+00:00">23 Nov 2019, 11:37</time>
      </address>
      <p>Amazon съди Пентагона заради договора за облачни услуги на стойност 10 милиарда долара, спечелен в края на октомври от Майкрософт (Microsoft), предаде Асошиейтед прес и БТА.</p>
      <p>Жалбата, оспорваща сделката, е внесена във федерален съд вчера. Търгът за огромния проект, известен като ДЖЕДИ (JEDI - Joint Enterprise Defense Infrastructure), изправи един срещу друг водещите технологични гиганти Майкрософт, Амазон, Оракъл (Oracle) и Ай Би Ем (IBM).</p>
      <p>Огромната поръчка привлече обществено внимание и в ранните етапи на процеса имаше спекулации, че победителят ще бъде Амазон. Оракъл и Ай Би Ем оттеглиха офертите си и официално оспориха тръжната процедура миналата година. По-късно Оракъл оспори процедурата и в съда, но загуби делото. Новата система ще съхранява и обработва големи количества класифицирани данни, давайки възможност на въоръжените сили на САЩ да използват изкуствен интелект, за да ускорят планирането на военни действия и да повишат боеспособността си. Сделката бе победа за облачната платформа на Майкрософт Ажур (Azure), която отдавна се опитва да настигне пазарния лидер Амазон уеб сървисиз (Amazon Web Services).</p>
    </article>
  </body>
</html>