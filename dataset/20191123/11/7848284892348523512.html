<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/focus/kulusevski-conte-mi-vorrebbe-all-inter-non-cambio-squadra-a-gennaio-devo-crescere-323822"/>
    <meta property="og:site_name" content="FcInterNews.it"/>
    <meta property="article:published_time" content="2019-11-23T11:28:42+00:00"/>
    <meta property="og:title" content="Kulusevski: &quot;Conte mi vorrebbe all'Inter? Non cambio squadra a gennaio, devo crescere&quot;"/>
    <meta property="og:description" content="&quot;Non cambio squadra a gennaio perché ho bisogno di crescere qui, poi vedremo&quot;. Parola di Dejan Kulusevski, gioiello dell'Atalanta ma in prestito al Parma che ha attirato..."/>
  </head>
  <body>
    <article>
      <h1>Kulusevski: "Conte mi vorrebbe all'Inter? Non cambio squadra a gennaio, devo crescere"</h1>
      <address><time datetime="2019-11-23T11:28:42+00:00">23 Nov 2019, 11:28</time> by <a rel="author">Stefano Bertocchi</a></address>
      <p>"<b>Non cambio squadra a gennaio </b>perché ho bisogno di crescere qui, poi vedremo". Parola di<b> Dejan Kulusevski,</b> gioiello dell'Atalanta ma in prestito al Parma che ha attirato l'attenzione dei top club europei dopo le grandi prestazioni al prmo anno in Serie A. "Mi piacciono l'Italia e la Premier League inglese, ma alla fine decide l'Atalanta. Non penso molto al futuro altrimenti perdo la concentrazione, mi alleno male e gioco male. Anche se un giorno arriverò lassù. L'Atalanta mi ha portato in Italia a 15 anni e mezzo dopo avermi visto in un torneo giovanile contro di loro. Io sapevo già che sarei diventato un calciatore forte, dovevo solo capire quanto" dice a <i>La Repubblica. </i></p>
      <p>"<b>Conte</b> mi vorrebbe subito all'Inter? <b>Ho affrontato Juve e Inter, sono le migliori.</b> Scudetto all'Inter? Presto per dirlo, ma perché no. Però io adesso rimango qui. Vivo da solo ma i miei genitori vengono almeno una volta al mese, a Parma ho tanti amici, sono felice, tutti credono in me, è un posto tranquillo e come saprete non si mangia mica male. D'Aversa è un grande allenatore. Con Gasperini dovevo capire se posso fare la differenza anche in Serie A, non solo in Primavera: io veramente mi sentivo già pronto, e a Parma ho avuto la conferma di esserlo" aggiunge il giovane svedese, che poi elegge i suoi modelli calcistici: "Per me il più forte al mondo è <b>Hazard,</b> col pallone fa tutto quello che vorrei fare io. Da almeno tre anni lo preferisco anche a <b>Messi </b>e<b> Cristiano Ronaldo</b>. Tra i giovani il numero uno è <b>Mbappé</b>, una follia di giocatore, fuori dal mondo in tutto. Fisicamente è mostruoso, e ora anche tecnicamente: ogni tiro, un gol. Siamo la generazione che cambierà il calcio. Rispettosi, ma paura di niente: ormai la porta è aperta. Se Mbappé fa quelle cose, pensiamo, allora possiamo provarci anche noi. Adesso spacchiamo tutto. Tra gli italiani è fortissimo <b>Castrovilli </b>della Fiorentina, non sapevo neanche che esistesse, poi ci ho giocato contro e ho capito che è diverso. Tra i difensori <b>Van Dijk</b> sembra Superman, nessuno lo vale. In Italia sicuramente <b>Bonucci </b>e<b> Chiellini,</b> con loro non si passa". </p>
    </article>
  </body>
</html>