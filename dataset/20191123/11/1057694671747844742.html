<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/lifestyle/article/2049844/gnosti-tragoudistria-katingile-oti-tis-kosmimata-axias-366-000-dolarion.html"/>
    <meta property="og:site_name" content="News.gr"/>
    <meta property="article:published_time" content="2019-11-23T11:29:11+00:00"/>
    <meta property="og:title" content="Γνωστή τραγουδίστρια κατήγγειλε ότι της έκλεψαν κοσμήματα αξίας 366.000 δολαρίων"/>
    <meta property="og:description" content="Η τραγουδίστρια Ίγκι Αζαλέα και ο σύντροφός της, ο ράπερ Playboi Carit κατήγγειλαν ότι τους έκλεψαν κοσμήματα αξίας 366.000 δολαρίων σε διάρρηξη στο σπίτι τους στην Ατλάντα, έγινε γνωστό χθες"/>
  </head>
  <body>
    <article>
      <h1>Γνωστή τραγουδίστρια κατήγγειλε ότι της έκλεψαν κοσμήματα αξίας 366.000 δολαρίων</h1>
      <address>
        <time datetime="2019-11-23T11:29:11+00:00">23 Nov 2019, 11:29</time>
      </address>
      <p>Η τραγουδίστρια <a href="https://www.news.gr/tag/igki-azalea">Ίγκι Αζαλέα</a> και ο σύντροφός της, ο ράπερ Playboi Carit κατήγγειλαν ότι τους έκλεψαν κοσμήματα αξίας 366.000 δολαρίων σε διάρρηξη στο σπίτι τους στην Ατλάντα, έγινε γνωστό χθες από την αστυνομία.</p>
      <p>Η 29χρονη Ίγκι, το πραγματικό όνομα της οποίας είναι Άμεθιστ Κέλι, είπε στην αστυνομία ότι ο ληστής απέσπασε αντικείμενα όπως διαμαντένια δακτυλίδια αξίας 70.000 δολαρίων, ένα χρυσό ρολόι με διαμάντια μάρκας Audemars Piquet κι αξίας 57.000 δολαρίων κι ένα διαμαντένιο δακτυλίδι αρραβώνων, αναφέρεται στην έκθεση της αστυνομίας.</p>
      <p>Η Ίγκι Αζαλέα, η οποία έχει μεγαλώσει στην Αυστραλία και έγινε διάσημη αφότου μετακόμισε στις ΗΠΑ, σε ηλικία 16 ετών, κατέθεσε στις αρχές ότι ήταν μόνη της στο υπόγειο της οικίας της, την οποία νοικιάζει στην Ατλάντα, τη 15η Νοεμβρίου, όταν άκουσε βήματα στο δεύτερο όροφο.</p>
      <p>Τη νύχτα εκείνη έβρεχε και η τραγουδίστρια νόμισε ότι ήταν ο 23χρονος σύντροφός της Playboi, το πραγματικό όνομα του οποίου είναι Τζόρνταν Κάρτερ. Εκείνη είχε, άλλωστε, αφήσει την πίσω πόρτα του σπιτιού ξεκλείδωτη για να μπει εκείνος, όταν ερχόταν.</p>
      <figure>
        <img src="https://www.news.gr/wp-content/uploads/images/2019/11/23/ap/AP_18028084792163-e1574506438358.jpg?x78811"/>
      </figure>
      <p>Στις 17 Νοεμβρίου, το ζευγάρι κάλεσε την αστυνομία, αφού αντιλήφθηκε ότι η μπλε τσάντα, όπου φύλαγαν όλα τα κοσμήματά τους είχε εξαφανιστεί.</p>
      <p>Όπως εξήγησε η Ίγκι Αζαλέα στους αστυνομικούς, μαζί με τον σύντροφό της είδαν το υλικό από τις κάμερες εσωτερικού κυκλώματος, όπου εντόπισαν έναν άνδρα να εισβάλει στο σπίτι από την πίσω πόρτα, δύο νύχτες νωρίτερα, στις 9.51 και να φεύγει οκτώ λεπτά αργότερα κρατώντας μια τσάντα.</p>
      <p>Βάσει του βίντεο, φαίνεται πως ο ύποπτος οπλοφορούσε, ενώ είχε καλυμμένο το πρόσωπό του και φόραγε γάντια.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/lifestyle/fotoreportaz/article/258958/sch246n-magazine-h-kallipygos-igki-azalea-poz.html"/>
        <a href="https://www.news.gr/lifestyle/article/2049547/tania-tripi-pos-apofasisa-na-gino-chortofagos.html"/>
        <a href="https://www.news.gr/lifestyle/article/2049073/sto-survivor-gia-ta-lefta-pigame-ke-ti-dimosiotita.html"/>
      </related>
    </article>
  </body>
</html>