<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/hokejista-hovorka-skoncil-v-pardubiciac/431840-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T11:06:00+00:00"/>
    <meta property="og:title" content="Hokejista Hovorka skončil v Pardubiciach"/>
    <meta property="og:description" content="Pardubice boli pre neho už ôsme pôsobisko v najvyššej českej súťaži."/>
  </head>
  <body>
    <article>
      <h1>Hokejista Hovorka skončil v Pardubiciach</h1>
      <h2>Pardubice boli pre neho už ôsme pôsobisko v najvyššej českej súťaži.</h2>
      <address><time datetime="2019-11-23T11:06:00+00:00">23 Nov 2019, 11:06</time> by <a rel="author">TASR</a></address>
      <p>Pardubice 23. novembra (TASR) - Slovenský hokejový útočník Marek Hovorka už nie je hráč českého extraligistu HC Dynamo Pardubice. Klub o tom informoval na svojej oficiálnej internetovej stránke.</p>
      <p>K ukončeniu spolupráce došlo po zápase v Zlíne, ktorý pardubický tím prehral 0:3.<i> "Rozhodli sme sa, že Marek Hovorka nebude ďalej pôsobiť v našom tíme. Jeho ďalší angažmán budeme riešiť. Rád by som sa mu poďakoval za odvedené služby a poprial mu veľa zdravia a šťastia v ďalšej kariére," </i>uviedol športový manažér klubu Jaromír Kverka.</p>
      <p>Skúsený slovenský útočník prišiel do Pardubíc počas sezóny 2018/2019 po tom, čo si v drese Admiralu Vladivostok vyskúšal Kontinentálnu hokejovú ligu. Pardubiciam výrazne pomohol k záchrane v najvyššej súťaži. Po príchode odohral 37 zápasov, v ktorých získal 21 kanadských bodov za 15 gólov a 6 asistencií. V ročníku 2019/2020 nastúpil do 16 stretnutí, v nich mal bilanciu 3 góly a 3 asistencie.</p>
      <p>Pardubice boli pre neho už ôsme pôsobisko v najvyššej českej súťaži. V minulosti nastupoval aj za Ústí nad Labem, Mladú Boleslav, Kladno, Spartu Praha, Karlove Vary, Chomutov a Vítkovice.</p>
    </article>
  </body>
</html>