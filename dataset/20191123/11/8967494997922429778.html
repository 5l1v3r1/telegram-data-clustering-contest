<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/nieuw-verkeersbord-waarschuwt-voor-blokkeren-van-spooroverweg~a4027fa5/"/>
    <meta property="og:site_name" content="HLN"/>
    <meta property="article:published_time" content="2019-11-23T11:48:00+00:00"/>
    <meta property="og:title" content="Nieuw verkeersbord waarschuwt voor blokkeren van spooroverweg"/>
    <meta property="og:description" content="Spoornetbeheerder Infrabel gaat volgende week negen spooroverwegen in Vlaanderen uitrusten met een nieuw verkeersbord dat weggebruikers waarschuwt voor filevorming en het blokkeren van de sporen. L..."/>
  </head>
  <body>
    <article>
      <h1>Nieuw verkeersbord waarschuwt voor blokkeren van spooroverweg</h1>
      <address><time datetime="2019-11-23T11:48:00+00:00">23 Nov 2019, 11:48</time> by <a rel="author">TT</a></address>
      <p>
        <b>Spoornetbeheerder Infrabel gaat volgende week negen spooroverwegen in Vlaanderen uitrusten met een nieuw verkeersbord dat weggebruikers waarschuwt voor filevorming en het blokkeren van de sporen. Later volgt dan een evaluatie van het proefproject. In Wallonië worden elf overwegen uitgerust, meldt Infrabel.</b>
      </p>
      <p>Meer dan de helft van de ongevallen aan de overwegen is te wijten aan het niet respecteren van de verkeersregels en slalommen aan een overweg of door het rood licht rijden. Maar het nieuwe verkeersbord richt zich tot de tweede oorzaak van ongevallen. "In de periode 2014-2018 hebben we gezien dat ruim een derde van de ongevallen aan overwegen wordt veroorzaakt door onvoorzichtigheid van de weggebruikers waaronder filevorming: de overweg oprijden zonder zeker te zijn dat je hem tijdig kan verlaten", aldus Infrabel.</p>
      <p>Het gaat om het zogenaamde "blocking back"-principe. De bestuurder heeft geen voorrang voorbij de overweg omwille van een rotonde, verkeerslicht ... Bij druk trein- en wegverkeer kan dat problemen opleveren, met filevorming tot aan de overweg en dus de kans dat bestuurders toch het spoor oprijden, wanneer ze niet meteen kunnen oversteken. Net als bij een kruispunt is het nochtans verboden de sporen op te rijden als je niet meteen verder kan rijden.</p>
      <p>Om bestuurders te sensibiliseren om niet stil te staan op de sporen en altijd het spoor vrij te laten, komen aan overwegen in Gent, Izegem, Kuringen, Rotselaar, Groot-Bijgaarden, Lier, Nijlen, Herentals en Niel een tot vier borden met het pictogram, in functie van de specifieke situatie. Aan de overgangen in kwestie zijn er al vaker ongevallen geweest of werden al meermaals de slagbomen afgereden. Voor een overweg in de Antwerpse haven wordt nog bekeken of er "blocking back"-borden komen.</p>
      <p>In Wallonië gaat het om overwegen in Morlanwelz, Montigny-le-Tilleul, Dampremy, Bierges, Basse-Wavre, Limal/Wavre, Couvin, Comines (2), Péruwelz, Gembloux.</p>
      <p>"Het huidige proefproject aan deze overwegen zal door ons worden geanalyseerd", klinkt het bij Infrabel.</p>
      <p>Verkeersinstituut Vias zal ook het gedrag van de weggebruikers aan een aantal overwegen in kwestie evalueren. Nadien bekijkt Infrabel "of het opportuun is om in een tweede fase en op termijn eventueel nog andere overwegen hiermee uit te rusten".</p>
      <p>In de eerste tien maanden van het jaar waren er 37 ongevallen aan overwegen in heel het land: 24 op het publieke spoornet en 13 in de havens. Bij die ongevallen lieten zes mensen het leven en raakten zeven anderen zwaargewond. Een jaar eerder waren er na tien maanden 32 ongevallen (negen in de havens) met in totaal zeven doden en drie zwaargewonden.</p>
    </article>
  </body>
</html>