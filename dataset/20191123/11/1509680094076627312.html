<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/prakash-jawadekar-first-reaction-after-government-formation-in-maharasthra-bmh-90-2021041/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T11:13:21+00:00"/>
    <meta property="og:title" content="“राष्ट्रवादीबरोबर ते गेले तर चांगलं, आमच्याबरोबर आले तर वाईट”"/>
    <meta property="og:description" content="शिवसेनेवर टीका"/>
  </head>
  <body>
    <article>
      <h1>“राष्ट्रवादीबरोबर ते गेले तर चांगलं, आमच्याबरोबर आले तर वाईट”</h1>
      <h2>शिवसेनेवर टीका</h2>
      <address><time datetime="2019-11-23T11:13:21+00:00">23 Nov 2019, 11:13</time> by <a rel="author">लोकसत्ता ऑनलाइन</a></address>
      <p>महाविकास आघाडीकडून सत्तास्थापनेच्या हालचाली सुरू असताना भाजपानं शनिवारी सकाळी सरकार स्थापन करत राजकीय वर्तुळाला धक्का दिला. देवेंद्र फडणवीस यांनी मुख्यमंत्रीपदाची आणि अजित पवार यांनी उपमुख्यमंत्रीपदाची शपथ घेतली. राज्यात सरकार स्थापन झाल्यानंतर केंद्रीय मंत्री प्रकाश जावडेकर यांनी प्रतिक्रिया व्यक्त केली आहे. “राष्ट्रवादीबरोबर ते (शिवसेना) गेले तर चांगलं, आमच्याबरोबर(भाजपा) आले तर वाईट हे चुकीच आहे,” असं जावडेकर म्हणाले.</p>
      <p>राज्याच्या राजकारणाला मोठी कलाटणी देणारी घटना आज (शनिवारी) घडली. देवेंद्र फडणवीस यांनी आज मुख्यमंत्रिपदाची शपथ घेतली. तर राष्ट्रवादी काँग्रेसचे गटनेते अजित पवार यांनी उपमुख्यमंत्रिपदाची शपथ घेतली. आज राजभवनात हा शपथविधी पार पडला. राज्यपाल भगतसिंह कोश्यारी यांनी त्यांना शपथ दिली.</p>
      <p>अजित पवार यांनी राष्ट्रवादीतून बाहेर पडत सगळ्यानांच आश्चर्याचा धक्का दिला. त्यामुळे महाराष्ट्रातील राजकारण ढवळून निघाले आहे. विशेष म्हणजे अजित पवार यांच्या निर्णयामुळे राष्ट्रवादी काँग्रेसमध्ये फूट पडल्याचे पुढे आले आहे. दरम्यान, मुख्यमंत्री देवेंद्र फडणवीस यांनी मुख्यमंत्रीपदाची शपथ घेतल्यानंतर केंद्रीय मंत्री प्रकाश जावडेकर यांनी फडणवीस यांचं अभिनंदन केलं आहे. तर शिवसेनेवर टीका केली आहे.</p>
      <p>जावडेकर म्हणाले, “शिवसेनेनं भाजपाबरोबर युती करून मते मागितली. निवडणुकीच्या प्रचारात भाजपाबरोबर सरकार चालवू असं सांगितलं. पण, ऐनवेळी काँग्रेससोबत जाण्याचं पाप केलं. आज महाराष्ट्रात जे घडलं. त्याच मी स्वागत करतो. विशेष म्हणजे राष्ट्रवादीबरोबर शिवसेना गेली तर चांगलं आणि आमच्याबरोबर आली तर वाईट. हे कळत नाही. शिवसेनेनं युतीचा घोर अपमान केला आहे. शिवसेनेनं विश्वासघात केला आहे,” असं जावडेकर म्हणाले आहेत.</p>
    </article>
  </body>
</html>