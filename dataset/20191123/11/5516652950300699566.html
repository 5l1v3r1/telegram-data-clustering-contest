<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426359/enhmerwsh-gia-th-rythmish-twn-xrewn-kai-thn-prwth-katoikia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T11:00:01+00:00"/>
    <meta property="og:title" content="Ενημέρωση για τη ρύθμιση των χρεών και την πρώτη κατοικία"/>
    <meta property="og:description" content="Στο Επιμελητήριο Δωδεκανήσου θα βρεθεί τη Δευτέρα 25 Νοεμβρίου 2019, ο Ειδικός Γραμματέας Διαχείρισης Ιδιωτικού Χρέους κ. Φώτης Κουρμούσης, προκειμένου να ενημερώσει τους πολίτες, τους επιχειρηματίες και τους τοπικούς φορείς για την προστασία της κύριας κατοικίας, τις ρυθμίσεις οφειλών δημοσίου, τα «κόκκινα» δάνεια και τον εξωδικαστικό μηχανισμό ρύθμισης οφειλών των επιχειρήσεων."/>
  </head>
  <body>
    <article>
      <h1>Ενημέρωση για τη ρύθμιση των χρεών και την πρώτη κατοικία</h1>
      <address>
        <time datetime="2019-11-23T11:00:01+00:00">23 Nov 2019, 11:00</time>
      </address>
      <p>
        <b>Στο Επιμελητήριο Δωδεκανήσου θα βρεθεί τη Δευτέρα 25 Νοεμβρίου 2019, ο Ειδικός Γραμματέας Διαχείρισης Ιδιωτικού Χρέους κ. Φώτης Κουρμούσης, προκειμένου να ενημερώσει τους πολίτες, τους επιχειρηματίες και τους τοπικούς φορείς για την προστασία της κύριας κατοικίας, τις ρυθμίσεις οφειλών δημοσίου, τα «κόκκινα» δάνεια και τον εξωδικαστικό μηχανισμό ρύθμισης οφειλών των επιχειρήσεων.</b>
      </p>
      <p>Η ενημερωτική εκδήλωση διοργανώνεται από το Επιμελητήριο Δωδεκανήσου, το Οικονομικό Επιμελητήριο- Περιφερειακό Τμήμα Δωδεκανήσου και την Ένωση Λογιστών Φοροτεχνικών και Ελεύθερων Επαγγελματιών Ρόδου και θα πραγματοποιηθεί στις 18:00 στην Αίθουσα Συνεδριάσεων του Επιμελητηρίου (Γρ. Λαμπράκη 8, Ρόδος).</p>
      <p>Θέμα της ενημερωτικής εσπερίδας είναι η «Προστασία Κύριας Κατοικίας - Ρυθμίσεις οφειλών δημοσίου ΑΑΔΕ και ΕΦΚΑ – «Κόκκινα Δάνεια» – Εξωδικαστικός Μηχανισμός Ρύθμισης Χρεών Νομικών και Φυσικών Προσώπων».</p>
      <p>Ιδιώτες, επιστήμονες, οικονομολόγοι, λογιστές, νομικοί και επιχειρηματίες θα έχουν την ευκαιρία τη Δευτέρα το απόγευμα να ενημερωθούν πλήρως για το νομικό πλαίσιο καθώς θα δοθούν εξηγήσεις και οδηγίες για την προστασία της κύριας κατοικίας και την ένταξη των επιχειρήσεων που έχουν οφειλές στον εξωδικαστικό μηχανισμό ρύθμισης οφειλών.</p>
      <p>Η εκδήλωση είναι ανοικτή για το κοινό και απευθύνεται σε όσους ασκούν οποιαδήποτε επιχειρηματική και οικονομική δραστηριότητα. (η παρούσα εκδήλωση ήταν προγραμματισμένη για τις 6 Νοεμβρίου, ωστόσο λόγω έκτακτου υπηρεσιακού κωλύματος του κεντρικού ομιλητή αναβλήθηκε).</p>
    </article>
  </body>
</html>