<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/kosciol/474317-ostatnie-pozegnanie-ks-bp-bronislawa-dembowskiego"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T11:18:28+00:00"/>
    <meta property="og:title" content="Ostatnie pożegnanie ks. bp. Bronisława Dembowskiego. Senior diecezji włocławskiej spocznie w krypcie biskupów w katedrze"/>
    <meta property="og:description" content="&quot;Wierzymy, że śmierć nie prowadzi do unicestwienia, ale ostatecznego spełnienia. Nikt z nas nie żyje dla siebie i nikt nie umiera dla siebie&quot;."/>
  </head>
  <body>
    <article>
      <h1>Ostatnie pożegnanie ks. bp. Bronisława Dembowskiego. Senior diecezji włocławskiej spocznie w krypcie biskupów w katedrze</h1>
      <address><time datetime="2019-11-23T11:18:28+00:00">23 Nov 2019, 11:18</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Uroczystości pogrzebowe biskupa seniora diecezji włocławskiej Bronisława Dembowskiego rozpoczęły się w sobotę w katedrze pw. Wniebowzięcia Najświętszej Maryi Panny we Włocławku. Przewodniczy im stojący na czele KEP metropolita poznański abp Stanisław Gądecki.</b>
      </p>
      <slideshow>
        <figure>
          <a href="https://wpolityce.pl/p/635345">
            <img src="https://wpolityce.pl/p/635345"/>
          </a>
          <figcaption>autor: PAP/Tytus Żmijewski</figcaption>
        </figure>
        <figure>
          <a href="https://wpolityce.pl/p/635346">
            <img src="https://wpolityce.pl/p/635346"/>
          </a>
          <figcaption>autor: PAP/Tytus Żmijewski</figcaption>
        </figure>
        <figure>
          <a href="https://wpolityce.pl/p/635347">
            <img src="https://wpolityce.pl/p/635347"/>
          </a>
          <figcaption>autor: PAP/Tytus Żmijewski</figcaption>
        </figure>
        <figure>
          <a href="https://wpolityce.pl/p/635348">
            <img src="https://wpolityce.pl/p/635348"/>
          </a>
          <figcaption>autor: PAP/Tytus Żmijewski</figcaption>
        </figure>
        <figure>
          <a href="https://wpolityce.pl/p/635349">
            <img src="https://wpolityce.pl/p/635349"/>
          </a>
          <figcaption>autor: PAP/Tytus Żmijewski</figcaption>
        </figure>
      </slideshow>
      <p>Był wyczulony na potrzeby drugiego człowieka - powiedział podczas uroczystości pogrzebowych biskupa Bronisława Dembowskiego arcybiskup senior archidiecezji wrocławskiej Marian Gołębiewski. Dodał, że zmarły bp senior diecezji włocławskiej kochał Polskę i pokochał Włocławek.</p>
      <p>Bp Dembowski zmarł 16 listopada w wieku 92 lat. W uroczystościach pogrzebowych uczestniczy brat zmarłego Piotr, kilkudziesięciu biskupów, wielu księży i tłumy wiernych. Obecny jest prymas Polski metropolita gnieźnieński abp Wojciech Polak. W mszy świętej pod przewodnictwem stojącego na czele KEP metropolity poznańskiego abpa Stanisława Gądeckiego uczestniczą także politycy m.in. minister rolnictwa i rozwoju wsi Jan Krzysztof Ardanowski.</p>
      <blockquote>
        <b>Wierzymy, że śmierć nie prowadzi do unicestwienia, ale ostatecznego spełnienia. Nikt z nas nie żyje dla siebie i nikt nie umiera dla siebie. Jeżeli bowiem żyjemy, żyjemy dla Pana, a jeżeli umieramy, to umieramy dla Pana</b>
      </blockquote>
      <p>— podkreślił w homilii podczas mszy świętej pogrzebowej abp Gołębiewski. Dodał, że ta prawda musi wybrzmieć szczególnie podczas pogrzebu biskupa.</p>
      <p>Abp Gołębiewski stwierdził, że bp Dembowski miał bardzo bogatą osobowość, był człowiekiem ciepłym i spontanicznym.</p>
      <blockquote>Był niezwykle wyczulony na potrzeby drugiego człowieka, ludzką biedę. (…) Kochał Polskę i pokochał Włocławek, jak wyznał z jednym z kazań, które tutaj głosił. Był człowiekiem prostolinijnym i prawdomównym. Dziękujemy ci dzisiaj za swoje pracowite życie poświęcone Bogu i Kościołowi</blockquote>
      <p>— wskazał abp Gołębiewski.</p>
      <p>W momencie rozpoczęcia ceremonii pogrzebowej we Włocławku rozległy się syreny alarmowe. Włocławianie przez całą sobotę mogą wpisywać się do księgi kondolencyjnej wyłożonej w urzędzie miasta.</p>
      <p>Bp Dembowski urodził się 2 października 1927 roku w Komorowie koło Ostrowi Mazowieckiej. Miał czworo starszego rodzeństwa. W wieku dziesięciu lat został osierocony przez ojca. W 1942 roku jego matka i jedna z sióstr zostały rozstrzelane w obozie koncentracyjnym w Ravensbrueck.</p>
      <p>Należał do Armii Krajowej. Po Powstaniu Warszawskim znalazł się w Mościcach koło Tarnowa, gdzie w 1946 roku uzyskał maturę. W latach 1946-1950 studiował filozofię na Wydziale Humanistycznym Uniwersytetu Warszawskiego. Pisał pracę u profesora Tatarkiewicza. Przez rok pracował w Zakładzie dla Niewidomych w Laskach, jako wychowawca chłopców.</p>
      <p>W 1950 r. wstąpił do seminarium duchownego w Warszawie. Od końca 1956 roku do marca 1992 był rektorem kościoła św. Marcina przy ul. Piwnej w Warszawie i kapelanem Sióstr Franciszkanek prowadzących Zakład dla Niewidomych w Laskach. W 1989 roku brał udział w obradach tzw. Okrągłego Stołu, jako jeden z obserwatorów strony kościelnej. 25 marca 1992 roku ks. Dembowski został mianowany przez Jana Pawła II biskupem włocławskim. Od 26 kwietnia 2003 roku był biskupem seniorem. W 2006 został oznaczony przez prezydenta RP Lecha Kaczyńskiego Krzyżem Komandorskim z Gwiazdą Orderu Odrodzenia Polski. Posługę biskupią pełnił przez 11 lat.</p>
      <p>Zmarły spocznie w krypcie biskupów włocławskich we włocławskiej katedrze.</p>
      <p>wkt/PAP</p>
    </article>
  </body>
</html>