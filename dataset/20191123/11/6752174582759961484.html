<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-teruleti-innovacios-platform-alakult-pecsen/"/>
    <meta property="og:site_name" content="lokál"/>
    <meta property="article:published_time" content="2019-11-23T11:01:07+00:00"/>
    <meta property="og:title" content="Területi innovációs platform alakult Pécsen"/>
    <meta property="og:description" content="Az innovációs képesség erősítése érdekében Miskolc, Debrecen és Győr után pénteken Pécsen is megalakult a Területi Innovációs Platform (TIP)."/>
  </head>
  <body>
    <article>
      <h1>Területi innovációs platform alakult Pécsen</h1>
      <address><time datetime="2019-11-23T11:01:07+00:00">23 Nov 2019, 11:01</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/02/k%C3%A9zfog%C3%A1s_profimedia-0041210078-1280x853.jpg"/>
      </figure>
      <p>
        <b>Az innovációs képesség erősítése érdekében Miskolc, Debrecen és Győr után pénteken Pécsen is megalakult a Területi Innovációs Platform (TIP).</b>
      </p>
      <p>A Nemzeti Kutatási, Fejlesztési és Innovációs Hivatal (NKFI) és az Innovációs és Technológiai Minisztérium (ITM) szakpolitikai támogatásával útjára indított, a platformot bemutató országos programsorozat újabb állomását a Pécsi Tudományegyetemen (PTE) tartották.</p>
      <p>Az eseményen az egyetemi tudásbázisokra épülve megalakult a PTE Területi Innovációs Platform, amely a sajtóanyag szerint egyszerre biztosít lehetőséget az innovációs szakpolitikai irányok közvetlen megismerésére, a helyi innovációs ökoszisztéma szereplői közötti együttműködések kialakítására, erősítésére és új szakmai alapok létrehozására.</p>
      <p>Szabó István, az NKFI Hivatal innovációs és általános elnökhelyettese a rendezvényt megelőzően újságírók előtt különösen fontosnak értékelte, hogy az egyetemek sokkal szorosabb kapcsolatot alakítsanak ki a helyi kis- és középvállalkozásokkal.</p>
      <p>A rendezvényen elmondott köszöntőjében hangsúlyozta: a PTE a régió meghatározó tudásbázisa, egyben legnagyobb foglalkoztatója. Minden adott ahhoz, hogy a térség megújuló innovációs ökoszisztémájának megszervezésében kiemelt szerephez jusson.</p>
      <p>Miseta Attila, a PTE rektora úgy fogalmazott, az intézmény eltökélt célja, hogy az innovációt erősítse, éppen ezért szükség van a piaci szereplőkkel való kapcsolatok erősítésére, a fiatal tehetségek megtelepedésének, helyben tartásának ösztönzésére. Ez a folyamat, tette hozzá, a tudományos, az alkalmazott tudományos és innovációs teljesítmény javulásához vezethet.</p>
      <p>Jenei Zoltán, a PTE kancellárja hangsúlyozta: az egyetemek meghatározó elemei a fejlődésnek, a versenyképesség növekedésében kulcsszerepet töltenek be.</p>
      <p>Jáksó Krisztián, a PTE Klinikai Központ Aneszteziológiai és Intenzív Terápiás Intézet főorvosa az MTI érdeklődésére elmondta, a PTE az elmúlt években már számos olyan lépést tett, amellyel a régió innovációs szereplőit ösztönözte együttműködésére. Mindennek egyik kézzel fogható eredménye, hogy az intézmény és a Philips az egészségügyi ellátások adminisztrációs terhét csökkentő adatrögzítést digitalizáló és automatizáló megoldások fejlesztését indította el Pécsen.</p>
      <p>A TIP programhoz együttműködési nyilatkozat aláírásával helyi egyetemek csatlakoztak korábban Miskolcon, Debrecenben és Győrben, jövő héten pedig Szegeden, illetve Budapesten lesz erre mód.</p>
    </article>
  </body>
</html>