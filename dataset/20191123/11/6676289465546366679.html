<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/social/fata-16-ani-oradea-gasita-moarta-327027.html"/>
    <meta property="og:site_name" content="Observator"/>
    <meta property="article:published_time" content="2019-11-23T11:36:00+00:00"/>
    <meta property="og:title" content="Fată de 16 ani din Oradea, găsită moartă în cameră, de către mama ei: &quot;Era sinceră, extrem de sinceră&quot;"/>
    <meta property="og:description" content="Procurorii de pe lângă Tribunalul Bihor au deschis un dosar de moarte suspectă, după ce o fată de 16 ani, elevă la Liceul de Arte din Oradea, a fost găsită moartă în cameră, de către mama ei."/>
  </head>
  <body>
    <article>
      <h1>Fată de 16 ani din Oradea, găsită moartă în cameră, de către mama ei: "Era sinceră, extrem de sinceră"</h1>
      <address><time datetime="2019-11-23T11:36:00+00:00">23 Nov 2019, 11:36</time> by <a rel="author">Daniel Murărescu</a></address>
      <p>
        <b>
          <b>Procurorii de pe lângă Tribunalul Bihor au deschis un dosar de moarte suspectă, după ce o fată de 16 ani, elevă la Liceul de Arte din Oradea, a fost găsită moartă în cameră, de către mama ei.</b>
        </b>
      </p>
      <p>Adolescenta, care era în clasa a zecea, zăcea fără suflare în încăpere, cu o rană la tâmplă, atunci când mama ei a intrat să o verifice. Cel mai probabil, tânăra a decedat în urma unei căzături, lovitura la cap fiindu-i fatală.</p>
      <p>Potrivit <a href="http://www.bihon.ro/dosar-penal-pentru-moarte-suspecta-in-cazul-unei-eleve-din-oradea/2360664">bihon.ro</a>, colegii ei susțin că nu mai venise la școală de marțea trecută, când la ultima oră s-ar fi plâns că este răcită și se simte rău.</p>
      <p><i>"Era o fată empatică, caldă, plăcută. Era o fată specială. Dacă eram triști sau aveam probleme, ne întreba cum poate să ne ajute, ne îmbrățișa, era plină de afecțiune. Era sinceră, extrem de sinceră, naturală, jovială. Ne pare rău că s-a vehiculat într-o publicație că ar fi fost victima fenomenului de bullying. Toți colegii ne-am purtat frumos cu ea. Cum poți să te porți urât cu o astfel de persoană?"</i>, au spus colegii tinerei.</p>
      <h3>Banca adolescentei, transformată în altar</h3>
      <p>Colegii de clasă au îmbrăcat haine de doliu și au pus, în banca fetei, flori și lumânări. Cu toții o deplâng pe adolescenta considerată plină de afecțiune.</p>
      <p><i>"Suntem șocați de această veste. Era foarte sociabilă, plină de viață și extrem de altruistă. Copiii noștri erau prieteni și le plăcea să se joace împreună"</i>, a spus mama unei fost coleg de grădiniță și școală de-al adolescentei, potrivit sursei citate.</p>
      <p>Procurorii continuă cercetările, dar nu pot confirma la acest moment dacă este vorba despre o sinucidere sau dacă tânăra a fost răpusă de o boală.</p>
      <p><i>"Avem în lucru un dosar penal, urmează să se comunice concluziile preliminare care conturează cauzele decesului. Nu avem încă rezultatele necropsiei. Ceea ce pot să vă spun este că, până în prezent, nu există nicio suspiciune cu privire la vreo infracțiune în cauză"</i>, a precizat prim-procurorul Maria Cotrău, purtătorul de cuvânt al Parchetului de pe lângă Tribunalul Bihor.</p>
    </article>
  </body>
</html>