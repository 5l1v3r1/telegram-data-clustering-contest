<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151519/"/>
    <meta property="og:site_name" content="AgroNews"/>
    <meta property="article:published_time" content="2019-11-23T11:22:00+00:00"/>
    <meta property="og:title" content="СБУ перекрила схеми незаконного експорту деревини до ЄС"/>
    <meta property="og:description" content="Масштабне розкрадання та незаконний експорт гуртових партій деревини до ЄС блокувала у західних регіонах нашої держави Служба безпеки України. Про це повідомляє прес-центр СБУ. “Посадовці Держлісагентства на Закарпатті організували механізм протиправної легалізації лісопродукції..."/>
  </head>
  <body>
    <article>
      <h1>СБУ перекрила схеми незаконного експорту деревини до ЄС</h1>
      <address><time datetime="2019-11-23T11:22:00+00:00">23 Nov 2019, 11:22</time> by <a rel="author">agronews.uaode/author</a></address>
      <p>
        <b>Масштабне розкрадання та незаконний експорт гуртових партій деревини до ЄС блокувала у західних регіонах нашої держави Служба безпеки України. Про це <a href="https://ssu.gov.ua/ua/news/1/category/2/view/6741#.c7D5o0Pj.dpbs">повідомляє</a> прес-центр СБУ.</b>
      </p>
      <p>“Посадовці Держлісагентства на Закарпатті організували механізм протиправної легалізації лісопродукції афілійованими фірмами для нелегального продажу за кордон. Для «узаконення» лісу вони застосовували схему подвійного використання товарно-транспортних накладних реальних підприємців. Також на їх основі виготовляли сертифікати для оформлення митної документації. За оперативною інформацією, протиправна діяльність зловмисників завдала державі втрат майже на 1,5 мільйона гривень”, – йдеться у повідомленні.</p>
      <p>
        <b>Також СБУ викрила тимчасово виконуючого обов’язки директора лісгоспу у Івано-Франківській області на незаконній реалізації деревини на суму майже пів мільйона гривень.</b>
      </p>
      <p>Посадовець збував місцевому підприємцю цінні породи дерев, зокрема дуб, за штучно заниженою вартістю. Для цього фігуранти справи вносили недостовірні відомості до звітно-облікової документації та використовували підроблені товарні накладні.</p>
      <p>В обох випадках у межах кримінальних проваджень, розпочатих за ч. 2 ст. 364 (зловживання владою або службовим становищем) Кримінального кодексу України, тривають слідчі дії для притягнення до відповідальності інших осіб, зокрема посадовців, причетних до оборудок.</p>
      <p>СБУ посилює боротьбу з незаконними вирубками лісу у західних регіонах країни на виконання підписаного Президентом України Закону «Про внесення змін до деяких законів України щодо заборони суцільних рубок на гірських схилах в ялицево-букових лісах Карпатського регіону».</p>
    </article>
  </body>
</html>