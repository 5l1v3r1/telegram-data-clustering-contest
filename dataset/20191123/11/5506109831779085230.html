<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/02/2145179/%D9%88%DB%8C%D9%84%D9%85%D9%88%D8%AA%D8%B3-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%DB%8C%DA%A9-%DA%AF%D8%A7%D9%85-%D8%AA%D8%A7-%D9%81%D8%B3%D8%AE-%D9%82%D8%B1%D8%A7%D8%B1%D8%AF%D8%A7%D8%AF-%D8%A8%D8%B1%D8%A7%D9%86%DA%A9%D9%88-%D9%86%D8%B2%D8%AF%DB%8C%DA%A9-%D8%AA%D8%B1-%D8%A7%D8%B2-%D9%87%D9%85%DB%8C%D8%B4%D9%87-%D8%A8%D9%87-%D9%86%DB%8C%D9%85%DA%A9%D8%AA-%D8%AA%DB%8C%D9%85-%D9%85%D9%84%DB%8C"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-23T11:33:00+00:00"/>
    <meta property="og:title" content="ویلموتس - فدراسیون فوتبال؛ یک گام تا فسخ قرارداد/ برانکو نزدیک‌تر از همیشه به نیمکت تیم ملی"/>
    <meta property="og:description" content="به گزارش خبرنگار ورزشی خبرگزاری تسنیم، فسخ قرارداد با مارک ویلموتس؛ موضوعی که این روزها بیشتر از هر چیز دیگری در رسانه‌ها دیده می‌شود. رسانه‌های بلژیکی سه هفته پیش در این زمینه اطلاع‌رسانی کرده بودند که سرمربی بلژیکی تیم ملی درخواست فسخ قرارداد با فدراسیون فوتبال را داشته است. همان زمان که ویلموتس نتوانسته بود پول خود را دریافت کند و مدعی بود طبق قانون می‌تواند قراردادش را فسخ کند. با این حال فدراسیون تلاش‌های زیادی انجام داد و در نهایت با کمک دولت، پول ویلموتس و دستیارانش را در ترکیه پرداخت کرد."/>
  </head>
  <body>
    <article>
      <h1>ویلموتس - فدراسیون فوتبال؛ یک گام تا فسخ قرارداد/ برانکو نزدیک‌تر از همیشه به نیمکت تیم ملی</h1>
      <h2>شرایط قراردادی مارک ویلموتس با فدراسیون فوتبال ایران به عنوان سرمربی تیم ملی، به سمتی حرکت می‌کند که به نظر می‌رسد این قرارداد به زودی فسخ شود.</h2>
      <address>
        <time datetime="2019-11-23T11:33:00+00:00">23 Nov 2019, 11:33</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/03/12/1398031221290526317574084.jpg"/>
      </figure>
      <p>
        <a href="https://www.tasnimnews.com/fa/service/3/%D9%88%D8%B1%D8%B2%D8%B4%DB%8C">- اخبار ورزشی -</a>
      </p>
      <p>به گزارش خبرنگار ورزشی <a href="https://www.tasnimnews.com/">خبرگزاری تسنیم</a>، فسخ قرارداد با مارک ویلموتس؛ موضوعی که این روزها بیشتر از هر چیز دیگری در رسانه‌ها دیده می‌شود. رسانه‌های بلژیکی سه هفته پیش در این زمینه اطلاع‌رسانی کرده بودند که سرمربی بلژیکی تیم ملی درخواست فسخ قرارداد با فدراسیون فوتبال را داشته است. همان زمان که ویلموتس نتوانسته بود پول خود را دریافت کند و مدعی بود طبق قانون می‌تواند قراردادش را فسخ کند. با این حال فدراسیون تلاش‌های زیادی انجام داد و در نهایت با کمک دولت، پول ویلموتس و دستیارانش را در ترکیه پرداخت کرد.</p>
      <p>ویلموتس پس از دریافت پولش که به گفته مهدی تاج، رئیس فدراسیون فوتبال و مسعود سلطانی‌فر، وزیر ورزش و جوانان پول سه ماه زودتر از موعد خود را هم دریافت کرد، به ایران بازگشت تا در بازی با عراق روی نیمکت تیم ملی بنشیند. دیداری که شکست 2 بر یک تیم ملی را به دنبال داشت و پس از این شکست و با وجود ادامه داشتن فیفادی، دیدار دوستانه‌ای برای تیم ملی فراهم نشد. در این شرایط ویلموتس هم پس از بازی با عراق و بازگشت به تهران، چند ساعت بعد راهی کشورش شد تا مسئله پروازی بودن او به میان بیاید.</p>
      <p>با این حال موضوعی که این روزها حائز اهمیت شده است، مسئله پروازی بودن یا نبودن ویلموتس نیست، بلکه به وضعیت همکاری او با فدراسیون فوتبال باز می‌گردد. سرمربی بلژیکی تیم ملی در شرایطی قرار گرفته که هر لحظه امکان قطع همکاری او با فدراسیون فوتبال وجود دارد. با وجود کسب نتایج نامطلوب، فدراسیون فوتبال هم بدش نمی‌آید قرارداد این مربی به سمت فسخ برود تا بدون هزینه‌ دست به تغییر سرمربی بزند.</p>
      <p>در شرایط فعلی به نظر می‌رسد فدراسیون فرصت مناسبی برای تغییر سرمربی تیم ملی دارد. فدراسیون فوتبال تا فیفادی بعدی که تیم ملی دیدار مقابل هنگ‌کنگ و کامبوج را پیش‌رو دارد، چهار ماه زمان خواهد داشت و این فرصت مناسبی خواهد بود تا سرمربی جدید به شناخت خوبی از وضعیت تیم و رقبا برسد. ضمن اینکه دیدارهای اصلی تیم ملی خرداد ماه 99 مقابل بحرین و عراق در تهران برگزار خواهد شد که به نوعی سرنوشت صعود تیم ملی به مرحله سوم انتخابی جام جهانی 2022 را مشخص می‌کند.</p>
      <p>تمام این اتفاقات در حالی رخ می‌دهد که به نظر می‌رسد فدراسیون فوتبال کار بسیار سختی هم برای انتخاب جانشین ویلموتس نداشته باشد. صحبت‌هایی از برانکو ایوانکوویچ مطرح شده است تا سرمربی تیم ملی در جام جهانی 2006 و سرمربی چهار سال اخیر پرسپولیس که با این تیم هم موفق بود، بار دیگر روی نیمکت تیم ملی بنشیند.</p>
      <p>برانکو ایوانکوویچ هفته گذشته دیداری با محمدرضا صادق، سفیر ایران در کرواسی داشت که با منتشر کردن عکسی از این دیدار در صفحه شخصی‌اش در اینستاگرام به حضور مجددش در ایران دامن زد. هرچند بحث‌هایی هم درباره حضور مجدد او در پرسپولیس به میان می‌آید، با این حال گویا او به نیمکت تیم ملی ایران نزدیک‌تر است. با توجه به اینکه وزارت ورزش و جوانان هم کمک‌هایی را به فدراسیون فوتبال برای پرداخت دستمزد ویلموتس کرده است، بعید نیست با ورود مجدد وزارت ورزش و جوانان به مسائل تیم ملی، این دیدار هم میان برانکو و سفیر ایران در کرواسی، از سمت دولت صورت گرفته باشد.</p>
      <p>آنطور که پیداست، همه چیز در خصوص تیم ملی به زودی مشخص خواهد شد. اینکه سرنوشت قرارداد ویلموتس با فدراسیون فوتبال ایران چه خواهد شد و از طرفی در صورت قطع همکاری این مربی بلژیکی با فدراسیون فوتبال، چه کسی به عنوان جانشین انتخاب می‌شود. آنچه مسلم است، در صورت فسخ قرارداد ویلموتس با فدراسیون فوتبال ایران، باید برانکو را جدی‌ترین گزینه برای نیمکت تیم ملی بدانیم. فسخ قرارداد با ویلموتس موضوعی است که به نظر می‌رسد در گام آخر قرار دارد.</p>
      <p>
        <a href="http://tn.ai/2143233">تأکید فدراسیون فوتبال به ویلموتس برای حضور در ایران/ فدراسیون به سمت فسخ قرارداد می‌رود؟</a>
        <a href="http://tn.ai/2143584">سلطانی‌فر: حقوق ویلموتس تا سه ماه آینده پرداخت شده است/ توضیح علت لغو بازی‌های لیگ برتر</a>
        <a href="http://tn.ai/2142083">از کی‌روش تا ویلموتس؛ وقتی فدراسیون فوتبال از اتفاقات گذشته درس نمی‌گیرد</a>
      </p>
      <p>انتهای پیام/</p>
    </article>
  </body>
</html>