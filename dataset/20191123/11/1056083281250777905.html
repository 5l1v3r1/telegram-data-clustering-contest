<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200888/%D9%BE%D9%84%DB%8C%D8%B3-%D8%A7%D8%AC%D8%A7%D8%B2%D9%87-%D8%AC%D9%88%D9%84%D8%A7%D9%86-%D8%A8%D9%87-%D8%A7%D8%B4%D8%B1%D8%A7%D8%B1-%D8%A7%D8%BA%D8%AA%D8%B4%D8%A7%D8%B4%DA%AF%D8%B1-%D8%B1%D8%A7-%D9%86%D8%AE%D9%88%D8%A7%D9%87%D8%AF-%D8%AF%D8%A7%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:45:19+00:00"/>
    <meta property="og:title" content="پلیس اجازه جولان به اشرار اغتشاشگر را نخواهد داد"/>
    <meta property="og:description" content="ایسنا/خراسان جنوبی فرمانده انتظامی خراسان جنوبی گفت: پلیس با حمایت مردم بصیر و انقلابی اجازه جولان به اشرار اغتشاشگر نخواهد داد و با آنان قاطعانه برخورد خواهد کرد."/>
  </head>
  <body>
    <article>
      <h6 class="kicker">فرمانده انتظامی خراسان جنوبی:</h6>
      <h1>پلیس اجازه جولان به اشرار اغتشاشگر را نخواهد داد</h1>
      <address><time datetime="2019-11-23T11:45:19+00:00">23 Nov 2019, 11:45</time> by <a rel="author">زهرا حمیدی</a></address>
      <p>ایسنا/خراسان جنوبی فرمانده انتظامی خراسان جنوبی گفت: پلیس با حمایت مردم بصیر و انقلابی اجازه جولان به اشرار اغتشاشگر نخواهد داد و با آنان قاطعانه برخورد خواهد کرد.</p>
      <p>سردار مجید شجاع، امروز شنبه دوم آذرماه، در حاشیه راهپیمایی مردم شهرستان بیرجند در محکومیت اقدامات دشمنان و معاندان در به آشوب کشیدن کشور، بیان کرد: اشرار و معاندان نظام فکر می‌کنند می‌توانند بر امنیت کشور تاثیر بگذارند ولی غافل هستند که این مردم هستند که تعیین کننده امنیت و سرنوشت خود هستند.<br/><br/>وی اظهار کرد: وقتی که مردم تصمیم می‌گیرند که در کشورشان امنیت وجود داشته باشد از آن حمایت می‌کنند و از خادمان خود در مجموعه دستگاه‌های مربوطه امنیتی، از جمله نیروی انتظامی حمایت کرده و دشمنان را مأیوس می‌کنند.<br/><br/>به گزارش ایسنا، به نقل از پایگاه خبری پلیس، فرمانده انتظامی خراسان جنوبی افزود: امروز مردم خراسان جنوبی مانند همه شهرهای کشور به صورت خودجوش به فرمایشات مقام معظم رهبری لبیک گفتند و با پیروی از دیدگاه ولایت از امنیت پایدار و اقتدار نظام حمایت کردند.<br/><br/>شجاع گفت: مردم بصیر، متدین و انقلابی استان خراسان جنوبی با حضور خود در خیابان‌ها نشان دادند که در همه فتنه‌های دشمن و موقعیت‌هایی که دشمنان قصد آسیب رساندن به کشور را داشته، حضور دارند و دلارهای نفتی دشمن نمی‌تواند امنیت مردم را تحت تأثیر قرار دهد.<br/><br/>وی افزود: پلیس خراسان جنوبی به عنوان محور و مسئول اقدامات حوزه اغتشاشات و تجمعات اخیر نقش اصلی و فرماندهی میدانی را برعهده داشت و با همه توان در استان به خصوص شهر بیرجند تلاش کرد که امنیت مردم خدشه دار نشود و نظم و امنیت به بهترین وضعیت ممکن باشد.<br/><br/>فرمانده انتظامی خراسان جنوبی تصریح کرد: با هوشیاری و بصیرت مردم استان مشکلات امنیتی در سطح استان نداشته‌ایم و تجمعی که در روز اول شکل گرفت با مدیریت صحیح کنترل شد و در روزها و شب‌های بعد با هماهنگی خوبی که صورت گرفت، اقدامات پیشگیرانه مناسبی انجام شد.<br/><br/>شجاع افزود: در حوزه نرم افزاری و سخت افزاری اقدامات پیشگیرانه پلیس خراسان جنوبی تداوم یافت و در روز دوم با دستگیری لیدرها و عوامل اصلی اجازه شکل گیری تجمعات غیرقانونی در نقاطی که فراخوان شده بود داده نشد.<br/><br/>وی گفت: همراهی اعضای شورای تامین خراسان جنوبی به ویژه همرزمان در سپاه، بسیج و اطلاعات نقش مهمی در کنترل تجمعات داشت و تعامل نیروهای مسلح در استان، امنیتی پایدار را به ارمغان آورد.<br/><br/>فرمانده انتظامی خراسان جنوبی تصریح کرد: مردم بصیر خراسان جنوبی راه خود را از همان ابتدا از اشرار و برهم زنندگان نظم و امنیت عمومی جدا کردند و هنگامی که احساس کردند که معاندان و اشرار قصد سوء استفاده از اعتراضات مردمی را دارند اقدام آنان را محکوم کردند.<br/><br/>شجاع خاطرنشان کرد: نیروی انتظامی از مطالبات قانونی مردم حمایت می‌کند، اما اجازه نخواهد داد تعدادی اشرار اغتشاشگر امنیت مردم را به مخاطره بیندازند و با شدت با این گونه افراد برخورد خواهد شد.<br/><br/>انتهای پیام</p>
    </article>
  </body>
</html>