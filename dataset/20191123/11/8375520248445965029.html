<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/ukrajintsiv-zaklikajut-o-16-00-zapaliti-u-viknah-svichku-pam-jati-za-timi-kogo-ne-stalo-vnaslidok-golodomoru-641918.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T11:47:48+00:00"/>
    <meta property="og:title" content="Українців закликають о 16:00 запалити у вікнах свічку пам’яті за тими, кого не стало внаслідок Голодомору"/>
    <meta property="og:description" content="Українці вдома та по всьому світу запалюватимуть свічки пам’яті у себе на вікнах чи біля меморіалів Голодомору"/>
  </head>
  <body>
    <article>
      <h1>Українців закликають о 16:00 запалити у вікнах свічку пам’яті за тими, кого не стало внаслідок Голодомору</h1>
      <address>
        <time datetime="2019-11-23T11:47:48+00:00">23 Nov 2019, 11:47</time>
      </address>
      <h4>Українці вдома та по всьому світу запалюватимуть свічки пам’яті у себе на вікнах чи біля меморіалів Голодомору</h4>
      <p>Сьогодні, 23 листопада 2019 року, о 16:00 відбудеться загальнонаціональна хвилина мовчання, після якої розпочнеться акція «Запали свічку пам’яті».</p>
      <p>Про це повідомляє <a href="http://www.memory.gov.ua/page/pamyat-pro-golodomor-1932-1933">пресслужба</a> Українського інститут національної пам’яті.</p>
      <p>З цієї нагоди за участі Інституту ще раніше було підготовлено кілька соціальних роликів.</p>
      <p>«Важливо підтримувати традицію пам’яті і тому основне завдання цього ролика – показати модель поведінки, як кожен може долучитися до вшанування пам’яті жертв Голодомору. Ми хочемо, щоб люди подумали: «О, до речі, а ми ж теж так можемо робити!», – пояснює автор ідеї і сценарист відеороботи «Де б ти не був» Омелян Ощудляк. </p>
      <p>До акції також долучаться українські церкви.</p>
      <figure>
        <iframe src="https://www.youtube.com/embed/1BZjg-FUs8Q" width="640" height="360" data-service="Youtube" scrolling="no"/>
      </figure>
      <blockquote>Голодомор – це геноцид Українського народу, вчинений комуністичним тоталітарним режимом з наміром знищити цілком чи частково українську національну групу. Ця кваліфікація випливає із Конвенції ООН від 9 грудня 1948 року «Про запобігання злочину геноциду і покарання за нього» та Закону України «Про Голодомор 1932–1933 років в Україні» від 28 листопада 2006 року.<br/><br/>Всесоюзна комуністична парія (більшовиків) та уряд СРСР у 1932-1933 роках організували штучний голод на території Української РСР та Кубані. Щоб унеможливити супротив українців становленню й утвердженню комуністичного тоталітарного режиму, восени 1932 року комуністи розпочали спеціальну каральну операцію – масовий штучний голод. Унаслідок умисного утворення умов, несумісних із життям, за кілька місяців у 1932-1933 роках в Україні загинули мільйони людей. На жаль, страшні обставини злочину та свідома заборона ведення статистики смертності унеможливлюють встановлення точної кількості й вичерпного поіменного списку жертв.<br/><br/>Традиційно, в четверту суботу листопада о 16:00 пам’ять про понад 7 мільйонів українців, вбитих під час геноциду, вшановують хвилиною мовчання та запаленням свічок на центральних площах міста, біля пам’ятників жертвам Голодомору, в храмах та в Залі пам’яті Національного музею «Меморіал жертв Голодомору» у Києві. Традицію запалювати свічки у вікні своїх будинків, так звану акцію «Свічка у вікні», запропонував дослідник Голодомору Джеймс Мейс.</blockquote>
    </article>
  </body>
</html>