<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kairos/kairos-giryonis-ektakto-deltio-epideinosis/2921705/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T11:31:26+00:00"/>
    <meta property="og:title" content="Καιρός – Γηρυόνης: Έκτακτο δελτίο επιδείνωσης"/>
    <meta property="og:description" content="Άστατος θα είναι ο καιρός από το απόγευμα της Κυριακής (24-11-2019) και από τα δυτικά, ενώ κατά τη διάρκεια της Δευτέρας η κακοκαιρία &quot;Γηρυόνης&quot;"/>
  </head>
  <body>
    <article>
      <h1>Καιρός – Γηρυόνης: Έκτακτο δελτίο επιδείνωσης</h1>
      <h2>Πού θα "χτυπήσει" η κακοκαιρία "Γηρυόνης". Πώς θα είναι ο καιρός τις επόμενες ημέρες. Αναλυτικά το έκτακτο δελτίο επιδείνωσης της ΕΜΥ.</h2>
      <address><time datetime="2019-11-23T11:31:26+00:00">23 Nov 2019, 11:31</time> by <a rel="author">Newsit Newsroom</a></address>
      <p>Άστατος θα είναι ο <a href="https://www.newsit.gr/category/kairos/"><b>καιρός</b></a> από το απόγευμα της Κυριακής (24-11-2019) και από τα δυτικά, ενώ κατά τη διάρκεια της Δευτέρας (25-11-2019) η <b>κακοκαιρία “Γηρυόνης”</b> θα επηρεάσει σχεδόν όλη τη χώρα. Κύρια χαρακτηριστικά της θα είναι οι ισχυρές βροχές και καταιγίδες που κατά τόπους θα συνοδεύονται από χαλαζοπτώσεις και οι θυελλώδεις νότιοι άνεμοι.<br/><b>Πιο αναλυτικά, ισχυρές βροχές και καταιγίδες θα επηρεάσουν:</b><br/><b>1. Την Κυριακή (24-11-2019):</b> Από τις απογευματινές ώρες τα νησιά του Ιονίου, την Ήπειρο, τη δυτική Στερεά, την Πελοπόννησο και από το βράδυ την ανατολική Στερεά (συμπεριλαμβανομένης της Αττικής), την Εύβοια και πιθανώς από τη νύχτα τη Θεσσαλία.<br/><b>2. Τη Δευτέρα (25-11-2019):</b><br/>α. Μέχρι τις πρωινές ώρες τα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.<br/>β. Μέχρι το μεσημέρι την ανατολική Πελοπόννησο, την ανατολική Στερεά, την Εύβοια, την Κρήτη, μέχρι αργά το απόγευμα τη Θεσσαλία, τις Σποράδες, τις Κυκλάδες και έως τις βραδινές ώρες τη Μακεδονία (κυρίως τη δυτική και την κεντρική).<br/>γ. Σταδιακά από τις πρωινές ώρες τα νησιά του βορείου και ανατολικού Αιγαίου και τα Δωδεκάνησα.<br/><b>3. Την Τρίτη (26-11-2019)</b><br/>α. Τις πρώτες πρωινές ώρες τα νησιά του ανατολικού Αιγαίου και μέχρι το μεσημέρι τα Δωδεκάνησα.<br/>β. Από τις μεσημβρινές ώρες την Κρήτη, πιθανώς τις Κυκλάδες και βαθμιαία από το απόγευμα εκ νέου τα Δωδεκάνησα.</p>
      <h3>Καιρός: Καταιγίδες και θυελλώδεις άνεμοι</h3>
      <p>Ειδικότερα για την Αττική ισχυρές βροχές και καταιγίδες αναμένονται από τις βραδινές ώρες της Κυριακής (24-11-2019) μέχρι τις πρωινές ώρες της Δευτέρας (25-11-2019).<br/>Πολύ θυελλώδεις νότιοι άνεμοι εντάσεως 8 με 9 μποφόρ θα πνέουν την Κυριακή (24-11-2019) στα δυτικά και τη Δευτέρα (25-11-2019) στο Αιγαίο. Πιθανώς στο Ιόνιο έως και τις βραδινές ώρες της Κυριακής (24-11-2019) να φτάσουν πρόσκαιρα τα 10 μποφόρ. Περισσότερες λεπτομέρειες στα καθημερινά τακτικά δελτία καιρού και την ιστοσελίδα της ΕΜΥ (www.emy.gr).</p>
      <h3>Γηρυόνης σε τρεις φάσεις</h3>
      <p>Σε τρεις φάσεις θα εξελιχθεί η νέα έντονη κακοκαιρία “Γηρυόνης”. Η μετεωρολογική υπηρεσία meteo του Εθνικού Αστεροσκοπείου Αθηνών επισημαίνει ότι κατά το επόμενο τριήμερο θα πέσουν σημαντικές ποσότητες βροχής ικανές να δημιουργήσουν προβλήματα.</p>
      <p>Στην πρώτη φάση την Κυριακή, βροχές και σποραδικές καταιγίδες θα εκδηλώνονται κατά τόπους στα ηπειρωτικά, ενώ εξαιρούνται η Ανατολική Μακεδονία και η Θράκη.</p>
      <figure>
        <iframe src="https://www.youtube.com/embed/GlWf1WF0iGU" width="640" height="360" data-service="Youtube" scrolling="no"/>
      </figure>
      <p>Τα φαινόμενα τις απογευματινές ώρες θα ενταθούν και ενδεχομένως θα επηρεάσουν τις Σποράδες και τη Δυτική Κρήτη. Κατά τη δεύτερη φάση, από αργά το βράδυ της Κυριακής έως και τις απογευματινές ώρες της Δευτέρας, ένα μέτωπο ισχυρότατων καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Στις περιοχές που θα επηρεαστούν, συμπεριλαμβάνονται ο νομός Αττικής και η πόλη της Αθήνας.</p>
      <p>Τέλος, από τις βραδινές ώρες της Δευτέρας έως και τις απογευματινές ώρες της Τρίτης, ένα τρίτο κύμα τοπικά ισχυρών βροχών και καταιγίδων θα επηρεάσει κυρίως τα νότια και ανατολικά ηπειρωτικά και θαλάσσια τμήματα της χώρας.</p>
    </article>
  </body>
</html>