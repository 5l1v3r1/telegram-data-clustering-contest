<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/23/allerta-rossa-in-liguria-a-genova-frane-e-due-rivi-esondati-top10_20191123_123447/"/>
    <meta property="og:site_name" content="Askanews"/>
    <meta property="article:published_time" content="2019-11-23T11:34:47+00:00"/>
    <meta property="og:title" content="Allerta rossa in Liguria: a Genova frane e due rivi esondati"/>
    <meta property="og:description" content="Roma, 23 nov. (askanews) – La nuova ondata di maltempo che sta colpendo la Liguria ha causato allagamenti e frane, soprattutto a Genova, dove nella notte sono esondati il rio Fegino e il rio Ruscarolo. L’allerta rossa per temporali diramata dalla Protezione civile per il centro ed il levante della Liguria, resterà in vigore fino […]"/>
  </head>
  <body>
    <article>
      <h1>Allerta rossa in Liguria: a Genova frane e due rivi esondati</h1>
      <h2>Auto bloccate in sottopassi allagati. Toti: non uscite di casa</h2>
      <address>
        <time datetime="2019-11-23T11:34:47+00:00">23 Nov 2019, 11:34</time>
      </address>
      <figure>
        <img src="http://www.askanews.it/wp-content/uploads/2019/11/20191123_123442_CEFC434A.jpg"/>
      </figure>
      <p>Roma, 23 nov. (askanews) – La nuova ondata di maltempo che sta colpendo la Liguria ha causato allagamenti e frane, soprattutto a Genova, dove nella notte sono esondati il rio Fegino e il rio Ruscarolo.</p>
      <p>L’allerta rossa per temporali diramata dalla Protezione civile per il centro ed il levante della Liguria, resterà in vigore fino alle 24. A Genova la situazione più critica si sta registrando nella zona della Valpolcevera con allagamenti diffusi, auto e scantinati finiti sott’acqua e diverse frane. La più grave si è abbattuta su corso Perrone, vicino al cantiere del nuovo Ponte Morandi, isolando quattro palazzine in cui vivono 120 persone.</p>
      <p>Sempre a causa di frane e smottamenti, risultano al momento isolate altre 5 persone in via Mario Adda, nella zona di Trasta e 20 a Ceranesi, in via Rampin. Altre 19 persone sono state allontanate precauzionalmente dalle proprie abitazioni in via Rivarolo e in via Teglia e alcune persone, rimaste bloccate nella notte nelle proprie auto nel sottopasso di Brin allagato, sono state tratte in salvo con un gommone dai sommozzatori dei vigili del fuoco.</p>
      <p>“Non uscite di casa – ha scritto sulla sua pagina Facebook il governatore della Liguria, Giovanni Toti – in queste ore di allerta rossa. Fatelo solo se necessario. Non mettete a rischio la vostra sicurezza e quella dei soccorritori, che ringrazio di cuore per i loro preziosi interventi. Hanno lavorato senza fermarsi mai per tutta la notte. Massima prudenza”.</p>
      <p>Fos/Int11</p>
    </article>
  </body>
</html>