<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23509104-politia-romana-spune-intensificat-verificarile-firmele-care-efectueaza-dezinsectie-deratizare-dupa-cazul-timisoara-raspandirea-ilegala-produselor-fosfura-aluminiu-nu-este-izolata-reiese-din-raportul-p.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T11:43:00+00:00"/>
    <meta property="og:title" content="Poliția Română spune că a intensificat verificările la firmele care efectuează dezinsecție și deratizare, după cazul Timișoara / Răspândirea ilegală a produselor cu fosfură de aluminiu nu este izolată, reiese din raportul Poliției"/>
    <meta property="og:description" content="Poliția Română spune că a intensificat verificările la firmele care folosesc produse pentru deratizare, dezinfecție și dezinsecție, pentru a evita tragedii precum cea de la Timișoara, unde un"/>
  </head>
  <body>
    <article>
      <h1>Poliția Română spune că a intensificat verificările la firmele care efectuează dezinsecție și deratizare, după cazul Timișoara / Răspândirea ilegală a produselor cu fosfură de aluminiu nu este izolată, reiese din raportul Poliției</h1>
      <address><time datetime="2019-11-23T11:43:00+00:00">23 Nov 2019, 11:43</time> by <a rel="author">N.O.</a></address>
      <p><b>Poliția Română spune că a intensificat verificările la firmele care folosesc produse pentru deratizare, dezinfecție și dezinsecție, pentru a evita tragedii precum cea de la Timișoara, unde un copil de 3 ani, un bebeluş de 9 zile şi mama acestuia au murit, după ce în blocul în care locuiau s-a folosit un insecticid care are în compoziție fosfură de aluminiu. <br/></b><br/>”Pe parcursul derulării acțiunilor din domeniul substanțelor periculoase din ultima perioadă au fost identificate mai multe persoane care dețineau ilegal produse ce conțin ca substanță activă fosfura de aluminiu”, a anunțat Poliția Română, aceasta dând mai multe exemple. <br/><br/>Astfel, Poliția Română a transmis că în luna aprilie 2019 polițiștii Serviciului Arme, Explozivi şi Substanţe Periculoase Teleorman au identificat la punctul de lucru al unei societăți mai multe produse pentru protecţia plantelor având termenul de valabilitate expirat şi două flacoane a câte 20 de tablete fiecare, ce conțineau ca substanță activă fosfura de aluminiu, deținute ilegal.<br/><br/>Din cercetări a rezultat că administratorul societății ar fi procurat ilegal produsele de la o altă persoană, care a fost surprinsă în flagrant delict de polițiști, în cursul aceleiași luni, în timp ce încerca să comercializeze 10 recipiente a câte 20 tablete fiecare, ce conțineau produs ce avea ca substanță activă fosfura de aluminiu.<br/><br/>Cercetările au arătat că persoana în cauză ar fi procurat ilegal produsele de la societatea unde era angajat, iar în urma verificărilor efectuate la aceasta au fost identificate 13 recipiente a câte 333 tablete fiecare cu substanță activă fosfura de aluminiu (total 4.329 tablete), deținute ilegal.<br/><br/>În cauză au fost întocmite dosare penale sub aspectul săvârșirii infracțiunilor de trafic de produse sau substanțe toxice (3 fapte).<br/><br/>Un alt exemplu vine din luna septembrie a acestui an, când polițiștii Serviciului Arme, Explozivi şi Substanţe Periculoase Galați au efectuat verificări la o societate din județ constatând că aceasta deținea ilegal și comercializa, fără a deține autorizație, 175 de tablete de produs ce conțineau fosfură de aluminiu. Și în acest caz a fost întocmit dosar penal sub aspectul săvârșirii infracţiunii de trafic de produse ori substanțe toxice.<br/><br/>Tot la Galați, în aprilie polițiștii au identificat într-o magazie 208 tablete de insecticid ce conțineau fosfură de aluminiu. Tabletele erau deținute ilegal, având termenul de valabilitate expirat.<br/><br/>De asemenea, au fost depistate 45.000 de kilograme de îngrășăminte chimice care erau depozitate în condiții improprii pe sol.<br/><br/>Au fost întocmit dosar penal pentru trafic de produse sau substanțe toxice, neluarea măsurilor de eliminare totală a substanţelor şi preparatelor periculoase, care au devenit deşeuri și nerespectarea obligației de depozitare a îngrășămintelor chimice și a produselor de protecția plantelor numai ambalate și în locuri protejate.<br/><br/>Și în luna mai polițiștii au găsit la punctul de lucru al unei societăți comerciale din Galați 32 de tablete de insecticid ce conțineau fosfură de aluminiu, deținute fără autorizație pentru produse de protecție a plantelor clasificate toxice sau foarte toxice.<br/><br/>Totodată, în urma verificărilor s-a constatat că societatea deținea 33 de litri de produse de protecție a plantelor, expirate, față de care administratorul nu a luat măsura neutralizării printr-o societate autorizată.<br/><br/>A fost întocmit dosar penal pentru săvârşirea infracţiunilor de trafic de produse sau substanțe toxice și neluarea măsurilor de eliminare totală a substanţelor şi preparatelor periculoase care au devenit deşeuri.<br/><br/>Tot în cursul lunii mai 2018, polițiștii Serviciului Arme, Explozivi şi Substanţe Periculoase Ialomița au efectuat verificări la punctul de lucru al unei societăți comerciale unde au identificat 3 kilograme de produse ce conțineau fosfură de aluminiu, deținute ilegal, având termenul de valabilitate expirat. Societatea în cauză nu deținea autorizație pentru produse de protecție a plantelor clasificate toxice sau foarte toxice. <br/><br/>În cauză a fost întocmit dosar penal sub aspectul săvârşirii infracţiunilor de trafic de produse sau substanțe toxice și neluarea măsurilor de eliminare totală a substanţelor şi preparatelor periculoase care au devenit deşeuri.</p>
    </article>
  </body>
</html>