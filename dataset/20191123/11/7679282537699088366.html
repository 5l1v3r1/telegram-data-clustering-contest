<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-bihar-primary-teacher-recruitment-2019-schedule-chanages-know-new-dates-2864321.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T11:48:39+00:00"/>
    <meta property="og:title" content="बिहार 1 लाख शिक्षक भर्ती : प्रारंभिक शिक्षकों की बहाली का शेड्यूल बदला"/>
    <meta property="og:description" content="बिहार के करीब एक लाख प्रारंभिक शिक्षकों के रिक्त पदों पर चल रही नियोजन की प्रक्रिया का शिड्यूल बदल गया है। कई जिलों में रोस्टर का अनुमोदन एवं अनुमोदित रोस्टर विभिन्न कारणों से नियोजन इकाई को नहीं..."/>
  </head>
  <body>
    <article>
      <h1>बिहार 1 लाख शिक्षक भर्ती : प्रारंभिक शिक्षकों की बहाली का शेड्यूल बदला</h1>
      <address><time datetime="2019-11-23T11:48:39+00:00">23 Nov 2019, 11:48</time> by <a rel="author">हिन्दुस्तान ब्यूरो ,पटना</a></address>
      <p>बिहार के करीब एक लाख प्रारंभिक शिक्षकों के रिक्त पदों पर चल रही नियोजन की प्रक्रिया का शिड्यूल बदल गया है। कई जिलों में रोस्टर का अनुमोदन एवं अनुमोदित रोस्टर विभिन्न कारणों से नियोजन इकाई को नहीं भेजे जाने के कारण शिक्षा विभाग ने नियोजन की पूर्व घोषित समय तालिका में संशोधन किया है। हालांकि प्रारंभिक शिक्षकों के पद पर नियोजन के लिए आवेदन की अंतिम तिथि पूर्ववत है। 23 नवम्बर यानी कि शनिवार तक ही इच्छुक अभ्यर्थी आवेदन कर सकते हैं।</p>
      <p>शुक्रवार को शिक्षा विभाग के उप सचिव द्वारा जारी अधिसूचना के मुताबिक संशोधित शिड्यूल के तहत 5 दिसम्बर तक मेधा सूची की तैयारी होगी। 11 दिसम्बर तक मेधा सूची का नियोजन समिति द्वारा अनुमोदन होगा। 16 दिसम्बर तक मेधा सूची प्रकाशित की जाएगी। 2 से 17 जनवरी 2020 तक मेधा सूची पर आपत्ति की जा सकेगी। आपत्तियों का निराकरण 21 जनवरी तक तथा मेधा सूची का अंतिम प्रकाशन 25 जनवरी तक होगा। जिला द्वारा पंचायत एवं प्रखंड की मेधा सूची का अनुमोदन 24 फरवरी तक व नियोजन इकाई द्वारा मेधा सूची का सार्वजनीकरण 29 फरवरी तक होगा। अनुमोदित मेधा सूची एवं आरक्षण रोस्टर पंजी के अनुरूप उपलब्ध रिक्ति के आधार पर चयन सूची का निर्माण 5 मार्च तक होगा। चयनित अभ्यर्थियों के प्रमाण पत्रों की जांच एवं नियोजन पत्र 31 मार्च तक दिए जाएंगे।</p>
    </article>
  </body>
</html>