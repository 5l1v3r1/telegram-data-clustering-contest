<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/23/sports/flamengko-kai-river-pleit-sygkrouontai-ston-teliko-tou-kopa-limpertadores/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T11:15:08+00:00"/>
    <meta property="og:title" content="Φλαμένγκο και Ρίβερ Πλέιτ συγκρούονται στον τελικό του Κόπα Λιμπερταδόρες"/>
    <meta property="og:description" content="Η ώρα της στέψης για το φετινό Κόπα Λιμπερταδόρες έφτασε, με τη Φλαμέγκο και τη Ρίβερ Πλέιτ να αναμετρώνται στη Λίμα του Περού (22:00 One Channel) για το βαρύτιμο τρόπαιο"/>
  </head>
  <body>
    <article>
      <h1>Φλαμένγκο και Ρίβερ Πλέιτ συγκρούονται στον τελικό του Κόπα Λιμπερταδόρες</h1>
      <h2>Η ώρα της στέψης για το φετινό Κόπα Λιμπερταδόρες έφτασε, με τη Φλαμέγκο και τη Ρίβερ Πλέιτ να αναμετρώνται στη Λίμα του Περού (22:00 One Channel) για το βαρύτιμο τρόπαιο</h2>
      <address><time datetime="2019-11-23T11:15:08+00:00">23 Nov 2019, 11:15</time> by <a rel="author">ΤοΒΗΜΑ Team</a></address>
      <p>Στη Λίμα του Περού θα είναι στραμμένα απόψε (22:00 One Channel) τα βλέμματα όλου του ποδοσφαιρικού κόσμου, καθώς η Φλαμένγκο θα αντιμετωπίσει τη Ρίβερ Πλέιτ στο Monumental για τον τελικό του Κόπα Λιμπερταδόρες.</p>
      <p>Ο 60ός τελικός θα είναι μονός (όπως άλλωστε και του Copa Sudamericana) και θα γίνεται σε ουδέτερο έδαφος αρχής γενομένης από φέτος, ύστερα από όσα συνέβησαν στους περσινούς τελικούς μεταξύ Ρίβερ και Μπόκα. Φυσικά με χρήση και της τεχνολογίας VAR που ήδη έχει εισαχθεί στο τουρνουά από τη φάση νοκ-άουτ.</p>
      <p>
        <a href="https://www.in.gr/2019/11/23/politics/kommata/pasok-den-einai-edo-oute-enomeno-oute-dynato-synedrio-polla-erotimatika/">Το ΠΑΣΟΚ… δεν είναι εδώ, ούτε ενωμένο, ούτε δυνατό – Συνέδριο με πολλά ερωτηματικά</a>
      </p>
      <p>Προσπαθώντας έτσι να… πλησιάσει περισσότερο την ευρωπαϊκή μορφή της διοργάνωσης, το Champions League.</p>
      <p>Θα χρειαστεί φυσικά πολύ περισσότερα, αφού αρκεί να αναλογιστεί κάποιος, πως η συνολική αξία των δύο φιναλίστ, Φλαμένγκο (125,35 εκατ. ευρώ )και Ρίβερ Πλέιτ (154,65 εκατ. ευρώ) σύμφωνα με την ιστοσελίδα transfertmarkt, φτάνει τα 280 εκατ. ευρώ, ενώ ο τελευταίος τελικός του Champions League, ανάμεσα σε Λίβερπουλ και Τότεναμ «άξιζε» 1.786.000.000 ευρώ!</p>
      <p>Η απόφαση αυτή της CONMEBOL, θεωρήθηκε ελιτιστική και άδικη και αντιμετωπίστηκε με απογοήτευση από τους περισσότερους οπαδούς, αφού αναφέρεται σε μια ήπειρο όπου οι αποστάσεις είναι τεράστιες, οι μεταφορικές συνδέσεις είναι φτωχές και οι περισσότερο οπαδοί δεν διαθέτουν τα απαραίτητα χρήματα. Είναι χαρακτηριστικό, ότι οι πτήσεις από το Ρίο στην Λίμα κοστίζουν επτά (!) φορές τον κατώτατο μισθό της Βραζιλίας, ενώ το πιο ακριβό εισιτήριο έχει κόστος 226 ευρώ.</p>
      <p>Συνολικά 146,3 εκατ. ευρώ μοιράστηκαν όσοι συμμετείχαν στην διοργάνωση, ενώ οι πρωταθλητές θα βάλουν στα ταμεία τους 18,4 εκατ. ευρώ.</p>
      <p>Είναι γνωστό, ότι η CONMEBOL όρισε το Σαντιάγκο αρχικά ως χώρο φιλοξενίας του τελικού, αλλά οι ταραχές στην χώρα, είχε ως συνέπεια την… μετακόμισή του στη Λίμα, μία πόλη στην οποία συμφώνησαν και οι δυο ομάδες.</p>
      <p>Η νέα ώρα (απόγευμα Νότιας Αμερικής) φαίνεται να δυσκολεύει μόνο τους θεατές στην Άπω Ανατολή μιας και θα είναι ξημερώματα.</p>
      <p>Ο τελικός θα μεταδοθεί σε 169 χώρες με δυνητικό «ακροατήριο» πέντε δισεκατομμύρια θεατές, ενώ για πρώτη φορά θα μεταδοθεί «ζωντανά», στην διάρκεια αεροπορικών πτήσεων και σε διεθνείς κρουαζιέρες.</p>
      <p>Οι δύο ομάδες βρίσκονται από προχθές στην Λίμα, φτάνοντας με δύο ώρες διαφορά, πρώτα η Ρίβερ και μετά η Φλαμένγκο.</p>
      <p>Στην Λίμα, η Ρίβετ Πλέιτ του Μαρτσέλο Γκαγιάρδο, θα προσπαθήσει να υπερασπιστεί το «στέμμα» της, απέναντι στην… φοβερή Φλαμένγκο του Ζόρζε Ζέσους.</p>
      <p>Συνολικά 13 προπονητές έχουν κατακτήσει το τρόπαιο περισσότερες από μία φορά (τέσσερα Κόπα Λιμπερταδόρες έχει κατακτήσει ο Κάρλος Μπιάνκι, από δύο με Μπόκα και με Βελέζ), επτά οι τίτλοι που έχει η πολυνίκης της διοργάνωσης, Ιντεπεντιέντε (Αργεντινή), τέσσερις οι τίτλοι για την Ρίβερ Πλέιτ, ένας για την Φλαμένγκο και 25 οι τίτλοι για την Αργεντινή, την χώρα με τους περισσότερους.</p>
      <p>Από τότε που ο Γκαγιάρδο ανέλαβε τους «εκατομμυριούχους» τον Ιούνιο του 2014, η Ρίβερ Πλέιτ (ομάδα με 15,7 εκατομμύρια ακολούθους στα social media) έχει κατακτήσει έξι ηπειρωτικά τρόπαια, συμπεριλαμβανομένων δύο Κόπα Λιμπερταδόρες (2015 και 2018).</p>
      <p>Ο τελικός του περασμένου έτους εναντίον της Μπόκα Τζούνιορς θεωρήθηκε ως ο σημαντικότερος αγώνας στην ιστορία της ομάδας.</p>
      <p>Πρώτος σκόρερ μέχρι τώρα είναι με επτά γκολ ο Γκαμπριέλ Μπαρμπόζα (Φλαμένγκο), επτά είναι τα γκολ που έχει δεχθεί η Ρίβερ Πλέιτ και οκτώ η Φλαμένγκο σε 12 ματς στο τουρνουά 2019, ενώ 22 τα γκολ που έχει σημειώσει η Φλαμένγκο και 15 η Ρίβερ Πλέιτ.</p>
      <p>Πάντως πολλοί, αν και εντυπωσιασμένοι από την Ριβερ Πλέιτ, βλέπουν τους Βραζιλιάνους ως πιθανούς νικητές. Τις τελευταίες δεκαετίες η Φλαμένγκο έχει αποκτήσει φήμη… σπάταλης ομάδας.</p>
      <p>Η ομάδα του Ρίο ντε Τζανέιρο, η πιο δημοφιλής στη Βραζιλία, επένδυσε αρκετά χρήματα, αλλά δεν είδε μια ικανοποιητική απόδοση.</p>
      <p>Τον Ιούνιο, μια σημαντική στιγμή στην Ιστορία τους, δημιούργησε η άφιξη του Πορτογάλου προπονητή Ζόρζε Ζέσους. «Ο Κύριος και ο Σωτήρας μας», λένε γι αυτόν οι φίλοι της Φλαμένγκο (ομάδα με 14,14 εκατομμύρια ακολούθους στα social media) που λατρεύουν πλέον τον πρώην προπονητή της Μπενφίκα. Όχι άδικα, αφού μέσα σε λιγότερο από έξι μήνες φαίνεται να ξύπνησε τον γίγαντα του ποδοσφαίρου της Βραζιλίας.</p>
      <p>Μερικοί οπαδοί, αντιστάθηκαν αρχικά στην ιδέα ενός αλλοδαπού προπονητή, αλλά με την εμπειρία και τις γνώσεις που απέκτησε, κατακτώντας δώδεκα τρόπαια με την Μπενφίκα και την Σπόρτινγκ, ο Ζέσους μπόρεσε να εφαρμόσει μια πλήρη αλλαγή στη νοοτροπία και το στυλ παιχνιδιού της Φλαμένγκο. Ο σύλλογος ενισχύθηκε με την απόκτηση των Φελίπε Λουίς, Ζέρσον και Ραφίνια.</p>
      <p>Η καταπληκτική εμφάνιση στον ημιτελικό στο Μαρακανά και η συντριβή της Γκρέμιο (5-0), νικήτριας του Κόπα Λιμπερταδόρες 2017, που προηγουμένως ήταν διάσημη για την αμυντική της σταθερότητα, επιβεβαίωσε ότι αυτή η ομάδα είναι το καλύτερο που είχε ο σύλλογος από τότε που ο Ζίκο την οδήγησε στον διηπειρωτικό τίτλο το 1981. Η Φλαμένγκο είναι τώρα 25 αγώνες αήττητη τόσο το πρωτάθλημα όσο και το Copa Libertadores.</p>
      <p>Απέχει μόλις δύο βαθμούς από την εξασφάλιση του τίτλου στο Brasileirão, πρώτη φορά μετά από 10 χρόνια και έχει φτάσει στον τελικό του Libertadores για πρώτη φορά, σε διάστημα της… μισής ηλικίας των περισσότερων φιλάθλων της. Τώρα, έχει την ευκαιρία απλά να μετρατρέψει ένα σπουδαίο έτος σε τέλειο. Εξασφαλίζοντας παράλληλα θέση στο Μουντιάλ συλλόγων του Κατάρ (11-21.12).</p>
      <p>Εννέα ομάδες έχουν κατακτήσει το τρόπαιο τα τελευταία 10 χρόνια, χωρίς ανάμεσά τους να βρίσκονται οι Βραζιλιάνοι, μιας και το 1981 είναι έως τώρα, ο πρώτος και μοναδικός τους τίτλος, στον μόνο τελικό που έφτασαν.</p>
      <p>Αν τα καταφέρουν πάντως αυτή τη φορά στη Λίμα, θα έχει χρειαστεί να κάνουν 38.738 χιλιόμετρα, ξεκινώντας και επιστρέφοντας… σπίτι τους.</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>