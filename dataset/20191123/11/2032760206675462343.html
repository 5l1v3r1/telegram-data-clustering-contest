<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90360"/>
    <meta property="og:site_name" content="Denník politika"/>
    <meta property="article:published_time" content="2019-11-23T11:35:09+00:00"/>
    <meta property="og:title" content="Ministerstvo spravodlivosti testuje na súdoch hodnotiaci projekt, má optimalizovať procesy"/>
    <meta property="og:description" content="23.11.2019 (Webnoviny.sk) – Ministerstvo spravodlivosti SR testuje na desiatich súdoch hodnotiaci projekt. Jeho cieľom je optimalizovanie procesov. Agentúru SITA o tom informoval tlačový odbor ministerstva, pričom projekt spustili ešte v lete roku 2017. Výsledky budú známe v budúcom roku. Rezort spravodlivosti okrem spomínaného projektu spustil nedávno aj elektronický systém, ktorý súdy upozorní na jednotlivé úkony v konaniach."/>
  </head>
  <body>
    <article>
      <h1>Ministerstvo spravodlivosti testuje na súdoch hodnotiaci projekt, má optimalizovať procesy</h1>
      <address><time datetime="2019-11-23T11:35:09+00:00">23 Nov 2019, 11:35</time> by <a rel="author">Webnoviny</a></address>
      <p>23.11.2019 (Webnoviny.sk) – Ministerstvo spravodlivosti SR testuje na desiatich súdoch hodnotiaci projekt. Jeho cieľom je optimalizovanie procesov. Agentúru SITA o tom informoval tlačový odbor ministerstva, pričom projekt spustili ešte v lete roku 2017. Výsledky budú známe v budúcom roku. Rezort spravodlivosti okrem spomínaného projektu spustil nedávno aj elektronický systém, ktorý súdy upozorní na jednotlivé úkony v konaniach.</p>
      <h3>Spracovanie súdnej mapy</h3>
      <p>V budúcnosti bude na základe viacerých podkladov spracovaná aj takzvaná súdna mapa, ktorá by mohla jednotlivé pracoviská rozdeliť podľa konkrétnej agendy. V praxi by tak jeden okresný súd riešil iba trestnoprávnu agendu, iný civilné spory a podobne.</p>
      <p>„<i>Proces samohodnotenia a s ním spojené dokumenty sú pre organizáciu mimoriadne dôležité nielen počas trvania tohto projektu. Podrobne mapujú fungovanie organizácie, jej silné stránky, ale hovoria aj o oblastiach na zlepšenie, ktoré sa v ďalšej fáze stali námetmi do Akčného plánu zlepšovania s realizáciou úloh na obdobie dvoch rokov,</i>“ vysvetlila Andrea Jančeková zo sekcie koordinácie projektov Ministerstva spravodlivosti SR.</p>
      <h3>Výrazný progres vo fungovaní</h3>
      <p>„<i>Model CAF (Zavedenie Spoločného systému hodnotenia kvality) umožňuje organizáciám pozrieť sa na svoje fungovanie celostným prístupom, čo stále nie je samozrejmosťou pri organizáciách verejnej správy. Organizácie, ktoré model implementovali, zaznamenali aj napriek počiatočným neistotám výrazný progres vo svojom fungovaní a na základe trvalého zlepšenia, vzájomného učenia sa a porovnávania, skvalitňujú svoje fungovanie alebo sú dokonca lídrami vo svojom odvetví,</i>“ dodala Jančeková.</p>
      <p>Na projekte participovalo desať súdov, konkrétne Krajský súd v Košiciach, Okresný súd Košice I., Okresný súd Košice II., Okresný súd Banská Bystrica, Okresný súd Žiar nad Hronom, Okresný súd Rimavská Sobota, Krajský súd v Banskej Bystrici, Krajský súd v Prešove, Krajský súd v Nitre a Okresný súd Lučenec. Projekt sa začal v júli 2017 a skončí sa vo februári 2020.</p>
      <p>Viac k témam: <a href="https://www.webnoviny.sk/tag/sudy/"><u>súdy</u></a><br/>Zdroj: Webnoviny.sk – <a href="https://www.webnoviny.sk/ministerstvo-spravodlivosti-testuje-na-sudoch-hodnotiaci-projekt-ma-optimalizovat-procesy/"><u>Ministerstvo spravodlivosti testuje na súdoch hodnotiaci projekt, má optimalizovať procesy</u></a> © SITA Všetky práva vyhradené.</p>
    </article>
  </body>
</html>