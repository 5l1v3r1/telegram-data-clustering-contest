<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/ms5-ultima-chance-nuove-elezioni-leader-conte-di-battista-638926.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-23T11:59:00+00:00"/>
    <meta property="og:title" content="M5S, ultima chance nuove elezioni. Leader? Conte e Di Battista"/>
    <meta property="og:description" content="Se con la Lega il 5s perse credito a causa delle incertezze sul tema migratorio, (ricordate le esternazioni dei vari Fico, Gallo, Nugnes?) con il PD siamo..."/>
  </head>
  <body>
    <article>
      <h1>M5S, ultima chance nuove elezioni. Leader? Conte e Di Battista</h1>
      <address><time datetime="2019-11-23T11:59:00+00:00">23 Nov 2019, 11:59</time> by <a rel="author">Marco Giannini</a></address>
      <p>
        <b>Se con la Lega il 5s perse credito a causa delle incertezze sul tema migratorio, (ricordate le esternazioni dei vari Fico, Gallo, Nugnes?) con il PD siamo di fronte ad una perdita di credibilità alla radice. </b>
      </p>
      <p>Un Movimento anti sistema non può che estinguersi alleandosi con i progressisti che in tutto il mondo sono le perpetue degli alti prelati dell'austerity. </p>
      <p>Stare con Salvini quindi non può equivalere alla alleanza col PD, la prima scelta è opinabile , la seconda è contro natura, <b>a meno che non si creda che gli italiani antepongano i massimi sistemi al lavoro per se stessi e per i figli, a radicali detassazioni, al g-local, alle tradizioni, al benessere.</b></p>
      <p>I progressisti con l'appoggio delle lobbies globali formano partiti in men che non si dica per terminare il sogno che fu di Gianroberto Casaleggio e le sardine ne sono solo un esempio; il "sardinismo" è contro-rivoluzionario, restauratore-reazionario, la versione italiana ed ancor più politically correct del "gretismo".</p>
      <p><b>I conservatori non hanno questa tendenza alla gemmazione continua e disinvolta di micropartiti e poltrone: al di là del nome fuorviante, gli unici che mirano a ribaltare la feroce euroburocrazia finanziaria sono proprio loro. </b>Già pronti i peones progressisti interni al Movimento (Morra, Lombardi, Fico, Giarrusso ecc) a lapidare politicamente Di Maio per fare peggio di lui.</p>
      <p>L'ultima chance del Movimento 5 Stelle è tornare sui suoi passi andando a nuove elezioni, cestinare chi nel sistema ha attecchito un po' troppo dopo ben due mandati parlamentari (i peones appunto) e ripartire da zero.</p>
      <p>
        <b>I leader carismatici ci sono: uno è premier in carica, uno è in Iran.</b>
      </p>
    </article>
  </body>
</html>