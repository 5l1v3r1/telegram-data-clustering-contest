<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/598724/trifasiki-i-nea-kataigida-pou-tha-ktypisei-tin-ellada"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T11:41:00+00:00"/>
    <meta property="og:title" content="«Τριφασική» η νέα καταιγίδα που θα κτυπήσει την Ελλάδα"/>
    <meta property="og:description" content="Μεγάλες ποσότητες βροχής, ικανές να δημιουργήσουν προβλήματα, προβλέπει η μετεωρολογική υπηρεσία meteo του Εθνικού Αστεροσκοπείου Αθηνών   Σε τρεις..."/>
  </head>
  <body>
    <article>
      <h1>«Τριφασική» η νέα καταιγίδα που θα κτυπήσει την Ελλάδα</h1>
      <address><time datetime="2019-11-23T11:41:00+00:00">23 Nov 2019, 11:41</time> by <a rel="author">sigmalive</a></address>
      <p>Μεγάλες ποσότητες βροχής, ικανές να δημιουργήσουν προβλήματα, προβλέπει η μετεωρολογική υπηρεσία meteo του Εθνικού Αστεροσκοπείου Αθηνών</p>
      <p>Σε τρεις φάσεις θα εξελιχθεί η νέα έντονη κακοκαιρία «Γηρυόνης», που αναμένεται να επηρεάσει τη χώρα με ισχυρές βροχές και καταιγίδες, καθώς επίσης με πολύ θυελλώδεις νοτιάδες από την Κυριακή έως την Τρίτη. Η μετεωρολογική υπηρεσία meteo του Εθνικού Αστεροσκοπείου Αθηνών,<a href="https://www.sigmalive.com/news/greece/598699/meta-tin-viktoria-neo-kyma-kakokairias-stin-elladaerxetai-o-giryonis"> που «βάφτισε» τη νέα κακοκαιρία, επισημαίνει ότι κατά το επόμενο τριήμερο θα πέσουν σημαντικές ποσότητες βροχής, ικανές να δημιουργήσουν προβλήματα.</a></p>
      <p>Στην πρώτη φάση την Κυριακή 24/11, βροχές και σποραδικές καταιγίδες θα εκδηλώνονται κατά τόπους στα ηπειρωτικά, ενώ εξαιρούνται η Ανατολική Μακεδονία και η Θράκη. Τα φαινόμενα τις απογευματινές ώρες θα ενταθούν και ενδεχομένως θα επηρεάσουν τις Σποράδες και τη Δυτική Κρήτη. Κατά τη δεύτερη φάση από αργά το βράδυ της Κυριακής έως και τις απογευματινές ώρες της Δευτέρας, ένα μέτωπο ισχυρότατων καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Στις περιοχές που θα επηρεαστούν, συμπεριλαμβάνονται ο νομός Αττικής και η πόλη της Αθήνας.</p>
      <p>Τέλος, στην τρίτη φάση, από τις βραδινές ώρες της Δευτέρας έως και τις απογευματινές ώρες της Τρίτης, ένα τρίτο κύμα τοπικά ισχυρών βροχών και καταιγίδων θα επηρεάσει κυρίως τα νότια και ανατολικά ηπειρωτικά και θαλάσσια τμήματα της χώρας.</p>
    </article>
  </body>
</html>