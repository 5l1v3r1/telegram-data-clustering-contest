<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200882/%D8%A7%D8%B9%D8%AA%D8%B1%D8%A7%D8%B6-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%DA%AF%DB%8C%D8%A7%D9%87%D8%AE%D9%88%D8%A7%D8%B1-%D8%A8%D9%87-%D9%86%D9%82%D8%A7%D8%B4%DB%8C-%D9%82%D8%B1%D9%86-%D9%87%D9%81%D8%AF%D9%87%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:41:41+00:00"/>
    <meta property="og:title" content="اعتراض دانشجویان گیاهخوار به نقاشی قرن هفدهم"/>
    <meta property="og:description" content="یک تابلو نقاشی متعلق به قرن هفدهم که در سالن‌ غذاخوری یکی از دانشکده‌های دانشگاه «کمبریج» نصب شده بود به دلیل اعتراض دانشجویان گیاه‌خوار از سالن برداشته شد."/>
  </head>
  <body>
    <article>
      <h1>اعتراض دانشجویان گیاهخوار به نقاشی قرن هفدهم</h1>
      <address><time datetime="2019-11-23T11:41:41+00:00">23 Nov 2019, 11:41</time> by <a rel="author">پیوند مرزوقی</a></address>
      <p>یک تابلو نقاشی متعلق به قرن هفدهم که در سالن‌ غذاخوری یکی از دانشکده‌های دانشگاه «کمبریج» نصب شده بود به دلیل اعتراض دانشجویان گیاه‌خوار از سالن برداشته شد.</p>
      <p>به گزارش ایسنا و به نقل از دیلی میل، مسوولان یکی از کالج‌های دانشگاه «کمبریج» با اعتراضات گروهی از دانشجویان مواجه شدند که می‌گفتند تابلو نقاشی بزرگی که در سالن غذاخوری دانشکده نصب شده است و چندین حیوان مرده را به تصویر می‌کشد، اشتهای آن‌ها را کور کرده است.</p>
      <p>این تابلو نقاشی که «بازار حیوانات شکارشده» نام‌ دارد یکی از آثاری است که توسط «فرانس اسنایدرز» ـ نقاش بلژیکی ـ خلق‌ شده است  و مجموعه‌ای از حیوانات شکارشده از جمله گوزن، گراز و مرغ را درحالی که روی هم انباشته‌ شده‌اند یا از سقف آویزان شده‌اند، به تصویر می‌کشد.</p>
      <p> این دانشکده تابلو نقاشی «بازار حیوانات شکارشده» را برای مدتی طولانی از موزه «Fitzwilliam» دانشگاه کمبریج امانت گرفته بود، اما مسئولان دانشکده پس از شکایت‌های دانشجویان به این نتیجه رسیدند که سالن‌غذاخوری مکان مناسبی برای نصب این تابلو نبوده و این اثر را دوباره به موزه «Fitzwilliam» بازگرداندند.</p>
      <p>حالا مسوولان این موزه، این تابلو نقاشی را در نمایشگاهی با موضوع «غذا در هنر اروپا از سال ۱۵۰۰ تا ۱۸۰۰ میلادی»‌ به نمایش گذاشته‌اند.</p>
      <p>انتهای پیام</p>
    </article>
  </body>
</html>