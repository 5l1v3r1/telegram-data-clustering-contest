<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188351/"/>
    <meta property="og:site_name" content="Janam TV"/>
    <meta property="article:published_time" content="2019-11-23T11:10:41+00:00"/>
    <meta property="og:title" content="ഓണ്‍ലൈന്‍ ടാക്‌സികള്‍ വെല്ലുവിളി; കൊല്‍ക്കത്തയില്‍ നിന്ന് മഞ്ഞ ടാക്സികള്‍ പിന്‍വാങ്ങുന്നു"/>
    <meta property="og:description" content="കൊല്‍ക്കത്ത: കൊല്‍ക്കത്ത നഗരത്തിന്റെ മുഖമുദ്രയായിരുന്ന മഞ്ഞ ടാക്സികള്‍ പിന്‍വാങ്ങുന്നു. ഓണ്‍ ലൈന്‍ ടാക്‌സികള്‍ കളത്തില്‍ നിറഞ്ഞതോടെയാണ് പിന്‍വാങ്ങാന്‍"/>
  </head>
  <body>
    <article>
      <h1>ഓണ്‍ലൈന്‍ ടാക്‌സികള്‍ വെല്ലുവിളി; കൊല്‍ക്കത്തയില്‍ നിന്ന് മഞ്ഞ ടാക്സികള്‍ പിന്‍വാങ്ങുന്നു</h1>
      <address><time datetime="2019-11-23T11:10:41+00:00">23 Nov 2019, 11:10</time> by <a rel="author">Janam TV Web Desk</a></address>
      <p>കൊല്‍ക്കത്ത: കൊല്‍ക്കത്ത നഗരത്തിന്റെ മുഖമുദ്രയായിരുന്ന മഞ്ഞ ടാക്സികള്‍ പിന്‍വാങ്ങുന്നു. ഓണ്‍ ലൈന്‍ ടാക്‌സികള്‍ കളത്തില്‍ നിറഞ്ഞതോടെയാണ് പിന്‍വാങ്ങാന്‍ മഞ്ഞ അംബാസിഡര്‍ ടാക്‌സികള്‍ തയ്യാറായത്.</p>
      <p>എണ്‍പതുകള്‍ അംബാസിഡര്‍ കാറുകളുടെ രാജകീയ കാലമായിരുന്നു. മഞ്ഞനിറത്തിലുള്ള അംബാസിഡര്‍ കാറുകള്‍ നിലവില്‍ ഇരുപതിനായിരത്തില്‍ താഴെ മാത്രമാണ് ഉള്ളത്. അംബാസിഡര്‍ കാറിന്റെ നിര്‍മാതാക്കളായ ഹിന്ദുസ്ഥാന്‍ മോട്ടോഴ്സ് കമ്പനി പൂട്ടിയതാണ് മഞ്ഞടാക്സികളുടെ എണ്ണത്തില്‍ ഗണ്യമായ കുറവ് വരാന്‍ കാരണമായത്.</p>
      <p>എങ്കിലും ഇന്നും ടാക്സി ഓടിച്ച് ജീവിക്കുന്ന ആയിരങ്ങള്‍ കൊല്‍ക്കത്ത നഗരത്തിലുണ്ട്. ബംഗാളികള്‍ക്ക് മാത്രമല്ല, അയല്‍ സംസ്ഥാനങ്ങളില്‍ നിന്ന് കൊല്‍ക്കത്തയിലെത്തിയവര്‍ക്കും മഞ്ഞടാക്സി ഉപജീവനമാര്‍ഗമായിരുന്നു.</p>
      <p>ഓണ്‍ലൈന്‍ ടാക്സികളുടെ വരവിനൊപ്പം പ്രതാപകാലത്ത് യാത്രക്കാരോട് പരുഷമായി പെരുമാറിയിരുന്നതും മഞ്ഞ ടാക്സികളെ ജനങ്ങളില്‍ നിന്നകറ്റി. നോ റെഫ്യൂസല്‍ സംവിധാനം നടപ്പാക്കിയതോടെ വീണ്ടും മഞ്ഞ ടാക്സികള്‍ ജനങ്ങള്‍ ഉപയോഗിച്ചു തുടങ്ങി. കാലതാമസം കൂടാതെ മഞ്ഞടാക്സികള്‍ പൂര്‍ണമായും കൊല്‍ക്കത്തയില്‍ നിന്ന് പിന്‍വാങ്ങും.</p>
    </article>
  </body>
</html>