<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191123-egy-het-alatt-haromszorosara-nott-szamoan-a-jarvany-halottainak-szama.html"/>
    <meta property="og:site_name" content="Origo"/>
    <meta property="article:published_time" content="2019-11-23T11:49:00+00:00"/>
    <meta property="og:title" content="Már azt hittük eltűnt, de újra felütötte a fejét a kanyaró járvány"/>
    <meta property="og:description" content="Háromszor annyi megbetegedést regisztráltak, mint egy évvel korábban."/>
  </head>
  <body>
    <article>
      <h1>Már azt hittük eltűnt, de újra felütötte a fejét a kanyaró járvány</h1>
      <address><time datetime="2019-11-23T11:49:00+00:00">23 Nov 2019, 11:49</time> by <a rel="author">Origo</a></address>
      <p>
        <b>Egy hét alatt több mint háromszorosára, húszra emelkedett a szamoai kanyarójárvány halálos áldozatainak száma, és majdnem mindegyikük kisgyerek - közölte szombaton a csendes-óceáni szigetország kormánya.</b>
      </p>
      <h3>Csak nemrég tették kötelezővé az oltást</h3>
      <p>A 200 ezer lakosú Szamoán október végén, az első halálesetek hatására jelentették be, hogy ismét kanyarójárvány van, egy héttel ezelőtt pedig szükséghelyzetet hirdetettek ki: felfüggesztették az oktatást az összes iskolában és korlátozzák a gyülekezést.</p>
      <figure>
        <img src="https://cdn.nwmgroups.hu/s/img/i/1904/20190430kanyaro4.jpg?w=644&amp;h=430"/>
        <figcaption>A kanyaró lappangási ideje 7-13 nap<cite>Forrás: flickr.com</cite></figcaption>
      </figure>
      <p>A szombati adatok szerint a kanyarógyanús betegek száma 1644 darab.</p>
      <p>
        <mark>A betegségben elhunytak egy kivételével mind öt év alatti gyerekek.</mark>
      </p>
      <p>Az ENSZ Gyermekalapja (UNICEF) a héten 110 ezer adag oltóanyagot szállított Szamoára, és a hatóságok az oltás nemrég történt kötelezővé tételétől remélik, hogy sikerül megfékezni a járványt.</p>
      <p>Az UNICEF elkezdett egyeztetni a térség többi apró szigetországával is arról, hogy oda is szállít vakcinát, és kötelezővé teszik az oltást a járvány továbbterjedésének megakadályozására. Ausztrália és Új-Zéland úgy segít, hogy orvosokat, ápolókat küldött, egyelőre csak Szamoára.</p>
      <h3>Három ország is súlyosan érintett</h3>
      <p>A kanyarós megbetegedések száma 2000 és 2016 között világszerte meredeken zuhant, de az utóbbi években a többnyire minden tudományos alapot nélkülöző oltásellenes és szkeptikus kezdeményezések miatt a fertőzés ismét több országban felütötte a fejét, és súlyos gondot jelent.</p>
      <figure>
        <img src="https://cdn.nwmgroups.hu/s/img/i/1904/20190430kanyaro2.jpg?w=644&amp;h=859"/>
        <figcaption>Az oltással több ezer életet megmenthetnek<cite>Forrás: Wikipedia</cite></figcaption>
      </figure>
      <aside>Az Egészségügyi Világszervezet (WHO) adatai szerint az év első hét hónapjában világszerte 360 ezer kanyarós megbetegedést regisztráltak,</aside>
      <p>háromszor annyit, mint egy évvel korábban. A legsúlyosabban érintett országok a Kongói Demokratikus Köztársaság, Madagaszkár és Ukrajna. A kanyaró elleni védőoltás 1970-es években történt széleskörű bevezetése előtt a betegség 7-8 millió gyerek halálát okozta évente.</p>
      <p>(MTI/Reuters)</p>
    </article>
  </body>
</html>