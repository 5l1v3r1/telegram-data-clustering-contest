<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/23/vynshnite-ministri-na-g-20-podkrepi-reformata-na-sto.430574"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T11:25:00+00:00"/>
    <meta property="og:title" content="Външните министри на Г-20 подкрепи реформата на СТО"/>
    <meta property="og:description" content="Не е обсъждана областта на международната сигурност | Dnes.bg"/>
  </head>
  <body>
    <article>
      <h1>Външните министри на Г-20 подкрепи реформата на СТО</h1>
      <h2>Не е обсъждана областта на международната сигурност</h2>
      <address><time datetime="2019-11-23T11:25:00+00:00">23 Nov 2019, 11:25</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>В японския град Нагоя днес завърши срещата на външните министри от страните в Г-20, протекла в три отделни сесии, предаде ТАСС.</p>
      <p>Министрите обсъдиха ситуацията в световната търговия, изпълнението на целите за устойчиво развитие, както и развитието на страните в Африка. Сред важните теми в дневния ред бяха реформирането на Световната търговска организация (СТО) и данъчното облагане на големите компании в сферата на цифровите технологии.</p>
      <p>Японският външен министър Тошимицу Мотеги заяви, че на срещата е било изразено единодушно мнение за нуждата от реформи в СТО и че страните от Г-20 трябва да играят водеща роля в тези реформи, тъй като СТО е ключова структура за гарантиране на функционирането на световната търговия, пише БТА.</p>
      <p>Мотеги изтъкна също важната роля на Всестранното регионално икономическо партньорство (ВРИС), споразумение за което се очаква да бъде подписано догодина.</p>
      <p>"Това е важна структура за световната икономика, понеже ще бъде създадена икономическа зона със свободни правила за търговия в обширен район, включващ Китай и Индия", каза той.</p>
      <p>Руският външен министър Сергей Лавров каза днес пред журналисти, че дневният ред на срещата не е включвал въпроси от областта на международната сигурност, свързани с надпреварата във въоръжаването.</p>
      <p>Форматът на Г-20 представлява важно политически средство за въздействие и трябва да бъде използван за стимулиране на промени в структурата на Международния валутен фонд (МВФ), заяви китайският външен министър Ван И. На този етап МВФ не може да осигури представителство и право на глас на страните с формираща се пазарна икономика и развиващите се държави. Г-20 трябва и занапред да играе ролята на политически механизъм за прокарване на промени, да гарантира запазването на тенденцията за реформиране на фонда и набелязания курс, отбеляза той.</p>
      <p>Участниците в срещата не приеха заключителна декларация.</p>
      <p>Освен министрите от Г-20 в срещата в Нагоя бяха поканени да участват колегите им от Виетнам, Египет, Испания, Холандия, Нова Зеландия, Сенегал, Сингапур, Тайланд и Чили.<br/>В края на форума на специална церемония Япония предаде председателството на Г-20 на Саудитска Арабия. Следващата среща на върха на групата ще се състои в Рияд през ноември 2020 г.</p>
    </article>
  </body>
</html>