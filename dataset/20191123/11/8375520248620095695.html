<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/u-svitovomu-banku-vvazhajut-shcho-moratorij-shkodit-vlasnikam-zemli-v-ukrajini-641917.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T11:32:10+00:00"/>
    <meta property="og:title" content="У Світовому банку вважають, що мораторій шкодить власникам землі в Україні"/>
    <meta property="og:description" content="Банківський сектор готовий до відкриття земельного ринку, для нього це новий і привабливий ринок – Кахконен"/>
  </head>
  <body>
    <article>
      <h1>У Світовому банку вважають, що мораторій шкодить власникам землі в Україні</h1>
      <address>
        <time datetime="2019-11-23T11:32:10+00:00">23 Nov 2019, 11:32</time>
      </address>
      <h4>Банківський сектор готовий до відкриття земельного ринку, для нього це новий і привабливий ринок – Кахконен</h4>
      <p>Світовий банк хоче допомогти фермерам в Україні скористатися повною мірою можливостями відкриття ринку сільськогосподарських земель.</p>
      <p>Про це розповіла директор Світового банку у справах України, Білорусі та Молдови Сату Кахконен в інтерв’ю виданню <a href="https://dt.ua/interview/satu-kahkonen-derzhava-povinna-garantuvati-biznesu-nevtruchannya-u-yogo-robotu-329019_.html">«Дзеркало тижня»</a>.</p>
      <p>«Дрібні фермери – це найбільш вразлива група позичальників, яким і хоче допомогти Світовий банк, аби вони дійсно змогли скористатися повною мірою тими можливостями, які отримають після відкриття ринку сільськогосподарських земель», – наголосила вона.</p>
      <p>Кахконен розповіла, що з урядом обговорювалися різні варіанти, як забезпечити малим фермерам доступ до кредитів, серед іншого обговорювалася схема часткового гарантування кредитів, що зменшить кредитний ризик для банків і стимулюватиме їх зацікавленість у кредитуванні і дрібних фермерів.</p>
      <p>Кахконен констатувала, що банківський сектор готовий до відкриття земельного ринку, для нього це новий і привабливий ринок.</p>
      <p>На переконання директора Світового банку у справах України, Білорусі та Молдови, мораторій шкодить власникам землі, бо їхнє право власності обмежене: вони не можуть використовувати свою землю як банківську заставу, не можуть її продати.</p>
      <blockquote>
        <b>Читайте також: <a href="https://glavcom.ua/news/u-zelenskogo-perekonani-chorniy-rinok-zemli-vinik-vnaslidok-moratoriyu-640337.html">У Зеленського переконані: «чорний ринок» землі виник внаслідок мораторію.</a></b>
      </blockquote>
      <p>Як повідомлялося, <a href="https://glavcom.ua/economics/finances/rada-pidtrimala-u-pershomu-chitanni-zakonoprojekt-pro-rinok-zemli-639676.html">Верховна Рада ухвалила у першому читанні законопроєкт № 2178-10</a> «Про внесення змін до деяких законодавчих актів України щодо обігу земель сільськогосподарського призначення», який передбачає скасування мораторію на продаж землі в Україні з 1 жовтня 2020 року.</p>
      <p>Нагадаємо, у <a href="https://glavcom.ua/economics/finances/svitovij-bank-zadovolenij-tempami-ekonomichnogo-zrostannja-ukrajini-641898.html">Світовому банку задоволені темпами економічного зростання в Україні </a>і очікують на результати розпочатих перетворень уже в найближчі місяці.</p>
      <related>
        <a href="https://glavcom.ua/economics/finances/svitovij-bank-zadovolenij-tempami-ekonomichnogo-zrostannja-ukrajini-641898.html"/>
        <a href="https://glavcom.ua/economics/finances/ukrajintsi-zaplatjat-za-utrimannja-kozhnogo-narodnogo-deputata-345-tisjach-griven-doslidzhennja-641878.html"/>
        <a href="https://glavcom.ua/news/arahamiya-pide-na-dopit-v-nabu-641621.html"/>
      </related>
    </article>
  </body>
</html>