<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622908/%D8%AF%D9%88%D9%85%DB%8C%D9%86-%D8%AC%D9%84%D8%B3%D9%87-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D8%A7%D8%AA%D9%87%D8%A7%D9%85%D8%A7%D8%AA-%D8%AA%DB%8C%D9%85%D9%88%D8%B1-%D8%B9%D8%A7%D9%85%D8%B1%DB%8C-10-%D9%85%D8%AA%D9%87%D9%85-%D9%81%D8%B1%D8%A7%D8%B1%DB%8C%E2%80%8C%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:16:00+00:00"/>
    <meta property="og:title" content="دومین جلسه رسیدگی به اتهامات تیمور عامری/ 10 متهم فراری‌اند"/>
    <meta property="og:description" content="دومین جلسه رسیدگی به اتهامات تیمور عامری و چند متهم دیگر به اتهام اخلال در نظام پولی و ارزی کشور برگزار شد."/>
  </head>
  <body>
    <article>
      <h1>دومین جلسه رسیدگی به اتهامات تیمور عامری/ 10 متهم فراری‌اند</h1>
      <address>
        <time datetime="2019-11-23T11:16:00+00:00">23 Nov 2019, 11:16</time>
      </address>
      <p>
        <i>دومین جلسه رسیدگی به اتهامات تیمور عامری و چند متهم دیگر به اتهام اخلال در نظام پولی و ارزی کشور برگزار شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>قاضی موحد در ابتدای این جلسه گفت: به تاریخ دوم آذرماه ۱۳۹۸ شعبه ۱ ویژه رسیدگی به جرایم اقتصادی با حضور نماینده‌ی دادستان متهمین و وکلای آنها جلسه به صورت علنی تشکیل شده است.</p>
      <p>قاضی موحد با بیان این که در این پرونده به اتهامات ۱۷ شخص حقیقی و ۳ شخص حقوقی رسیدگی می‌شود گفت: ۱۰ نفر از متهمین متواری هستند که وکلای تسخیری آنها حضور دارند.</p>
      <p>وی افزود:‌ جلسه رسمیت دارد و به این وسیله رسمیت دادگاه را اعلام می‌کنم.</p>
      <p>قاضی موحدی از کاظم نجف آبادی فراهانی یکی از متهمین این پرونده خواست که در جایگاه قرار بگیرد و ادامه دفاعیات خود را بیان کند.</p>
      <p>کاظم نجف آبادی فراهانی پس از قرار گرفتن در جایگاه گفت: ریاست محترم شعبه اول ویژه رسیدگی به جرایم اقتصادی، اینجانب کاظم نجف آبادی فراهانی اتهامات وارده را تکذیب می‌کنم. بنده ده سالی است که در بورس کالا فعالیت و امرار معاش می‌کنم و به واسطه این فعالیت و روابط عمومی خوبی که خداوند به من عطا کرده با خیلی از شرکت‌های بازرگانی ارتباط برقرار می‌کردم.</p>
      <p>وی افزود:‌ روزی در بورس با یکی از دوستان که از کارمندان شرکت دلفین آبی بود آشنا شدم و من به این واسطه با مدیران شرکت نیز آشنایی پیدا کردم و هنگامی که متوجه شدم این شرکت در خارج از کشور شعبه دارد خوشحال شدم چرا که مهدی خرمی پور در اربیل عراق فعالیت داشت و برای ما در شرایط تحریم می‌توانست پرفایده باشد.</p>
      <p>نجف آبادی ادامه داد: محمد خرمی پور من را به شرکت دعوت کرد و گفت: مادر زمینه صادرات زعفران، خوشنامیم و قصد داریم در زمینه واردات هم فعالیت کنیم و خوشنام باشیم و می‌خواهیم روغن خام از روسیه وارد کنیم و پس از بسته بندی به عراق صادر کنیم. من شرایط را توضیح دادم و شرکت دلفین آبی کلیه شرایط را قانونی انجام داد که منجر به ثبت سفارش شد. و تمامی مراحل ثبت سفارش به صورت قانونی انجام شده است.</p>
    </article>
  </body>
</html>