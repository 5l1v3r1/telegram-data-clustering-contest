<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806585/%D8%A8%D8%A7%D8%B1-%D8%B3%D9%86%DA%AF%DB%8C%D9%86-%D8%AA%D8%AD%D9%82%D9%82-%D8%A2%D8%B1%D9%85%D8%A7%D9%86%E2%80%8C%D9%87%D8%A7-%D8%AF%D8%B1-%DA%AF%D8%A7%D9%85-%D8%AF%D9%88%D9%85-%D8%B1%D9%88%DB%8C-%D8%AF%D9%88%D8%B4-%D8%AC%D9%88%D8%A7%D9%86%D8%A7%D9%86-%D8%A7%D9%86%D9%82%D9%84%D8%A7%D8%A8%DB%8C-%D8%A7%D8%B3%D8%AA-%D8%A2%D9%82%D8%A7%DB%8C-%D8%B1%D8%A6%DB%8C%D8%B3%DB%8C-%D8%A8%D8%A7%D8%B1%D9%82%D9%87%E2%80%8C%D9%87%D8%A7%DB%8C-%D8%A7%D9%85%DB%8C%D8%AF-%D8%B1%D8%A7-%D8%AF%D8%B1-%D8%AF%D9%84-%D9%87%D9%85%D9%87-%D8%B2%D9%86%D8%AF%D9%87-%DA%A9%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T11:34:00+00:00"/>
    <meta property="og:title" content="نیک روش در گردهمایی دانشجویان بسیجی: بار سنگین تحقق آرمان‌ها در گام دوم روی دوش جوانان انقلابی است / آقای رئیسی بارقه‌های امید را در دل همه زنده کرد"/>
    <meta property="og:description" content="رئیس سازمان بسیج دانشجویی گفت: بار سنگین تحقق آرمان‌ها در گام دوم انقلاب بر روی دوش جوانان انقلابی است که باید در این مسیر حرکت کنند."/>
  </head>
  <body>
    <article>
      <h1>نیک روش در گردهمایی دانشجویان بسیجی: بار سنگین تحقق آرمان‌ها در گام دوم روی دوش جوانان انقلابی است / آقای رئیسی بارقه‌های امید را در دل همه زنده کرد</h1>
      <h2>رئیس سازمان بسیج دانشجویی گفت: بار سنگین تحقق آرمان‌ها در گام دوم انقلاب بر روی دوش جوانان انقلابی است که باید در این مسیر حرکت کنند.</h2>
      <address>
        <time datetime="2019-11-23T11:34:00+00:00">23 Nov 2019, 11:34</time>
      </address>
      <p>به گزارش خبرنگار دانشگاه خبرگزاری دانشجو محمد جواد نیک روش، رئیس سازمان بسیج دانشجویی در گردهمایی بزرگ دانشجویان انقلابی در راستای حل مسائل کشور که با حضور ۴ هزار و ۵۰۰ نفر از دانشجویان سراسر کشور در تهران برگزار شد، ضمن خوش آمد گویی به رئیس قوه قضاییه با بیان اینکه  آقای رئیسی بارقه‌های امید را در دل همه زنده کرده است، گفت: امروز بار سنگین تحقق آرمان ها در گام دوم انقلاب بر روی دوش جوانان انقلابی است که باید در این مسیر حرکت کنند.</p>
      <p> وی افزود: گردهمایی دانشجویان بسیجی در شرایطی  که با بی تدبیری برخی، ناملایماتی و ناراحتی هایی برای مردم و دلسوزان نظام ایجاد شده، دو کارکرد دارد؛ نخست، تجدید میثاق با رهبر معظم انقلاب است؛ به گونه ای که امروز دانشجویانی از راه دور و نزدیک به این مراسم آمده اند تا به رهبر معظم انقلاب لبیک بگویند و بگویند ما پای کار نظام ایستاده ایم و یک به یک مشکلات کشور را از سطوح خرد و کلان با لحاظ اولویت ها شناسایی خواهیم کرد و تا موقعی که این مشکلات را حل نکنیم و گره از گره های مردم بازی نکنیم، این مشکلات را رها نمی کنیم.</p>
      <p>نیک روش با اشاره به تشکیل هسته‌های مسئله محور خودجوش دانشجویی در راستای شناسایی مشکلات کشور تصریح کرد: این نشست، نشستی است که امیدواریم با ارائه الگوهای موفقی از این هسته ها زمینه تکثیر و شبکه سازی آنها را فراهم کنیم تا بتوانیم جبهه ای از مردم را در راستای حل مسائل انقلاب اسلامی شکل دهیم و از طرفی بتوانیم زمینه را برای حضور موثر دانشجویان در لایه‌های تصمیم سازی و تصمیم گیری نظام فراهم کنیم.</p>
      <p>وی با  اشاره به بیانات رهبر معظم انقلاب در خصوص ضرورت فراهم کردن زمینه روی کار آمدن دولت جوان حزب اللهی افزود: رهبر معظم انقلاب راهکار روی کار آمدن دولت جوان حزب اللهی را تشکیل گروه هایی دانسته اند که بر حوزه های مختلف متمرکز می شوند، مسائل را کارشناسی می کنند، راهکار ارائه می دهند، گفتمان سازی و مطالبه گری می کنند و نهایتا برای حل مسائل تا آنجا که میسر است، وارد میدان عمل می شوند.</p>
      <p>رئیس سازمان بسیج دانشجویی با اشاره به پیشتازی رئیس قوه قضاییه در احیای حقوق عامه و فساد ستیزی در کشور تصریح کرد: دانشجویانی که در این مراسم حضور دارند، مشتی از سیل خروشان جوانان انقلابی هستند و با این حال ما با تمام وجود می‌گوییم آماده‌ایم تا از تمام ظرفیت‌های خود در مسیر مبارکی که در قوه قضاییه آغاز شده، استفاده کنیم تا اهداف نظام در گام دوم انقلاب رقم بخورد.</p>
    </article>
  </body>
</html>