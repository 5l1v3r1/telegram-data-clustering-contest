<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/dzhonson-zaperechuye-vtruchannya-rf-u-referendum-shchodo-brexit-novini-svitu-50055286.html"/>
    <meta property="og:site_name" content="НВ"/>
    <meta property="article:published_time" content="2019-11-23T11:00:00+00:00"/>
    <meta property="og:title" content="«Бермудський трикутник»: Джонсон заперечує втручання РФ у референдум щодо Brexit"/>
    <meta property="og:description" content="Прем'єр Британії Борис Джонсон назвав твердження про втручання РФ у референдум щодо Brexit дурнею, схожою на історії про Бермудський трикутник."/>
  </head>
  <body>
    <article>
      <h1>«Бермудський трикутник»: Джонсон заперечує втручання РФ у референдум щодо Brexit</h1>
      <h2>Прем'єр Британії Борис Джонсон назвав твердження про втручання РФ у референдум щодо Brexit дурнею, схожою на історії про Бермудський трикутник.</h2>
      <address>
        <time datetime="2019-11-23T11:00:00+00:00">23 Nov 2019, 11:00</time>
      </address>
      <p>Як пише <a href="https://www.eurointegration.com.ua/news/2019/11/23/7103401/">Європейська правда</a>, таку заяву він зробив під час передвиборчих дебатів.</p>
      <p>Джонсону довелось захищати своє рішення не публікувати парламентський звіт про російський вплив. Прем'єр вважає, що заяви про ймовірне російське втручання не мають підстав.</p>
      <p>«Немає абсолютно ніяких доказів, які свідчили б про будь-яке втручання в будь-яку британську виборчу подію», — сказав Джонсон.</p>
      <p>Він повторив свою позицію, що рішення не публікувати звіт пов’язане тільки з виборчим процесом у Британії. «Причина полягає в тому, що я не бачу підстав для втручання в нормальний робочий графік тільки тому, що йдуть вибори», — зауважив глава британського уряду.</p>
      <p>На сам кінець він категорично заперечив будь-чиє втручання у референдум про Brexit.</p>
      <p>«Вибачте, але все це схоже на дурню про Бермудський трикутник. Як і припущення про те, що результати референдуму, на якому 17,4 млн чоловік проголосували за вихід з ЄС, були якимось чином підроблені, перекручені», — сказав Борис Джонсон.</p>
    </article>
  </body>
</html>