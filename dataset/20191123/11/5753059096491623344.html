<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/23/news/roma_la_resa_della_libreria_del_viaggiatore-241701432/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T11:14:00+00:00"/>
    <meta property="og:title" content="Roma, la resa della Libreria del Viaggiatore: chiude a dicembre"/>
    <meta property="og:description" content="Addio al negozio storico di via del Pellegrino. Sfogo dei gestori: &quot;Roma non fa nulla per la lettura e non tutela le attività in Centro&quot;"/>
  </head>
  <body>
    <article>
      <h1>Roma, la resa della Libreria del Viaggiatore: chiude a dicembre</h1>
      <h2>Addio al negozio storico di via del Pellegrino. Sfogo dei gestori: "Roma non fa nulla per la lettura e non tutela le attività in Centro"</h2>
      <address><time datetime="2019-11-23T11:14:00+00:00">23 Nov 2019, 11:14</time> by <a rel="author">MARINA DE GHANTUZ CUBBE</a></address>
      <p> "La libreria del Viaggiatore chiuderà perché il Comune di Roma non si rende conto del patrimonio che possiede. E lo lascia morire", si sfoga Luigi Politano. Un cliente guarda il proprietario della storica libreria in via del Pellegrino 165 incredulo: non sapeva nulla della chiusura e le sue parole di lo lasciano sgomento. "Ma com'è possibile?", chiede mentre gli si accosta una signora, accorsa per sostenere come può uno dei luoghi di Roma a cui è più affezionata: " Posso fare delle foto? Vorrei tenerle per ricordo".<br/><br/>La notizia della chiusura ha iniziato a circolare attraverso la pagina Facebook della libreria del Viaggiatore: un lungo addio per ringraziare chi, in tutti questi anni, si è impegnato per rendere vivo uno spazio che dal 1991 accoglie 11mila volumi, libri che permettono di scoprire il mondo a " turisti di passaggio, viaggiatori incalliti o anche solo persone che amano viaggiare con la fantasia " . Era questo l'intento del fondatore Bruno Boschin a cui, morto il libraio cinque anni fa, sono succeduti Politano ed Eleonora Pellegrini: "Abbiamo deciso di portare la nostra casa editrice Round Robin qui perché era l'unico modo per salvare questo posto, era una follia ma ci abbiamo creduto e ce l'abbiamo messa tutta.<br/><br/>Ma è finita". Il 31 dicembre scade il contratto d'affitto e i due librai, nonostante il sostegno economico del proprietario delle mura attraverso un affitto calmierato, e sebbene abbiano cercato alternative valide in zona, non riescono ad andare avanti. "Non da soli " , spiega il proprietario che accusa il Comune di Roma di essersi disinteressato alle librerie e alle botteghe storiche: " C'è un problema culturale e politico, perché nessuno intende salvare un bene prezioso come questo". Luigi indica lo schermo del computer, sta guardando cosa succede nelle altre città: " A Parigi il Comune ha appena stanziato 256 mila euro per aiutare le librerie indipendenti, a Roma sarebbe necessario aiutare noi librai con un sostegno economico che va dagli affitti calmierati agli incentivi fiscali " . E poi ci sono le questioni burocratiche che, in alcuni casi, possono mettere in ginocchio attività come queste: " Ama dovrebbe ridarci quasi tremila euro, secondo voi sono mai arrivati?".<br/><br/>Ma il problema non è solo economico: "In questa città manca un piano per le librerie indipendenti che, infatti, continuano a chiudere perché da sole non ce la faranno mai " continua il proprietario. Nell'arco di dieci anni hanno abbassato la serranda la libreria Babele, Girardengo, la libreria Croce, solo per citarne alcune.<br/>La libreria Gremese, l'ultima sopravvissuta all'interno del Tridente, è chiusa da oltre un anno perché le mura sono fradice, insieme ai libri ancora all'interno: basterebbe riparare un tubo rotto al piano di sopra, un locale di proprietà del Comune, ma nulla si è mosso.<br/><br/>Nel tentativo di contrastare l'assenza della politica i proprietari del Viaggiatore hanno deciso che dopo la chiusura organizzeranno un viaggio in tutta Italia "nella speranza di dare avvio a un dibattito sul futuro di queste preziose ma fragili realtà e di smuovere le coscienze di chi governa. Porteremo i libri della Round Robin in un camion, la libreria sarà itinerante " . Intanto, dal 29 novembre al giorno della chiusura, Eleonora e Luigi dalla loro pagina Fb hanno invitato tutti a raggiungerli per prendere e portare con sé un pezzettino della libreria: " Un modo per non sparire e per essere certi che questi libri siano al sicuro, sapendoli nelle vostre case".</p>
    </article>
  </body>
</html>