<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/curlingguld-till-lag-edin-storseger-i-em-finalen/"/>
    <meta property="og:site_name" content="DN.SE"/>
    <meta property="article:published_time" content="2019-11-23T11:40:28+00:00"/>
    <meta property="og:title" content="EM-guld till lag Edin: ”Overklig vecka”"/>
    <meta property="og:description" content="Lag Edin spelade sitt livs bästa curling på EM i Helsingborg – och fullbordade dominansen med storseger i finalen."/>
  </head>
  <body>
    <article>
      <h1>EM-guld till lag Edin: ”Overklig vecka”</h1>
      <address><time datetime="2019-11-23T11:40:28+00:00">23 Nov 2019, 11:40</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Lag Edin spelade sitt livs bästa curling på EM i Helsingborg – och fullbordade dominansen med storseger i finalen.<br/>– Det här kan nog aldrig ha hänt förut, säger skippern Niklas Edin.</b>
      </p>
      <p>Samtliga nationer har försökt, men det har inte gått att stoppa Sveriges lag Edin det här mästerskapet. Inte heller Schweiz unga lag Yannick Schwaller hade en chans i finalen, som Sverige vann med hela 9–3.</p>
      <p>Sverige kopplade greppet direkt med 2–0 i den första omgången och en stulen poäng i den andra. Det avgörande rycket kom sedan i den sjätte omgången där lag Edin tog tre poäng, vilket innebar en stabil 6–1-ledning.</p>
      <p><b>Niklas Edin</b> och hans lag gick därmed obesegrat i elva matcher på EM.</p>
      <p>– Vi har förmodligen spelat vårt livs bästa turnering. Elva raka segrar och vi har egentligen inte varit hotade i en enda match. Det här kan nog aldrig ha hänt förut i ett EM i curling, säger Edin.</p>
      <p>34-årige Niklas Edin säger att han bara har gått obesegrad genom en hel turnering två gånger tidigare under sin karriär.</p>
      <p>– Nu kändes det som att ”vi kan inte förlora den här finalen, om vi bara spelar i närheten av det vi har gjort kommer de inte ha en chans i matchen”. En unik känsla. Det kändes som att vi dominerade från start till mål.</p>
      <p><b>Förra året blev</b> det något oväntat EM-silver för lag Edin. Nu blev det guld – det sjunde i ordningen för Niklas Edin, som vann sitt första EM-guld för tio år sedan.</p>
      <p>– Det känns sjukt. Vi har pratat om att vi vunnit nästan alla finaler och aldrig förlorat en semifinal i EM. Jag tror att vi plockar fram det lilla extra. Vi spelar för att visa att vi är dominanta i Europa och sätta lite avtryck i curlingvärlden.</p>
      <p>Edins storspel satte även avtryck i Sverige och i Helsingborg, där det var fullsatta läktare och stort stöd under finalen. Ramsan ”Edin, Edin, en curlingmaskin” ekade från läktarna.</p>
      <p>– Jag hörde flera roliga hejarramsor, jag stod och drog på smilbanden hela tiden, säger han och fortsätter:</p>
      <p>– Det har varit en helt overklig vecka och det här är något som verkligen kommer att hänga med oss genom resten av våra curlingkarriärer och efteråt också.</p>
      <p>
        <a href="https://www.dn.se/sport/em-guld-till-lag-hasselborg-efter-finalrysare/">Läs mer: Lag Hasselborg försvarade EM-guld: ”Otroligt”</a>
      </p>
    </article>
  </body>
</html>