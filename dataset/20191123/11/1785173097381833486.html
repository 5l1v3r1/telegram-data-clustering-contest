<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/peste-40-de-tone-de-motorina-confiscate-in-ultima-luna-dupa-controale-vizand-legalitatea-achizitiei-de-combustibil-pentru-navigatie-1922402823182019111119178263"/>
    <meta property="og:site_name" content="News.ro"/>
    <meta property="article:published_time" content="2019-11-23T11:28:18+00:00"/>
    <meta property="og:title" content="Peste 40 de tone de motorină, confiscate în ultima lună, după controale vizând legalitatea achiziţiei de combustibil pentru navigaţie"/>
    <meta property="og:description" content="Peste 40 de tone de motorină au fost indisponibilizate, în ultima lună, în urma unor controale făcute de poliţiştii de la transporturi privind legalitatea achiziţiei de combustibil pentru navigaţie."/>
  </head>
  <body>
    <article>
      <h1>Peste 40 de tone de motorină, confiscate în ultima lună, după controale vizând legalitatea achiziţiei de combustibil pentru navigaţie</h1>
      <address><time datetime="2019-11-23T11:28:18+00:00">23 Nov 2019, 11:28</time> by <a rel="author">News.ro</a></address>
      <p>
        <b>Peste 40 de tone de motorină au fost indisponibilizate, în ultima lună, în urma unor controale făcute de poliţiştii de la transporturi privind legalitatea achiziţiei de combustibil pentru navigaţie.</b>
      </p>
      <p>Poliţia Română arată că, în perioada 16 octombrie - 15 noiembrie, poliţiştii de la transporturi au verificat legalitatea achiziţiilor de combustibil pentru navigaţie.</p>
      <p>Verificările au vizat gestiunile de combustibil naval neaccizat, legalitatea achiziţiilor făcute de persoanele care deţin certificate de autorizare pentru navigaţie sau dreptul de folosinţă a navelor tanc.</p>
      <p>Astfel, poliţiştii au făcut 25 de controale la societăţi comerciale şi au verificat 137 de nave (18 nave pentru transport persoane, 37 de bacuri, 31 de împingătoare fluviale, 12 remorchere fluviale, 28 de şlepuri-motor şi 11 nave-tanc pentru depozitarea produselor petroliere şi bunkeraj). În urma verificărilor, poliţiştii au constatat 40 de infracţiuni.</p>
      <p>Pe durata acţiunilor, poliţiştii au făcut 27 de percheziţii domiciliare, în judeţele Constanţa şi Călăraşi. În urma acestora, au fost indisponibilizate 40 de tone de motorină navală neaccizată, 100 de litri de ulei de motor, 65.000 de ţigarete fără timbru de accizare românesc, 300 de grame de aur şi 4 motoare de barcă.</p>
      <p>De asemenea, poliţiştii au indisponibilizat 365.900 de lei, 7.635 de euro, două tone de cereale şi 20 de unelte de pescuit interzise.</p>
      <p>Valoarea totală a bunurilor indisponibilizate de poliţişti a fost de aproximativ 1.000.000 de lei.</p>
      <p>Opt persoane au fost reţinute pentru 24 ore, ulterior fiind plasate sub controlul judiciar pentru 60 de zile.</p>
      <p>Totodată, în urma controalelor s-au constatat cinci situaţii în care gestionarii şi mecanicii navelor ar fi delapidat 2,8 tone de motorină din gestiunile navelor, pe care le-ar fi valorificat ilegal.</p>
      <p>Acţiunea a beneficiat de sprijinul inspectorilor vamali din cadrul structurilor teritoriale aflate în subordinea Direcţiei Generale a Vămilor şi de sprijinul Autorităţii Navale Române.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>