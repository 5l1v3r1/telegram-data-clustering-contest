<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152826-u-zmi-nazvaly-imia-operupovnovazhenogo-iakogo-zatrymaly-na-habari-u-lucku"/>
    <meta property="og:site_name" content="ВолиньPost"/>
    <meta property="article:published_time" content="2019-11-23T11:02:00+00:00"/>
    <meta property="og:title" content="У ЗМІ назвали ім'я оперуповноваженого, якого затримали на хабарі у Луцьку"/>
    <meta property="og:description" content="Ним виявився оперуповноважений відділу моніторингу та зонального контролю ДВБ Волинського управління Віктор Турич – колишній працівник кіберполіції"/>
  </head>
  <body>
    <article>
      <h1>У ЗМІ назвали ім'я оперуповноваженого, якого затримали на хабарі у Луцьку</h1>
      <address>
        <time datetime="2019-11-23T11:02:00+00:00">23 Nov 2019, 11:02</time>
      </address>
      <p>Днями у Луцьку затримали працівника Волинського управління департаменту внутрішньої безпеки Національної поліції України під час спроби отримання неправомірної грошової вигоди у сумі 3 тисячі умовних одиниць. Ним виявився оперуповноважений відділу моніторингу та зонального контролю ДВБ Волинського управління <b>Віктор Турич</b> – колишній працівник кіберполіції.<br/><br/>Про це пишуть "<a href="https://www.volynnews.com/news/all/oper-iakoho-spiymaly-na-khabari-u-lutsku-pratsiuvav-u-kiberpolitsiyi-/">Волинські новини</a>" з посиланням на власні джерела. <br/><br/>Окрім цього, на сайті <a href="https://www.volynnews.com/news/all/oper-iakoho-spiymaly-na-khabari-u-lutsku-pratsiuvav-u-kiberpolitsiyi-/">Police.Control.Ukraine</a>. йдеться про те, що правоохоронець вимагав та одержав від громадянина, який працює фрілансером у сфері IT, неправомірну вигоду в сумі 3 000 доларів США. За гроші правоохоронець обіцяв не повідомляти підрозділи поліції по боротьбі з кіберзлочинністю про нібито протиправну діяльність потерпілого, яка полягала у поширенні вірусних програм».<br/><br/>Оперуповноваженого Турича Віктора затримали у порядку ст. 208 Кримінального процесуального кодексу України.<br/><br/>Наразі вирішується питання щодо повідомлення затриманому про підозру та обрання відносно нього запобіжного заходу.<br/><br/>ДБР кваліфікує дії правоохоронця як одержання службовою особою для себе неправомірної вигоди за вчинення або не вчинення такою службовою особою в інтересах того, хто надає неправомірну вигоду, будь-якої дії з використанням службового становища, поєднане з вимаганням неправомірної вигоди (ч. 3 ст. 368 Кримінального кодексу України).<br/><br/>У разі доведення вини, поліцейському загрожує позбавлення волі на строк від п’яти до десяти років з позбавленням права обіймати певні посади чи займатися певною діяльністю на строк до трьох років, з конфіскацією майна.<br/><br/>Нагадаємо, оперуповноваженого Волинського управління Департаменту внутрішньої безпеки Національної поліції України<b><a href="http://www.volynpost.com/news/152751-za-scho-i-v-kogo-vymagav-habar-zatrymanyj-u-lucku-pracivnyk-departamentu-vnutrishnoi-bezpeky-policii"> викрили на вимаганні й одержанні 3000 доларів США хабара</a></b>. За таку суму правоохоронець пообіцяв не притягувати до кримінальної відповідальності громадянина, який займався діяльністю, пов’язаною з обігом криптовалюти.</p>
    </article>
  </body>
</html>