<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf-%cf%80%ce%ac%cf%80%ce%b1%cf%82-%cf%86%cf%81%ce%b1%ce%b3%ce%ba%ce%af%cf%83%ce%ba%ce%bf%cf%82-%ce%b5%cf%80%ce%b9%cf%83%ce%ba%ce%ad%cf%80%cf%84%ce%b5%cf%84%ce%b1%ce%b9-%cf%84%ce%b7%ce%bd-%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T11:56:06+00:00"/>
    <meta property="og:title" content="Ο πάπας Φραγκίσκος επισκέπτεται την Ιαπωνία, με μήνυμα κατά των πυρηνικών"/>
    <meta property="og:description" content="Ο πάπας Φραγκίσκος αφίχθη σήμερα στην Ιαπωνία, τον δεύτερο σταθμό της περιοδείας του στην Ασία, με βασικό στόχο να μεταφέρει το μήνυμα υπέρ του πυρηνικού αφοπλισμού από το Ναγκασάκι και τη Χιροσίμα, τις δύο πόλεις που μαρτύρησαν από την ατομική βόμβα."/>
  </head>
  <body>
    <article>
      <h1>Ο πάπας Φραγκίσκος επισκέπτεται την Ιαπωνία, με μήνυμα κατά των πυρηνικών</h1>
      <address>
        <time datetime="2019-11-23T11:56:06+00:00">23 Nov 2019, 11:56</time>
      </address>
      <p>
        <b>Ο πάπας Φραγκίσκος αφίχθη σήμερα στην Ιαπωνία, τον δεύτερο σταθμό της περιοδείας του στην Ασία, με βασικό στόχο να μεταφέρει το μήνυμα υπέρ του πυρηνικού αφοπλισμού από το Ναγκασάκι και τη Χιροσίμα, τις δύο πόλεις που μαρτύρησαν από την ατομική βόμβα.</b>
      </p>
      <p>Ο 82χρονος Φραγκίσκος, που έχει ταχθεί υπέρ της πλήρους απαγόρευσης των πυρηνικών όπλων, θα αναγνώσει ένα μήνυμα για το θέμα αυτό αύριο στο Ναγκασάκι και θα συναντηθεί με επιζώντες.</p>
      <p>«Θα ήθελα να γνωρίσω εκείνος που συνεχίζουν να φέρουν τα τραύματα αυτής της τραγωδίας της ανθρώπινης ιστορίας» είπε ο πάπας απευθυνόμενος σε Ιάπωνες επισκόπους λίγο μετά την άφιξή του.</p>
      <p>Περισσότεροι από 100.000 άνθρωποι σκοτώθηκαν ακαριαία από τις δύο βόμβες που έριξαν οι ΗΠΑ τον Αύγουστο του 1945, επιδιώκοντας το τέλος του Β’ Παγκοσμίου Πολέμου, και δεκάδες χιλιάδες άλλοι απεβίωσαν τα επόμενα χρόνια χτυπημένοι από ασθένειες και τραύματα που συνδέονταν με τη ραδιενέργεια.</p>
      <p>Ο προκαθήμενος της Ρωμαιοκαθολικής Εκκλησίας θα συναντηθεί επίσης με επιζώντες από το πυρηνικό ατύχημα στο εργοστάσιο της Φουκουσίμα, την 11η Μαρτίου του 2011, τη χειρότερη πυρηνική καταστροφή μετά το Τσερνόμπιλ το 1986.</p>
      <p>Το αεροσκάφος του ποντίφικα προσγειώθηκε στο Τόκιο το απόγευμα τοπική ώρα, προερχόμενο από την Ταϊλάνδη. Ο Φραγκίσκος θα παραμείνει στην Ιαπωνία για 4 ημέρες. Πρόκειται για την πρώτη επίσκεψη ενός πάπα τα τελευταία 38 χρόνια και μόλις η δεύτερη στην ιστορία.</p>
      <p>Το ταξίδι του θα είναι γεμάτο από αναμνήσεις των νεανικών χρόνων του, καθώς ως φοιτητής θεολογίας στη γενέτειρά του την Αργεντινή πριν από 50 και πλέον χρόνια, ονειρευόταν να τον στείλουν στην Ιαπωνία ως ιεραπόστολο. Όμως, οι ανώτεροί του είχαν άλλα σχέδια για εκείνον, αφού χειροτονήθηκε ιερέας το 1968.</p>
    </article>
  </body>
</html>