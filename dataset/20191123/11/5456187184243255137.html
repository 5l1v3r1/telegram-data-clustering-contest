<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/23/356606/"/>
    <meta property="og:site_name" content="charter97.org"/>
    <meta property="article:published_time" content="2019-11-23T11:59:00+00:00"/>
    <meta property="og:title" content="«Штучнае змые, а Беларусь была, ёсць і будзе»"/>
    <meta property="og:description" content="Беларусы — пра пахаванне паўстанцаў Каліноўскага ў Вільні."/>
  </head>
  <body>
    <article>
      <h1>«Штучнае змые, а Беларусь была, ёсць і будзе»</h1>
      <h2>Беларусы — пра пахаванне паўстанцаў Каліноўскага ў Вільні.</h2>
      <address>
        <time datetime="2019-11-23T11:59:00+00:00">23 Nov 2019, 11:59</time>
      </address>
      <p>Эмоцыі, разважанні і меркаванні пра гістарычную падзею — развітанне з паўстанцамі ў Вільні — публікуе <a href="https://gazetaby.com/post/saczsetki-pra-paxavanne-kalinouskaga-shtuchnae-zmy/158481/">«Салідарнасць»</a>.</p>
      <p>
        <b>Максім Маханькоў:</b>
      </p>
      <p>— Для мяне гэта адназначна фотаздымак дня (аўтар — <b>Надзея Бужан</b>). Глыбока сімвалічна выглядае віцэ-прэм'ер у моры бел-чырвона-белых сцягоў у Вільні.</p>
      <p>Можна колькі хочаш будаваць штучныя і ненатуральныя ідэалагічныя канструкцыі, «шліфаваць» гісторыю і памяць пад свае дробныя тактычныя інтарэсы, гандляваць фрагментамі суверэнітэту і проста ігнараваць пытанні ідэнтычнасці, але беларуская ідэя мацнейшая за ўсе гэтыя часовыя прыкрасці і паскудствы. Штучнае змые, ад яго нічога не застанецца, а Беларусь была, ёсць і будзе.</p>
      <p>
        <b>Дзмітры Гурневіч:</b>
      </p>
      <p>— Можна было б шмат пра што пісаць. Але тры рэчы кранулі найбольш. Калі труна з парэшткамі Каліноўскага пад сцягам з Пагоняй праехала побач. Гэта было як удар токам. І пачуццё гонару, што нас было тут сёння так шмат. А аб'ектыўна беларусам трапіць сюды было найцяжэй. Літоўцам належыцца падзяка за неверагодную цырымонію. Шчаслівы, што ў такія хвіліны ў Вільні. Надзвычай натхняльнае ўсё.</p>
      <p>
        <b>Андрэй Горват:</b>
      </p>
      <p>— Каліноўскі з паплечнікамі пахаваны як героі. Дзякуй вялікі ўсім, хто гэта зрабіў. Асобны дзякуй Радыё Свабода за жывы эфір.</p>
      <p>Я вельмі спадзяюся, што Мураўёў Вешальнік увесь дзень вярцеўся ў труне.</p>
      <p>Героі спачываюць, а мы будзем дарастаць да іх узроўню.</p>
    </article>
  </body>
</html>