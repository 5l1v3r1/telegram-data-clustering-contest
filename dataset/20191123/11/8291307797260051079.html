<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/national/2019/11/23/congress-has-10-questions-in-maharashtra"/>
    <meta property="og:site_name" content="Media One"/>
    <meta property="article:published_time" content="2019-11-23T11:59:56+00:00"/>
    <meta property="og:title" content="മഹാരാഷ്ട്രയിലെ സത്യപ്രതിജ്ഞ: 10 ചോദ്യങ്ങളുമായി കോണ്‍ഗ്രസ്  "/>
    <meta property="og:description" content="ചരിത്രത്തിലെ കറുത്ത ദിനമാണിന്ന്- കോണ്‍ഗ്രസ് വക്താവ് രണ്‍ദീപ് സുര്‍ജെവാല"/>
  </head>
  <body>
    <article>
      <h1>മഹാരാഷ്ട്രയിലെ സത്യപ്രതിജ്ഞ: 10 ചോദ്യങ്ങളുമായി കോണ്‍ഗ്രസ്  </h1>
      <h2>ചരിത്രത്തിലെ കറുത്ത ദിനമാണിന്ന്- കോണ്‍ഗ്രസ് വക്താവ് രണ്‍ദീപ് സുര്‍ജെവാല</h2>
      <address><time datetime="2019-11-23T11:59:56+00:00">23 Nov 2019, 11:59</time> by <a rel="author" href="https://www.mediaonetv.in/author/542157" target="_blank">Web Desk</a></address>
      <p>മഹാരാഷ്ട്രയില്‍ അപ്രതീക്ഷിതവും നാടകീയവുമായ നീക്കത്തിലൂടെ ദേവേന്ദ്ര ഫട്നാവിസ് മുഖ്യമന്ത്രിയായി സത്യപ്രതിജ്ഞ ചെയ്തതിന് പിന്നാലെ ചോദ്യങ്ങളുമായി കോണ്‍ഗ്രസ്. നിയമവിരുദ്ധമാണ് ബി.ജെ.പിയുടെ സത്യപ്രതിജ്ഞയെന്ന് കോണ്‍ഗ്രസ് വക്താവ് രണ്‍ദീപ് സുര്‍ജെവാല വിമര്‍ശിച്ചു.</p>
      <p>സര്‍ക്കാര്‍ രൂപീകരിക്കാന്‍ ബി.ജെ.പി എപ്പോള്‍ അവകാശവാദം ഉന്നയിച്ചു? രാഷ്ട്രപതി ഭരണം അവസാനിപ്പിക്കാന്‍ കേന്ദ്രം എപ്പോള്‍ ഗവര്‍ണറോട് ആവശ്യപ്പെട്ടു? രാഷ്ട്രപതി ഭരണം പിന്‍വലിക്കാന്‍ എപ്പോള്‍ ശുപാര്‍ശ നല്‍കി? എപ്പോള്‍ രാഷ്ട്രപതി ഭരണം പിന്‍വലിച്ചു? ഗവര്‍ണര്‍ എങ്ങനെ പിന്തുണക്കത്ത് പരിശോധിച്ചു? എത്ര ബി.ജെ.പി-എന്‍.സി.പി എം.എല്‍.എമാര്‍ ഫട്നാവിസിനെ പിന്തുണക്കുന്നു? എപ്പോഴാണ് സത്യപ്രതിജ്ഞക്ക് ഗവര്‍ണര്‍ ഫട്നാവിസിനെയും അജിത് പവാറിനെയും ക്ഷണിച്ചത്? മഹാരാഷ്ട്ര ചീഫ് ജസ്റ്റിസിനെയോ ഒരു സ്വകാര്യ ചാനലിനെ ഒഴികെ ഡി.ഡി ഉള്‍പ്പെടെയുള്ള മാധ്യമങ്ങളെയോ എന്തുകൊണ്ട് വിളിച്ചില്ല? സത്യപ്രതിജ്ഞ ചെയ്തു എന്നല്ലാതെ എപ്പോള്‍ ഫട്നാവിസ് സര്‍ക്കാര്‍ രൂപീകരിക്കും? എപ്പോള്‍ ഭൂരിപക്ഷം തെളിയിക്കും എന്നെല്ലാമാണ് സുര്‍ജെവാല ചോദിച്ചത്‍.</p>
      <p>അജിത് പവാറിന്റേത് അവസരവാദ നടപടിയാണെന്നും സുര്‍ജെവാല വിമര്‍ശിച്ചു. ചരിത്രത്തിലെ കറുത്ത ദിനമാണ്. ജയിലിലേക്ക് പോകേണ്ടിവരുമായിരുന്ന അജിത് പവാറിനെ ബി.ജെ.പി മന്ത്രിമന്ദിരത്തിലേക്ക് അയച്ചതെന്നും സുര്‍ജെവാല ആരോപിച്ചു.</p>
      <p>ദേവേന്ദ്ര ഫഡ്‌നാവിസിന് മുഖ്യമന്ത്രിയായി സത്യപ്രതിജ്ഞ ചെയ്യാൻ ഗവർണർ അനുമതി നൽകിയത് ബി.ജെ.പിയും അജിത് പവാറും സമർപ്പിച്ച രേഖകളിലെ ഒപ്പുകൾ പോലും ഒത്തുനോക്കാതെയെന്ന് കോൺഗ്രസ് നേതാവ് അഹ്മദ് പട്ടേലും വിമര്‍ശിച്ചു. മഹാരാഷ്ട്രയുടെ ചരിത്രത്തിലെ ഇരുണ്ട ദിവസമാണ് ഇതെന്നും ഭരണഘടനാ തത്വങ്ങൾ ലംഘിക്കപ്പെട്ടെന്നും പട്ടേൽ പറഞ്ഞു.</p>
      <p>സർക്കാരുണ്ടാക്കാനുള്ള അവകാശവാദമുന്നയിക്കാൻ ഗവർണർ ഞങ്ങൾക്ക് അവസരം നൽകിയില്ല. എന്തൊക്കെയോ എവിടെയോ തെറ്റായി നടക്കുന്നുണ്ട്. ഇത് ഭരണഘടനയെയും ജനാധിപത്യത്തെയും ഒറ്റുകൊടുക്കുന്നതിന് തുല്യമാണ്. - പട്ടേൽ പറഞ്ഞു. 'ബി.ജെ.പിക്ക് സഭയിൽ വിശ്വാസവോട്ട നേടാൻ കഴിയില്ല. കോൺഗ്രസും എൻ.സി.പിയും ശിവസേനയും ഒന്നിച്ചുനിന്ന് ബി.ജെ.പിയുടെ തോൽവി ഉറപ്പുവരുത്തും.' - അദ്ദേഹം കൂട്ടിച്ചേർത്തു.</p>
      <related>
        <a href="https://www.mediaonetv.in/national/2019/11/23/bjp-carries-nine-ncp-mlas-to-delhi"/>
        <a href="https://www.mediaonetv.in/national/2019/11/23/anything-can-happen-in-cricket-politics-reiterates-nitin-gadkari"/>
        <a href="https://www.mediaonetv.in/national/2019/11/23/never-felt-so-cheated-in-life-on-whatsapp-supriya-sule-opens-up-on-dramatic-rift-with-cousin-ajit-pawar"/>
      </related>
    </article>
  </body>
</html>