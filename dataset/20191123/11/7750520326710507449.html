<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/dbr-rozsliduye-zakonnist-ukazu-poroshenka-shhodo-peredachi-zemli-na-mykolayivshhyni.html"/>
    <meta property="og:site_name" content="1NEWS"/>
    <meta property="article:published_time" content="2019-11-23T11:06:59+00:00"/>
    <meta property="og:title" content="ДБР розслідує законність указу Порошенка щодо передачі землі на Миколаївщині"/>
    <meta property="og:description" content="ДБР розслідує законність указу Порошенка щодо передачі землі на Миколаївщині"/>
  </head>
  <body>
    <article>
      <h1>ДБР розслідує законність указу Порошенка щодо передачі землі на Миколаївщині</h1>
      <address>
        <time datetime="2019-11-23T11:06:59+00:00">23 Nov 2019, 11:06</time>
      </address>
      <figure>
        <img src="https://1news.com.ua/wp-content/uploads/2019/11/172692.jpg"/>
      </figure>
      <p>Державне бюро розслідувань веде справу щодо законності указу президента Петра Порошенка, яким він позбавив землі рейдерів на Миколаївщині. Про це пише 1NEWS, посилаючись на <a href="https://www.epravda.com.ua/news/2019/11/23/654057/">Економічну правду</a>.</p>
      <p>У 2012 році голова Первомайської райдержадміністрації Миколаївської області передав у власність держави сільськогосподарську землю агрофірми політика Аркадія Корнацького.</p>
      <p>Після цього земля потрапила у руки приватної компанії, пов’язаної з сином колишнього генпрокурора Віктора Пшонки.</p>
      <p>У 2016 році Петро Порошенко скасував це рішення про передачу землі. Корнацький на той момент був депутатом “Блоку Петра Порошенка”.</p>
      <p>У червні 2019 року Держбюро розслідувань відкрило провадження про можливе зловживання владою “особами, які займали особливо відповідальне становище в органах державної влади”. Зловживання нібито мало місце під час підготовки та видання указу Порошенка. Розслідування почали за заявою екснардепа Михайла Добкіна.</p>
      <p>Прокуратура не відповіла на запитання УП, які саме особи та яким чином могли вчинити злочин. Наразі про підозру нікому не повідомили.</p>
      <p>Водночас, правоохоронці ведуть справу стосовно самих рейдерів, яких Порошенко позбавив землі. Вона стосується привласнення земельних ділянок на 1553,97 га у Миколаївській області. Наразі у цій справі 6 осіб перебувають на лаві підсудних.</p>
      <p>Приблизно у кінці жовтня – початку листопада <b>рішення у справі стосовно Порошенка засекретили</b>. Вони зникли з публічного реєстру, хоча раніше були опубліковані і залишились у мережі, наприклад, на порталі аналітики бізнесу YouControl.</p>
      <p>Генпрокуратура стверджує, що не просила вилучити рішення з публічного реєстру.</p>
      <p>Державне бюро розслідувань не відповіло на жодне питання УП, зокрема, про засекречення рішень і хід розслідування.</p>
      <p>24 жовтня 2019 року Аркадій Корнацький повідомив, що Державне бюро розслідувань проводить у нього обшуки у справі щодо Порошенка.</p>
      <p><b>Передісторія</b>:</p>
      <p>У червні 2013 року “Агрофірма Корнацьких” політика Аркадія Корнацького заявила про рейдерське захоплення. Підприємці тоді повідомляли про озброєних “братків”.</p>
      <p>На той момент Корнацький – колишній кандидат у депутати від опозиційної “Батьківщини”. У Верховній Раді 8 скликання, коли Порошенко забрав землю у рейдерів, Корнацький був депутатом “Блоку Петра Порошенка”.</p>
      <p>У місцевій ОДА заявили, що “Агрофірма Корнацьких” нібито незаконно зайняла землю. Понад 1,5 тисяч га забрали у державну власність, розділили між 775 працівникам бюджетної сфери. У свою чергу бюджетників примусили здати паї в оренду компанії “Партнер Агро”, яка намагалась відібрати землю в Корнацького.</p>
      <p>ЗМІ і Корнацький пов’язували фірму-рейдера із сином тодішнього генпрокурора Артемом Пшонкою. Він заперечував причетність до збройного нападу. У “Партії регіонів” говорили, що конфлікт – поза політикою.</p>
      <p>У 2014 році Генеральна прокуратура почала розслідування проти Пшонки за спроби заволодіння агрофірмою. У справі підозрюваними є голова Первомайської державної районної адміністрації, начальник відділу держкомзему і директор TOB “Партнер-Агро”.</p>
      <p>У 2016 році Порошенко скасував рішення місцевої влади, яка позбавила Корнацьких землі.</p>
    </article>
  </body>
</html>