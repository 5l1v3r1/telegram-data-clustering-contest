<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622911/%D8%A7%DA%A9%D8%AB%D8%B1-%D8%A2%D9%85%D8%B1%DB%8C%DA%A9%D8%A7%DB%8C%DB%8C%E2%80%8C%D9%87%D8%A7-%D9%85%D8%B9%D8%AA%D9%82%D8%AF%D9%86%D8%AF-%D8%AA%D8%B1%D8%A7%D9%85%D9%BE-%D8%A7%D8%B2-%D9%82%D8%AF%D8%B1%D8%AA%D8%B4-%D8%B3%D9%88%D8%A1-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:22:00+00:00"/>
    <meta property="og:title" content="اکثر آمریکایی‌ها معتقدند ترامپ از قدرتش سوء استفاده کرده است"/>
    <meta property="og:description" content="نتایج یک نظرسنجی تازه حاکی از آن است که بیشتر رای‌دهندگان آمریکایی بر این باورند که دونالد ترامپ از قدرت خود به عنوان رییس‌جمهور آمریکا سوء استفاده کرده اما همچنان بر سر استیضاح او اختلاف نظر وجود دارد."/>
  </head>
  <body>
    <article>
      <h1>اکثر آمریکایی‌ها معتقدند ترامپ از قدرتش سوء استفاده کرده است</h1>
      <h2>نتایج نظرسنجی نشان داد؛</h2>
      <address>
        <time datetime="2019-11-23T11:22:00+00:00">23 Nov 2019, 11:22</time>
      </address>
      <p>
        <i>نتایج یک نظرسنجی تازه حاکی از آن است که بیشتر رای‌دهندگان آمریکایی بر این باورند که دونالد ترامپ از قدرت خود به عنوان رییس‌جمهور آمریکا سوء استفاده کرده اما همچنان بر سر استیضاح او اختلاف نظر وجود دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این نظرسنجی که به طور مشترک از سوی پایگاه خبری یاهو و شرکت تحقیقاتی "یوگاو" صورت گرفته، از بیستم با بیست و دوم نوامبر انجام شده است.</p>
      <p>در پاسخ به سوالی درباره احتمال تحت فشار قرار دادن اوکراین از سوی دونالد ترامپ، رییس جمهور آمریکا، ۵۸ درصد از رای‌دهندگانی که برای شرکت در انتخابات ثبت نام کرده‌اند، گفته‌اند که معتقدند این رییس جمهور "از رهبری خارجی درخواست کرده تحقیقاتی را علیه یک رقیب سیاسی" صورت دهد. ۵۱ درصد نیز گفته‌اند ترامپ "از قدرت خود به عنوان رییس جمهور سوء استفاده کرده است".</p>
      <p>به گزارش پایگاه خبری یاهو، نتایج این نظرسنجی نشان می‌دهند که اکثر رای‌دهندگانی که برای شرکت در انتخابات ثبت نام کرده‌اند، به طور عمده متقاعد شده‌اند که ترامپ رییس جمهور اوکراین را برای انجام تحقیقات علیه جو بایدن، نامزد دموکرات انتخابات ۲۰۲۰ تحت فشار قرار داده و از حدود ریاست جمهوری فراتر رفته است.</p>
      <p>با این حال تنها ۴۸ درصد از این رای‌دهندگان خواستار استیضاح یا برکناری ترامپ هستند. این در حالی است که ۴۵ درصد از آنان با استیضاح یا برکناری ترامپ مخالف هستند.</p>
      <p>هفت درصد باقی مانده اما نظری قطعی درباره استیضاح یا برکناری ترامپ نداشته‌اند. با این حال ۸۳ درصد از جمهوری‌خواهان مخالف و دقیقا همین میزان از دموکرات‌ها موافق استیضاح و برکناری ترامپ بوده‌اند. ۴۰ درصد از رای‌دهندگان مستقل نیز خواستار برکناری ترامپ بوده‌اند اما ۲۳ درصد گفته‌اند هنوز در این باره مطمئن نیستند.</p>
      <p>در حالی که تنها ۱۱ درصد بر این باور بوده‌اند که ترامپ برکنار خواهد شد، ۴۱ درصد پیش‌بینی کرده‌اند که ترامپ استیضاح خواهد شد و ۵۴ درصد از دموکرات‌ها نیز همین نظر را داشته‌اند. با این حال ۵۶ درصد از جمهوری خواهان بر این باور هستند که ترامپ به هیچ وجه استیضاح نخواهد شد.</p>
      <p>۵۶ درصد از دموکرات‌ها گفته‌اند، جلسات استماع کنگره را با دقت دنبال می‌کنند اما جمهوری‌خواهان کمتری با ۱۱ درصد اختلاف این جلسات را دنبال می‌کنند.</p>
      <p>شرکت کنندگان دموکرات و جمهوری‌خواه در این نظرسنجی در پاسخ به سوالی درباره میزان تاثیر نتیجه استیضاح ترامپ در تصمیمشان در انتخابات کنگره با یکدیگر توافق داشته‌اند و ۷۴ درصد از هر دو گروه این مساله را "بسیار مهم" یا "تا حدی مهم" دانسته‌اند.</p>
    </article>
  </body>
</html>