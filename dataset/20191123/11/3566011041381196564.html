<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549381.html/%D8%AF%DB%8C%D8%AF%D8%A7%D8%B1-%D8%AF%D8%A7%D8%AF%D8%B3%D8%AA%D8%A7%D9%86-%DA%A9%D9%84-%DA%A9%D8%B4%D9%88%D8%B1-%D8%A8%D8%A7-%D8%A8%D8%A7%D8%B2%D8%AF%D8%A7%D8%B4%D8%AA%DB%8C-%D9%87%D8%A7%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T11:56:00+00:00"/>
    <meta property="og:title" content="دیدار دادستان کل کشور با بازداشتی‌های اغتشاشات اخیر"/>
    <meta property="og:description" content="حجت الاسلام و المسلمین منتظری دادستان کل کشور صبح امروز در راستای تاکیدات رئیس قوه قضاییه مبنی بر کسب اطلاع از وضعیت زندانیان و نظارت بر زندان‌ها از زندان تهران بزرگ بازدید کرد."/>
  </head>
  <body>
    <article>
      <h1>دیدار دادستان کل کشور با بازداشتی‌های اغتشاشات اخیر</h1>
      <address>
        <time datetime="2019-11-23T11:56:00+00:00">23 Nov 2019, 11:56</time>
      </address>
      <p>حجت الاسلام و المسلمین منتظری دادستان کل کشور صبح امروز در راستای تاکیدات رئیس قوه قضاییه مبنی بر کسب اطلاع از وضعیت زندانیان و نظارت بر زندان‌ها از زندان تهران بزرگ بازدید کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از مرکز رسانه قوه قضاییه، حجت الاسلام و المسلمین منتظری دادستان کل کشور در راستای تاکیدات رئیس قوه قضاییه مبنی بر کسب اطلاع از وضعیت زندانیان و نظارت بر زندان‌ها، صبح امروز به عنوان یکی از نمایندگان آیت الله رئیسی از زندان بزرگ فشافویه بازدید و از نزدیک در جریان رسیدگی به پرونده‌های تشکیل شده در ارتباط با اغتشاشات اخیر قرار گرفت.</p>
      <p>در این بازدید که تعدادی از معاونین و مقامات قضایی، دادستان کل کشور را همراهی می‌کردند حجت الاسلام و المسلمین منتظری در جریان وضعیت زندانیان قرار گرفت و در گفت‌وگوی چهره به چهره با برخی مددجویان نسبت به شرایط آن‌ها کسب اطلاع و در موارد مورد نیاز دستورات لازم را صادر کرد.   در این بازدید همچنین حجت الاسلام و المسلمین منتظری از وضعیت متهمان اغتشاشات اخیر جویا شد و در گفت‌وگو با برخی از این متهمان در جریان نحوه بازداشت و تحقیق از آن‌ها قرار گرفت.   روز گذشته ( عصر جمعه) نیز در پی دستور آیت‌الله رئیسی برای تشکیل کمیته ویژه در قوه قضایبه برای رسیدگی همه جانبه به موضوع طرح اصلاح مدیریت مصرف سوخت و مسائل رخ داده پس از اجرا شدن آن اسماعیلی رییس حوزه ریاست قوه قضاییه و سخنگوی دستگاه قضا به همراه القاصی مهر دادستان تهران به عنوان نمایندگان رییس قوه قضاییه 4 ساعت از بازداشتگاه‌های متهمان اغتشاشات اخیر بازدید کرده بودند.   پیش از این رئیس قوه قضائیه در تاریخ ۲۶ آبان ماه ۹۸ بیانیه مهمی را در مورد اجرای طرح مدیریت مصرف سوخت و مسائل به وجود آمده در مورد آن بیانیه‌ای در ۵ ماده خطاب به مسئولان قضایی صادر کرده بود که متن کامل آن به قرار زیر است.   متن کامل این بیانیه بدین شرح است:   بسم الله الرحمن الرحیم   مسئولان محترم قضایی   با سلام   نظر به اینکه اجرای طرح سهمیه بندی و اعلام نرخ جدید بنزین، موجب بروز برخی حوادث و نگرانی‌ها در جامعه شده است، نکات زیر مورد توجه و اهتمام قرار گیرد:   ۱- نسبت به پیشنهاد دولت محترم برای اجرای طرح سهمیه بندی و اعلام نرخ جدید بنزین که با استناد به تکالیف قانونی، به منظور ایجاد هماهنگی در شورای اقتصادی سران قوا مطرح و مصوب شد، فارغ از نظرات مختلف کارشناسی موجود پیرامون این طرح و شیوه اجرای آن که می‌توان در فضای دور از التهاب و غیرهیجانی به آن پرداخت، دستگاه قضایی خود را موظف می‌داند برای رفع مشکلات احتمالی در فرآیند اجرا، به وظایف قانونی خود عمل نماید.   ۲- در مقاطع مختلف حیات پربرکت نظام جمهوری اسلامی، هر زمان به مردم اعتماد شده است، پشتیبانی و حمایت آن‌ها عامل اصلی اجرای تصمیمات مهم و سرنوشت ساز بوده است. نظام، تجربه اجرای تصمیمات مشابه را داشته. در این مورد هم سخن گفتن با مردم و تشریح دلایل این تصمیم قبل و بعد از اجرای تصمیم ضروری می‌نماید؛ لذا از طریق استانداران و مسئولین مربوطه پیگیری نمایید تا دلایل این تصمیم به صورت شفاف برای مردم به ویژه اثرگذاران جامعه و نخبگان تبیین گردد و دیدگاه‌های نخبگان و دلسوزان مورد توجه قرار گیرد.   ۳- به دادستان‌های محترم در سراسر کشور تاکید می‌گردد ضمن مراقبت نسبت به حفظ حقوق شهروندی و کرامت مردم در برابر هرگونه تعرض، در مورد اشرار، وابستگان به جریانات ضد انقلاب و نفوذی‌هایی که با اقدامات خرابکارانه در راستای خواست دشمنان، امنیت مردم و جامعه را هدف قرار داده اند با همکاری نیروهای انتظامی و امنیتی با قاطعیت اقدام قانونی معمول دارند.   ۴- سازمان بازرسی کل کشور موظف است ضمن نظارت دقیق بر محل هزینه کرد درآمدهای ناشی از افزایش قیمت بنزین و ایفای وظایف دولت در جهت جلوگیری از افزایش قیمتها، اجرای کامل تعهدات دولت در برابر مردم از جمله پرداخت به موقع و منظم یارانه‌ها را مستمرا پیگیری نماید تا زمینه برای افزایش اعتماد مردم فراهم گردد.   ۵- به معاون اول قوه قضاییه ماموریت داده می‌شود با تشکیل کمیته‌ای متشکل از دادستان کل، رئیس سازمان بازرسی و رئیس حوزه ریاست و با دعوت از مدیران ذیربط، نسبت به پیگیری موارد فوق و بررسی وضعیت حوزه‌های قضایی و گزارش‌های دریافتی و ارائه مشورت‌های لازم، به نحو مقتضی اقدام نمایند.   عزت و اقتدار روز افزون نظام جمهوری اسلامی و سربلندی و توفیق مردم عزیزمان را از خداوند متعال مسئلت دارم.   سیدابراهیم رئیسی انتهای پیام/</p>
    </article>
  </body>
</html>