<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622900/%D8%AA%D8%B9%D8%B2%DB%8C%D8%B1%D8%A7%D8%AA-%D8%AA%D9%87%D8%B1%D8%A7%D9%86-%D9%85%D8%B3%D8%A7%D9%81%D8%B1%DA%A9%D8%B4%DB%8C-%D8%B1%D8%A7%D9%86%D9%86%D8%AF%DA%AF%D8%A7%D9%86-%D8%AE%D9%88%D8%AF%D8%B1%D9%88%DB%8C-%D8%B4%D8%AE%D8%B5%DB%8C-%D8%A8%D8%AF%D9%88%D9%86-%D8%AF%D8%B1%DB%8C%D8%A7%D9%81%D8%AA-%D9%85%D8%AC%D9%88%D8%B2-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:02:00+00:00"/>
    <meta property="og:title" content="تعزیرات تهران: مسافرکشی رانندگان خودروی شخصی بدون دریافت مجوز، غیرقانونی است"/>
    <meta property="og:description" content="مدیرکل سازمان تعزیرات حکومتی تهران گفت: تا زمانی که تصمیم جدیدی از ناحیه دولت درخصوص افزایش قیمت سوخت اتخاذ نشود رویکرد تشدید نظارتی را ادامه خواهیم داد."/>
  </head>
  <body>
    <article>
      <h1>تعزیرات تهران: مسافرکشی رانندگان خودروی شخصی بدون دریافت مجوز، غیرقانونی است</h1>
      <address>
        <time datetime="2019-11-23T11:02:00+00:00">23 Nov 2019, 11:02</time>
      </address>
      <p>
        <i>مدیرکل سازمان تعزیرات حکومتی تهران گفت: تا زمانی که تصمیم جدیدی از ناحیه دولت درخصوص افزایش قیمت سوخت اتخاذ نشود رویکرد تشدید نظارتی را ادامه خواهیم داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد علی اسفنانی در برنامه "گفت‌وگوی اقتصادی" که با موضوع مکانیزم‌های کنترل و تنظیم بازار در شرایط اصلاح نرخ بنزین از رادیو گفتگو پخش شد، اظهار کرد: سازمان تعزیرات حکومتی از لحظه اجرای "طرح اصلاح نرخ بنزین" و با توجه به احتمال سوء استفاده سودجویان از این شرایط، اقدامات خود را آغاز کرد.</p>
      <p>وی با اشاره به افزایش دو برابری تعداد گشت‌های تعزیراتی در سطح شهر گفت: روز چهارشنبه مقرر شد تعداد گشت‌هایی که به دو برابر رسیده بودند در دو شیفت صبح و عصر در بازار حاضر شوند.</p>
      <p>مدیرکل سازمان تعزیرات حکومتی استان تهران تأکید کرد: نیرو‌های گشت تعزیرات فقط با ماشین گشت آرم‌دار و چراغ گردان در بازار حاضر می‌شوند، لذا مردم در جریان باشند اگر کسی بدون این مشخصات ادعای تعزیراتی کرد سودجوست و باید به مقامات پلیس معرفی شود.</p>
      <p>وی یادآور شد: سازمان تعزیراتی دائماً بازار را رصد و پیمایش می‌کند، اما تا زمانی که تصمیم جدیدی از ناحیه دولت در خصوص افزایش قیمت سوخت اتخاذ نشود رویکرد تشدید نظارتی را ادامه خواهیم داد.</p>
      <p>اسفنانی از افزایش ساعات گشت تعزیراتی خبرداد و گفت: گشت‌های تعزیرات در ساعاتی از شب هم آماده حضور در محل بازار هستند.</p>
      <p>وی همچنین از همکاری سازمان تعزیرات با دادستانی تهران سخن گفت و افزود: مقرر شده که این همکاری به نحو احسن ادامه پیدا کند و تا زمان تصمیم گیری جدید دولت ادامه خواهد یافت.</p>
      <p>اسفنانی در رابطه با نظارت بر کرایه مسافرکش‌های شخصی گفت: گزارشات محدودی از افزایش قیمت کرایه آن هم مربوط به مسافرکش‌های شخصی رسیده که باید بگویم مسافرکشی رانندگان خودروی شخصی بدون دریافت مجوز غیرقانونی است و مراجع متولی باید جلوی این کار را بگیرند و حتی مانع از فعالیت آن‌ها شوند.</p>
      <p>مدیرکل سازمان تعزیرات حکومتی شهر تهران تصریح کرد: سازمان تعزیرات در هر نقطه عرضه کالا و خدمات به مباحث گرانفروشی، کم فروشی، احتکار، تقلب، قاچاق و امثال آن ورود و با متخلفان برخورد می‌کند.</p>
      <p>وی در پایان گفت: متخلفان در زمانی که شاکی خصوصی است ضمن پرداخت جریمه باید خسارت وارده به شاکی را هم بپردازند و در مواردی که امکان این کار وجود نداشته باشد طبق قانون باید دو تا پنج برابر آنچه که فروخته‌اند جریمه بپردازند.</p>
    </article>
  </body>
</html>