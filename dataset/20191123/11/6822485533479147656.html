<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902050.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T11:33:00+00:00"/>
    <meta property="og:title" content="صفر تا صد &quot;یارانه حمایت معیشتی&quot;/ چه‌کسانی تا به امروز مشمول واریز شده‌اند؟"/>
    <meta property="og:description" content="تسنیم نوشت: طرح حمایت معیشتی دولت در پی افزایش قیمت بنزین در حالی از 28 آبان آغاز شده که بنا بر اعلام مسئولان دولتی در این مرحله 60 میلیون نفر از ایرانیان از بسته حمایتی دولت بهره‌مند خواهند شد."/>
  </head>
  <body>
    <article>
      <h1>صفر تا صد "یارانه حمایت معیشتی"/ چه‌کسانی تا به امروز مشمول واریز شده‌اند؟</h1>
      <address>
        <time datetime="2019-11-23T11:33:00+00:00">23 Nov 2019, 11:33</time>
      </address>
      <p>بنا بر اعلام مسئولان دولتی، سومین مرحله یارانه حمایت معیشتی از ساعت ۲۴ امشب به حساب سرپرستان خانوار واریز خواهد شد و این در حالیست که بسیاری از خانواده‌ها نسبت به عدم‌دریافت یارانه حمایتی دولت انتقاد دارند.</p>
      <p>تسنیم نوشت: طرح حمایت معیشتی دولت در پی افزایش قیمت بنزین در حالی از 28 آبان آغاز شده که بنا بر اعلام مسئولان دولتی در این مرحله 60 میلیون نفر از ایرانیان از بسته حمایتی دولت بهره‌مند خواهند شد.</p>
      <p>بر همین اساس دولت تصمیم گرفت در سه نوبت یارانه حمایت معیشتی 60 میلیون ایرانی را به حساب سرپرستان خانوار واریز کند.</p>
      <p>واریز یارانه حمایت معیشتی از 28 آبان آغاز شد و در مرحله نخست، یارانه 20 میلیون ایرانی واریز شد، در تاریخ 30 آبان یارانه 20 میلیون نفر دیگر واریز شد و بر اساس برنامه‌ریزی اعلام‌شده از سوی دولت قرار است از ساعت 24 امشب یارانه 20 میلیون نفر بعدی به حساب سرپرستان خانوار واریز شود.</p>
      <p>به‌گفته مسئولان دولتی، روستاییان و عشایر، مستمری‌بگیران، ‌مددجویان کمیته امداد،‌ کارگران، معلمان، مددجویان بهزیستی، کارمندان، زنان سرپرست خانوار، اقشار کم‌درآمد و بازنشستگان مشمول طرح دولت می‌شوند که 18 میلیون خانوار را در بر می‌گیرد.</p>
      <p>بنابر اعلام دولت، مبلغ حمایت معیشتی برای خانوارهای یک‌‌نفره 55 هزار تومان، برای خانوارهای دونفره 103 هزار تومان، خانوارهای سه‌نفره 138 هزار تومان،‌ خانوارهای چهارنفره 172 هزار تومان و خانوارهای پنج‌‌نفره و بیشتر 205 هزار تومان خواهد بود؛ خانوارهایی که مشمول یارانه نقدی هستند نیاز نیست اقدامی در جهت ارائه شماره حساب بانکی انجام دهند و همان حساب مربوط به یارانه نقدی مبنای واریز قرار می‌گیرد.</p>
      <p>همچنین قرار است پس از واریز سومین مرحله از یارانه حمایت معیشتی،  سامانه‌ای برای ثبت درخواست خانواده‌هایی که مشمول این طرح نشده‌اند، راه‌اندازی شود که بنا بر پیگیری‌های صورت‌گرفته توسط خبرنگار تسنیم این سامانه تا روز سه‌شنبه هفته جاری فعالیت خود را آغاز خواهد کرد و خانواده‌هایی که مشمول این طرح نشده‌اند، می‌توانند از طریق کد دستوری #6369* درخواست خود را در سامانه ثبت کنند و در انتظار پاسخ از سوی وزارت رفاه باشند.</p>
      <p>بنا بر پیگیری‌های صورت‌گرفته و اعلام مسئولان دو نهاد حمایتی کمیته امداد و سازمان بهزیستی، یارانه حمایت معیشتی این دو دستگاه در نخستین مرحله به حسابشان واریز شده است اما نکته قابل تأمل این است که بسیاری از خانواده‌ها که در دهک‌های نخست قرار دارند هنوز نتوانسته‌اند بسته حمایتی دولت را دریافت کنند و این درحالی است که بنا بر اعلام مسئولان دولتی تا به امروز 40 میلیون نفر یارانه حمایت معیشتی خود را دریافت کرده‌اند.</p>
      <p>بسیاری از خانواده‌هایی که در دهک‌های پایین درآمدی قرار دارند و  خود را مستحق دریافت یارانه حمایت معیشتی دولت می‌دانند از نحوه اجرای این طرح و اینکه تا به امروز و پس از واریز دو مرحله از حمایت معیشتی هنوز مشمول دریافت این مبلغ نبوده‌اند، نگرانند.</p>
    </article>
  </body>
</html>