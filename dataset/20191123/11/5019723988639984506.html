<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/entertainment/2019/11/23/suraj-venjaranmoodu-savari-movie.html"/>
    <meta property="og:site_name" content="Manoramanews"/>
    <meta property="article:published_time" content="2019-11-23T11:34:17+00:00"/>
    <meta property="og:title" content="‘എന്നെങ്കിലും സവാരി നിങ്ങള്‍ കാണും’; സുരാജിനെ പ്രശംസിച്ച് നിസഹായത പറഞ്ഞ് കുറിപ്പ്"/>
    <meta property="og:description" content="സുരാജ് വെഞ്ഞാറമൂടിനെ പ്രശംസിച്ച് സവാരി സിനിമയുടെ സംവിധായകൻ അശോക് നായർ. തന്റെ സിനിമകയ്ക്ക് ലഭിക്കാത്തത് ഫൈനൽസിനും വികൃതിക്കും ആൻഡ്രോയ്ഡിനും ലഭിക്കുന്നതിൽ സന്തോഷമുണ്ടെന്ന് അദ്ദേഹം പറഞ്ഞു. സവാരിയാവാൻ വേണ്ടി അദ്ദേഹം നടത്തിയ കഠിനപ്രയത്നം ഞാൻ കണ്ട് അറിഞ്ഞതാണ്. ഒരുപാട് പ്രതീക്ഷയോടെയാണ് ഞങ്ങൾ അണിയറ. Entertainment."/>
  </head>
  <body>
    <article>
      <h1>‘എന്നെങ്കിലും സവാരി നിങ്ങള്‍ കാണും’; സുരാജിനെ പ്രശംസിച്ച് നിസഹായത പറഞ്ഞ് കുറിപ്പ്</h1>
      <address><time datetime="2019-11-23T11:34:17+00:00">23 Nov 2019, 11:34</time> by <a rel="author">സ്വന്തം ലേഖകൻ</a></address>
      <p>സുരാജ് വെഞ്ഞാറമൂടിനെ പ്രശംസിച്ച് സവാരി സിനിമയുടെ സംവിധായകൻ അശോക് നായർ. തന്റെ സിനിമകയ്ക്ക് ലഭിക്കാത്തത് ഫൈനൽസിനും വികൃതിക്കും ആൻഡ്രോയ്ഡിനും ലഭിക്കുന്നതിൽ സന്തോഷമുണ്ടെന്ന് അദ്ദേഹം പറഞ്ഞു.</p>
      <p>സവാരിയാവാൻ വേണ്ടി അദ്ദേഹം നടത്തിയ കഠിനപ്രയത്നം ഞാൻ കണ്ട് അറിഞ്ഞതാണ്. ഒരുപാട് പ്രതീക്ഷയോടെയാണ് ഞങ്ങൾ അണിയറ പ്രവർത്തകർ സിനിമ റിലീസ് ചെയ്തത്. പക്ഷേ എന്തുകൊണ്ടോ തിയറ്ററിൽ ജനം എത്തിയില്ല. 2018 പ്രളയകാലത്തായിരുന്നു റിലീസ്. ഇപ്പോൾ നല്ല സിനിമകൾ കാണാൻ ജനങ്ങൾ താൽപര്യം കാണിക്കുന്നത് കാണുമ്പോൾ വളരെ സന്തോഷം. 2017 – ലെ സ്റ്റേറ്റ് അവാർഡിന് ഇന്ദ്രേട്ടനേയും സുരാജിനേയും ഒരു പോലെ പരിഗണിച്ചിരുന്നു. </p>
      <p>അശോക് നായരുടെ കുറിപ്പ് വായിക്കാം: സുരാജ് വെഞ്ഞാറമൂട് എന്ന നടൻ അടുത്തിടെ പ്രേക്ഷകരെ വിസ്മയിപ്പിച്ചുകൊണ്ടിരിക്കുകയാണ്.ഫൈനൽസ്, വികൃതി, ആൻഡ്രോയിഡ് കുഞ്ഞപ്പൻ എന്നീ ചിത്രങ്ങൾ തിയറ്ററിലും നല്ല പ്രതികരണമാണ് ഉണ്ടാക്കിയത്. സുരാജ് എന്ന നടന്റെ അഭിനയപാടവം ഇതിന് മുൻപും മറ്റു പല ചിത്രങ്ങളിലും മലയാളികൾ കണ്ടിരുന്നു. </p>
      <p>ഡോ. ബിജുവിന്റെ പേരറിയാത്തവർ എന്ന സിനിമയിലൂടെ നാഷനൽ അവാർഡ് അദ്ദേഹത്തെ തേടി വന്നത് മുതൽ പ്രേക്ഷകർ അദ്ദേഹത്തെ കാര്യമായി നിരീക്ഷിക്കാൻ തുടങ്ങി. ആക്ഷൻ ഹീറോ ബിജുവിൽ ഒറ്റ സീൻ കൊണ്ട് പ്രേക്ഷകരുടെ മുഴുവൻ ശ്രദ്ധയും പിടിച്ചു പറ്റാൻ സുരാജിന് സാധിച്ചു. ഇതിനു ശേഷമാണ് ഞാൻ കഥയെഴുതി സംവിധാനം ചെയ്ത സവാരി തുടങ്ങുന്നത്. </p>
      <p>തൃശൂർ നഗരത്തിൽ ഒരു സൈക്കിളിൽ രാവിലെ മുതൽ രാത്രി വരെ കറങ്ങി നടന്ന് ആരെന്ത് ജോലി ഏൽപിച്ചാലും സത്യസന്ധതയോടെ ചെയ്യുന്ന സവാരി. മാനസിക വളർച്ച കുറവുള്ള സവാരിക്ക് തൃശ്ശൂർ പൂരം വലിയ ആവേശമായിരുന്നു. പൂരത്തിനിടയിൽ പൂരപ്പറമ്പിൽ വച്ച് സവാരിയുടെ ജീവിതത്തിൽ സംഭവിക്കുന്ന ഒരു കാര്യമാണ് സിനിമയുടെ ഇതിവൃത്തം. </p>
      <p>സവാരിയാവാൻ വേണ്ടി അദ്ദേഹം നടത്തിയ കഠിനപ്രയത്നം ഞാൻ കണ്ട് അറിഞ്ഞതാണ്. ഒരുപാട് പ്രതീക്ഷയോടെയാണ് ഞങ്ങൾ അണിയറ പ്രവർത്തകർ സിനിമ റിലീസ് ചെയ്തത്. പക്ഷേ എന്തുകൊണ്ടോ തിയറ്ററിൽ ജനം എത്തിയില്ല. 2018 പ്രളയകാലത്തായിരുന്നു റിലീസ്. ഇപ്പോൾ നല്ല സിനിമകൾ കാണാൻ ജനങ്ങൾ താൽപര്യം കാണിക്കുന്നത് കാണുമ്പോൾ വളരെ സന്തോഷം. 2017 – ലെ സ്റ്റേറ്റ് അവാർഡിന് ഇന്ദ്രേട്ടനേയും സുരാജിനേയും ഒരു പോലെ പരിഗണിച്ചിരുന്നു. </p>
      <p>നാഷനൽ അവാർഡിലും സുരാജ് സവാരിയിലൂടെ അവസാന റൗണ്ട് വരെ എത്തി. സവാരി ഒരു പക്ഷേ നിർഭാഗ്യമുള്ള സിനിമ ആയിരിക്കാം. അതുകൊണ്ട് ആയിരിക്കുമല്ലോ ദിലീപ് അതിഥി താരമായി അഭിനയിച്ചിട്ടും ചാനലുകാർ സാറ്റലൈറ്റ് എടുക്കാത്തത്. മലയാള സിനിമയുടെ ഈ നല്ല മാറ്റത്തിൽ ഒരുപാട് സന്തോഷം. എന്നെങ്കിലും ഒരു ചാനലിലൂടെ സവാരി പ്രേക്ഷകരുടെ മുന്നിൽ എത്തും എന്ന വിശ്വാസത്തോടെ അശോക് നായർ.</p>
    </article>
  </body>
</html>