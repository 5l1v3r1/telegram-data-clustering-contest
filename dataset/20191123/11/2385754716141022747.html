<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/dimosia-igeia/598725/o-rolos-tou-prosopikou-iatrou-sto-gesy-sto-epikentro-synedriou-tou-oau"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T11:47:00+00:00"/>
    <meta property="og:title" content="Ο ρόλος του Προσωπικού Ιατρού στο ΓεΣΥ στο επίκεντρο συνεδρίου του ΟΑΥ"/>
    <meta property="og:description" content="Η κομβική σημασία της πρωτοβάθμιας φροντίδας υγείας και ο πολύ σημαντικός ρόλος του προσωπικού ιατρού στη σωστή λειτουργία του ΓεΣΥ βρέθηκαν στο επίκεντρο..."/>
  </head>
  <body>
    <article>
      <h1>Ο ρόλος του Προσωπικού Ιατρού στο ΓεΣΥ στο επίκεντρο συνεδρίου του ΟΑΥ</h1>
      <address><time datetime="2019-11-23T11:47:00+00:00">23 Nov 2019, 11:47</time> by <a rel="author">sigmalive</a></address>
      <p>Η κομβική σημασία της πρωτοβάθμιας φροντίδας υγείας και ο πολύ σημαντικός ρόλος του προσωπικού ιατρού στη σωστή λειτουργία του ΓεΣΥ βρέθηκαν στο επίκεντρο του Παγκύπριου Συνεδρίου που διοργάνωσε σήμερα ο Οργανισμός Ασφάλισης Υγείας στη Λευκωσία, με θέμα «Ο θεσμός του Προσωπικού Ιατρού στο πλαίσιο του ΓεΣΥ».</p>
      <p>Σύμφωνα με ανακοίνωση, στο Συνέδριο συζητήθηκαν μεταξύ άλλων ο τρόπος παροχής των υπηρεσιών πρωτοβάθμιας φροντίδας υγείας από τους προσωπικούς ιατρούς στο ΓεΣΥ και οι διεθνείς τάσεις, ο χειρισμός και η εκπαίδευση των δικαιούχων από τους προσωπικούς ιατρούς, η διαχείριση του ιατρείου του προσωπικού ιατρού και η αντιμετώπιση των χρόνιων ασθενών.<br/><br/>Σε ομιλία του, ο Πρόεδρος του Διοικητικού Συμβουλίου του Οργανισμού Ασφάλισης Υγείας Θωμάς Αντωνίου είπε ότι το Γενικό Σύστημα Υγείας (ΓεΣΥ) λειτούργησε την 1η Ιουνίου 2019 με την παροχή  εξωνοσοκομειακής φροντίδας καλύπτοντας υπηρεσίες από προσωπικούς ιατρούς, ειδικούς ιατρούς, φάρμακα και εργαστηριακές εξετάσεις και πρόσθεσε ότι η εισαγωγή του ΓεΣΥ αποτελεί μια τεράστια και πολυδιάστατη μεταρρύθμιση στον νευραλγικό τομέα της υγείας εφόσον άλλαξε ουσιαστικά τον τρόπο πρόσβασης και παροχής των υπηρεσιών υγείας για ολόκληρο τον πληθυσμό.<br/><br/>«Παράλληλα, η εφαρμογή του ΓεΣΥ σήμανε και την έναρξη της ηλεκτρονικής υγείας στην Κύπρο, εφόσον όλες οι διεργασίες στα πλαίσια του ΓεΣΥ, τόσο από τους δικαιούχους όσο και από τους παροχείς, γίνονται πια ηλεκτρονικά. Από αυτή την άποψη, η Κύπρος γίνεται η πρώτη χώρα στην Ευρωπαϊκή Ένωση που εφαρμόζει, εξ αρχής, ολοκληρωμένα μηχανογραφημένο Σύστημα Υγείας», σημείωσε.<br/><br/>Ανέφερε, επίσης, ότι συμπληρώνονται σύντομα οι πρώτοι έξι μήνες λειτουργίας της πρώτης φάσης του ΓεΣΥ «και μπορώ να δηλώσω ότι το ΓεΣΥ  λειτουργεί κανονικά, με την συντριπτική πλειοψηφία  των δικαιούχων και παροχέων να εκφράζουν ικανοποίηση από τη μέχρι τώρα πορεία του».<br/><br/>«Ο ΟΑΥ είναι προσηλωμένος στην αποστολή του που είναι ο σχεδιασμός και η εφαρμογή της Β φάσης, ενώ ταυτόχρονά και επιώ καθημερινής βάσης, εργάζεται εντατικά για τον εντοπισμό και την επίλυση των προβλημάτων που παρουσιάζονται στην λειτουργία της πρώτης φάσης, πάντα σε συνεργασία με τους δικαιούχους, τους παροχείς, και όλα τα υπόλοιπα εμπλεκόμενα μέρη», πρόσθεσε.<br/><br/>Όπως είπε, «ενδεικτικό του βαθμού στον οποίο, οι πολίτες άλλα και οι παροχείς υπηρεσιών υγείας του τόπου, έχουν αποδεχτεί και αγκαλιάσει την ιδέα του ΓεΣΥ, αποτελούν οι αριθμοί που έχουμε στη διάθεση μας για τη συμμετοχή στο Σύστημα. Μέχρι σήμερα, οι εγγραφές στο Μητρώο Δικαιούχων του ΓεΣΥ έχουν ξεπεράσει τις 720.000. Στο Σύστημα συμμετέχουν 447 ΠΙ για ενήλικες και 168 ΠΙ για παιδία, ενώ υπάρχει συνεχής ροή εγγραφής ειδικών ιατρών στο ΓεΣΥ. Χαρακτηριστικά, το ΓεΣΥ ξεκίνησε με 50 ειδικούς ιατρούς τον Ιούνιο ενώ σήμερα αριθμούν πέραν των 1150».<br/><br/>«Ο κατάλογος φαρμακευτικών προϊόντων που καλύπτονται από το ΓεΣΥ την 1η Ιουνίου περιελάβανε 1.050 φάρμακα και μέχρι σήμερα έχουν εγκριθεί άλλα περίπου 230 για σταδιακή ένταξη στον κατάλογο. Αξιοσημείωτα, ο κύκλος εργασιών του ΓεΣΥ, από την έναρξη του μέχρι σήμερα, περιλαμβάνει περί τις 969,000 επισκέψεις σε ΠΙ, 1,070,000 παραπεμπτικά για εργαστηριακές εξετάσεις, 690,000 επισκέψεις σε ειδικούς ιατρούς και 807,000 συνταγές για φάρμακα. Ο ΟΑΥ δέχεται πέραν των 20,000 απαιτήσεων (claims) ανα ημέρα», πρόσθεσε.<br/><br/>Ο Πρόεδρος του Παγκύπριου Ιατρικού Συλλόγου Δρ Πέτρος Αγαθαγγέλου, σε ομιλία του είπε ότι ο ΠΙΣ έχοντας ως πρώτη προτεραιότητα την παροχή κορυφαίας ποιότητας υπηρεσιών στους ασθενείς και ταυτόχρονα την προάσπιση της επαγγελματικής αξιοπρέπειας και του επιστημονικού κύρους των μελών του κατέθεσε προτάσεις και εισηγήσεις σε επίπεδο νομοθετικής, εκτελεστικής και πολιτικής ηγεσίας, προτείνοντας υλοποιήσιμες νομοθετικές και κανονιστικές αλλαγές που θα διασφάλιζαν την αποτελεσματική και ποιοτική παροχή υγείας.<br/><br/>«Κάποιες από τις εισηγήσεις μας εισακούστηκαν κάποιες όχι, αλλά η προσπάθεια μας σε καμία περίπτωση δεν σταματάει εδώ. Αντιθέτως, διαισθανόμενοι το βάρος της ευθύνης που αναλογεί στην ιατρική κοινότητα για την εύρυθμη λειτουργία του τομέα της Υγείας, με καλή διάθεση και ειλικρινείς προθέσεις συνεχίζουμε το διάλογο με όλους τους αρμόδιους φορείς έχοντας στο επίκεντρο τη συνεχή αναβάθμιση της ποιότητας των παρεχόμενων υπηρεσιών υγείας για το καλό τόσο των ασθενών όσο και της κοινωνίας γενικότερα. Αυτός, εξάλλου, είναι ο στόχος και ο σκοπός της  δημόσιας αποστολής μας καθότι ο ΠΙΣ δια νόμου αποτελεί τον επόπτη αλλά και τον συμβουλευτικό φορέα του κράτους και της πολιτείας για τη διασφάλιση της δημόσιας υγείας», πρόσθεσε.<br/><br/>Ανέφερε, επίσης, ότι ο θεσμός του προσωπικού γιατρού, υπό καθεστώς υγιούς εφαρμογής του, λειτουργεί πανοραμικά στην αντιμετώπιση του ασθενή προσδίδοντάς του οφέλη τόσο ως προς την ποιοτικότερη αντιμετώπιση της υγείας του όσο και ως προς την κοινωνική και εξατομικευμένη ανθρώπινη υπόστασή του, ο ρόλος του δε είναι καταλυτικός για την επιτυχή λειτουργία του ΓεΣΥ.<br/><br/>«Για την υγιή, λοιπόν εφαρμογή του θεσμού αυτού, την αποφυγή κατάχρησης του οφείλουμε όλοι να συμβάλουμε εκπαιδεύοντας και ενημερώνοντας τόσο τους επαγγελματίες υγείας όσο και τους ασθενείς. Είναι σημαντικό να αφομοιωθεί στη συνείδηση της κοινωνίας ο ρόλος και ο τρόπος λειτουργίας του θεσμού του προσωπικού ιατρού στο πλαίσιο του ΓεΣΥ προκειμένου το σύστημα να καταστεί λειτουργικό και πάνω από όλα βιώσιμο», συμπλήρωσε.<br/><br/>Ο Γραμματέας της ΟΣΑΚ Νικόλας Φιλίππου, στη δική του ομιλία είπε ότι γνωρίζουν το τεράστιο έργο που επιτελείται από τον ΟΑΥ, αλλά και τις αδυναμίες που παρατηρούνται.<br/><br/>«Μείζον θέμα αποτελεί και ο θεσμός του Προσωπικού Ιατρού. Είναι πολύ βασικό όλοι οι πολίτες να αντιληφθούν ότι αυτός ο θεσμός αποτελεί το θεμέλιο λίθο του συστήματος υγείας. Γι’ αυτό και θα πρέπει να ενισχυθεί η σχέση γιατρού-ασθενή, ώστε να δημιουργηθεί μια σωστή και αρμονική σχέση αλληλοσεβασμού και συνεργασίας. Εξάλλου οι ασθενείς πρέπει να αντιληφθούν ότι ο προσωπικός γιατρός είναι ένας σταθερός συνεργάτης τους με τον οποίο πρέπει να συνεργάζονται από τη στιγμή που γεννιούνται μέχρι τη στιγμή που πεθαίνουν», πρόσθεσε.<br/><br/>Εκ μέρους του οργανωμένου κινήματος των ασθενών, συνέχισε, «οφείλουμε να καταγράψουμε μια αδυναμία από πλευράς των ασθενών να κατανοήσουν τη σημαντικότητα του θεσμού, του ρόλου τον οποίο έχει να επιτελέσει ο Προσωπικός Ιατρός και των δικαιωμάτων τους τα οποία απορρέουν από το ΓεΣΥ.<br/><br/>«Γι’ αυτό και στόχος μας είναι να επενδύσουμε στην ενδυνάμωση, σωστή ενημέρωση και εκπαίδευση των χρόνιων ασθενών αλλά και όλων των συμπολιτών μας.  Παρά την παρατεταμένη εκστρατεία του ΟΑΥ για ενημέρωση των πολιτών, θα πρέπει να γίνεται συνεχής προσπάθεια για ενημέρωση των πολιτών για τα δικαιώματά τους. Ήδη έχει αποφασισθεί η διενέργεια ενημερωτικής καμπάνιας εκ μέρους της ΟΣΑΚ για τα θέματα των ΠΙ, την πλοήγηση του ασθενή εντός του ΓεΣΥ, όπως και τη σωστή χρήση του συστήματος προς αποφυγήν των καταχρήσεων», σημείωσε.<br/><br/>Ανέφερε, επίσης, ότι έχει εντοπισθεί η ανάγκη για εκπόνηση ταχύρρυθμων προγραμμάτων στήριξης των οικογενειακών γιατρών με σεμινάρια, για να επιτελούν όσο πιο αποτελεσματικά γίνεται τον ρόλο τους που είναι ιδιαίτερα κομβικός και σημαντικός για τη σωστή χρήση του συστήματος.<br/><br/>«Η Ομοσπονδία Συνδέσμων Ασθενών Κύπρου (ΟΣΑΚ) δηλώνει αρωγός και υποστηρικτής του ΟΑΥ αλλά και όλων των συμβεβλημένων με αυτόν Επαγγελματιών Υγείας. Κύριο μέλημα μας είναι η διασφάλιση και προστασία των αναφαίρετων δικαιωμάτων των ασθενών, η βελτίωση της πρόσβασης των ασθενών σε ποιοτικές και  ασφαλείς υπηρεσίες υγείας, η βελτίωση της υγείας του πληθυσμού αλλά και η μείωση της επαγγελματικής κόπωσης των επαγγελματιών υγείας. Γι’ αυτά θα συνεχίσουμε να αγωνιζόμαστε καθημερινά και ευελπιστούμε σύντομα να απολαμβάνουμε όλοι μαζί τους καρπούς των πολύχρονων κόπων μας. Από πλευράς μας, είμαστε έτοιμοι να συνδράμουμε ουσιαστικά και εποικοδομητικά στο έργο σας», πρόσθεσε.<br/><br/>Στην εναρκτήρια ομιλία του, ο καθηγητής Γενικής Ιατρικής και Πρωτοβάθμιας Φροντίδας Υγείας στην Ιατρική Σχολή του Πανεπιστημίου Κρήτης, Δρ. Χρήστος Λιονής, αναφέρθηκε στις προκλήσεις και στην αλλαγή της συμπεριφοράς σε θέματα πρωτοβάθμιας φροντίδας υγείας μέσα από την εμπειρία του Πανεπιστημίου της Κρήτης, συμπεριλαμβανομένου των θεμάτων πρόληψης και προαγωγής τη υγείας.<br/><br/>Από την πλευρά του o Διευθυντής Προγράμματος Επαγγελματικής Κατάρτισης, Καθοδηγητής και Εκπαιδευτής Προσωπικών Ιατρών στο Ηνωμένο Βασίλειο, Δρ. Marek Jezierski, αναφέρθηκε στα πλεονεκτήματα του θεσμού της οργανωμένης πρωτοβάθμιας για τους ιατρούς και στους τρόπους αξιοποίησης του ρόλου που οι ιατροί διαδραματίζουν μέσα στο Σύστημα.<br/><br/>Οι ομιλίες ολοκληρώθηκαν με την παρουσίαση του Καθηγητή Γενικής Ιατρικής και Προέδρου του Τμήματος Οικογενειακής Ιατρικής/Γενικής Ιατρική στο Πανεπιστήμιο του Μάαστριχτ και ιατρού πρωτοβάθμιας φροντίδας υγείας στην Ολλανδία, Δρ. Jean Muris, ο οποίος αναφέρθηκε σε πρακτικούς τρόπους λειτουργίας των προσωπικών ιατρών στο Σύστημα και σε σχετικές εμπειρίες από άλλες χώρες.<br/><br/>Το σημερινό ήταν το πρώτο από μια σειρά ενεργειών ενημέρωσης και εκπαίδευσης των προσωπικών ιατρών  που προγραμματίζει ο Οργανισμός Ασφάλισης Υγείας, με στόχο την καλύτερη δυνατή λειτουργία  τους στο νέο ρόλο που έχουν αναλάβει και την αποτελεσματική  διαχείριση των δικαιούχων σε περιβάλλον ΓεΣΥ.</p>
    </article>
  </body>
</html>