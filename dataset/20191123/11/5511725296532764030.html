<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/balcers-un-jevpalovs-ahl-cempionata-izcelas-ar-rezultativu-piespeli.d?id=51663167"/>
    <meta property="og:site_name" content="DELFI"/>
    <meta property="article:published_time" content="2019-11-23T11:37:55+00:00"/>
    <meta property="og:title" content="Balcers un Jevpalovs AHL čempionātā izceļas ar rezultatīvu piespēli "/>
    <meta property="og:description" content="Latvijas hokejisti Rūdolfs Balcers un Ņikita Jevpalovs piektdien Amerikas hokeja līgas (AHL) spēlēs izcēlās ar rezultatīvām piespēlēm."/>
  </head>
  <body>
    <article>
      <h1>Balcers un Jevpalovs AHL čempionātā izceļas ar rezultatīvu piespēli </h1>
      <address><time datetime="2019-11-23T11:37:55+00:00">23 Nov 2019, 11:37</time> by <a rel="author">LETA</a></address>
      <p>
        <b>Latvijas hokejisti <a href="https://www.delfi.lv/temas/rudolfs-balcers">Rūdolfs Balcers</a> un Ņikita Jevpalovs piektdien Amerikas hokeja līgas (<a href="https://www.delfi.lv/temas/ahl">AHL</a>) spēlēs izcēlās ar rezultatīvām piespēlēm.</b>
      </p>
      <p>Belevilas "Senators" viesos ar rezultātu 6:3 (3:1, 2:1, 1:1) pārspēja Binghemtonas "Devils".</p>
      <p>Balcers rezultatīvi piespēlēja otro vārtu guvumā un kopumā spēlē izdarīja divus metienus pa vārtiem un spēli noslēdza ar neitrālu lietderības koeficientu. Uzbrucējam šī bija jau ceturtā spēle AHL čempionātā šosezon. Kopumā viņš šajos mačos izcēlies ar trim vārtiem un divām rezultatīvām piespēlēm, vēl ne reizi nepaliekot "sausā".</p>
      <p>Nacionālās hokeja līgas (NHL) komanda Otavas "Senators" nosūtīja Balceru uz fārmklubu Belevilā, lai viņš varētu iespēlēties pēc traumas izdziedēšanas.</p>
      <p>Balcers ceļgala traumā iedzīvojās septembra beigās notikušās NHL pārbaudes spēles pirmajā periodā, kad pēc sadursmes ar pretinieku ieslīdēja bortā, laukumā vairs neatgriežoties. Sākotnēji tika prognozēts, ka viņš varētu atgriezties oktobra beigās, bet šobrīd termiņš kļuvis teju par mēnesi garāks.</p>
      <p>Pie rezultatīvas piespēles tika arī Jevpalovs, kurš palīdzēja Lavālas "Rocket" mājās ar rezultātu 6:4 (1:1, 2:0, 3:3) pārspēja Utikas "Comets".</p>
      <p>Jevpalovs rezultatīvi piespēlēja komandas trešo vārtu guvumā, reizi meta pa vārtiem un spēli noslēdza ar pozitīvu lietderību +2.</p>
      <p>Tikmēr neveiksmi piedzīvoja Springfīldas "Thunderbirds", kas mājās ar 2:4 (0:2, 1:1, 1:1) piekāpās Vilksas-Bāras/Skrentonas "Penguins". Zaudētāju rindās spēlēja <a href="https://www.delfi.lv/temas/rodrigo-abols">Rodrigo Ābols</a>, kurš ar rezultatīvām darbībām neizcēlās, spēli noslēdzot ar negatīvu lietderību -2.</p>
      <p>Visbeidzot pie panākuma tika Klīvlendas "Monsters", kas mājās ar 3:0 (0:0, 2:0, 1:0) uzvarēja Čikāgas "Wolves". Klīvlendas vienības rezervē šoreiz palika Matīs Kivlenieks.</p>
      <p>No latviešu pārstāvētajām komandām Austrumu konferencē Toronto "Marlies" (Kristiāns Rubīns) ar 25 punktiem 16 spēlēs ieņem otro vietu, "Rocket" ar 25 punktiem 20 mačos ierindojas ceturtajā pozīcijā, bet "Monsters" ar 22 punktiem 19 dueļos ieņem sesto pozīciju. Šāda pati statistika ir arī "Thunderbirds", kas atrodas vietu zemāk. Tikmēr "Senators" ar 19 punktiem 18 spēlēs ir 13.pozīcijā.</p>
      <related>
        <h4>Lasi vēl</h4>
        <a href="https://www.delfi.lv/sports/news/hokejs/kivlenieks-atvaira-24-metienus-un-kaldina-monsters-devito-uzvaru.d?id=51659341"/>
        <a href="https://www.delfi.lv/sports/news/hokejs/balcera-konta-punkts-aridzan-tresaja-ahl-spele.d?id=51655725"/>
        <a href="https://www.delfi.lv/sports/news/hokejs/abols-atgriezies-amerikas-hokeja-liga.d?id=51649697"/>
      </related>
    </article>
  </body>
</html>