<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/motor/jonas-froberg-misslyckas-sverige-igen-kan-e85-ater-sjunka-ihop-som-en-suffle/"/>
    <meta property="og:site_name" content="DN.SE"/>
    <meta property="article:published_time" content="2019-11-23T11:28:32+00:00"/>
    <meta property="og:title" content="Jonas Fröberg: Misslyckas Sverige igen kan E85 åter sjunka ihop som en sufflé"/>
    <meta property="og:description" content="EU vill ta bort skattesubventioner på etanol"/>
  </head>
  <body>
    <article>
      <h1><a href="https://www.dn.se/av/jonas-froberg/">Jonas Fröberg:</a> Misslyckas Sverige igen kan E85 åter sjunka ihop som en sufflé</h1>
      <address><time datetime="2019-11-23T11:28:32+00:00">23 Nov 2019, 11:28</time> by <a rel="author" href="https://www.dn.se/av/jonas-froberg/" target="_blank">Jonas Fröberg</a></address>
      <p>
        <b>Tioåringens mörkbruna ögon vandrande över mitt ansikte.<br/>– Men... etanol låter ju jättebra! Sade han.<br/>Jag hade försökt förklara fenomenet etanol och bilar för honom. </b>
      </p>
      <p>Efter att ha betraktats som död fick etanolbilarna ett försiktigt strålkastarljus på sig under hösten. </p>
      <p>Först fick Fords mellansuv Kuga en E85-version – Sveriges enda E85-bil som går att köpa och som DN ska provköra nästa vecka. </p>
      <p>Samtidigt ville Miljöpartiet införa bidrag för alla som konverterar sin bensinbil till etanolbil – men nu hotas allt av att EU vill chockhöja skatten på E85 om drygt ett år.</p>
      <p>Samtidigt halverar E85 koldioxidutsläppen i ett livscykelperspektiv jämfört med bensin, enligt <a href="https://energimyndigheten.a-w2m.se/Home.mvc?resourceId=104687">Energimyndigheten</a>. </p>
      <p>Det reagerade min tioårige samtalspartner på. </p>
      <p>Vi tar det från början. </p>
      <p><b>Allt började senhästen</b> 2004 i Örnsköldsvik. Bolaget Sekab ville tillverka göra miljövänligt biobränsle ur skogsråvara. </p>
      <p>Två år senare kom den så kallade pumplagen: Snart fanns 2.000 tankställen för alla nya E85-bilmodeller som sålde i mängder pådrivna av miljöbilrabatter och nedsatt förmånsvärde. </p>
      <p>Så kom en diskussion om konkurrens med livsmedelsprodukter och om nya miljöbränslet slår ut regnskog. Sekabs försök med E85 ur skogsråvara lossnade aldrig ur sina fästen. </p>
      <p>2012 försvann det nedsatta förmånsvärdet och etanol visade sig ge problem i bränslesystemen. </p>
      <p><b>Så kom ett EU-direktiv 2015</b> som sade att Sverige inte längre fick subventionera etanol. Efter lite tjafs fick Sverige ett undantag. Det gäller fram till nästa årsskifte. </p>
      <p>I dag vet vi inte om Sverige åter lyckas beveka EU. Misslyckas det kommer E85 åter att åter sjunka ihop som en sufflé. </p>
      <p>Det vore synd. Sverige ska ha en fossiloberoende fordonsflotta år 2030. E85-bilar kan bli ett bra steg på vägen. </p>
      <p>Min tioårige vän skakar på huvudet och frågar: om det är bättre än bensin – varför säljs inga sådana bilar? </p>
      <p>
        <a href="https://www.dn.se/ekonomi/motor/fem-drivmedel-som-kan-utmana-elbilen/">Läs mer: Fem drivmedel som kan utmana elbilen</a>
      </p>
    </article>
  </body>
</html>