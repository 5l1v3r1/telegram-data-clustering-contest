<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/weather/article/ektakto-deltio-epidinosis-tou-kerou-me-isxires-vroxes-ke-kategides"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T11:26:07+00:00"/>
    <meta property="og:title" content="Σφοδρή κακοκαιρία σε όλη τη χώρα"/>
    <meta property="og:description" content="Κακοκαιρία προβλέπεται από το απόγευμα της Κυριακής και από τα δυτικά, η οποία κατά τη διάρκεια της Δευτέρας θα επηρεάσει σχεδόν όλη τη χώρα."/>
  </head>
  <body>
    <article>
      <h1>Σφοδρή κακοκαιρία σε όλη τη χώρα</h1>
      <address>
        <time datetime="2019-11-23T11:26:07+00:00">23 Nov 2019, 11:26</time>
      </address>
      <p>Κακοκαιρία προβλέπεται από το απόγευμα της Κυριακής και από τα δυτικά, η οποία κατά τη διάρκεια της Δευτέρας θα επηρεάσει σχεδόν όλη τη χώρα.</p>
      <p>
        <b>Σε τρεις φάσεις η κακοκαιρία «Γηρυόνης»</b>
      </p>
      <p>Σε τρεις φάσεις θα εξελιχθεί η νέα έντονη κακοκαιρία «Γηρυόνης», που αναμένεται να επηρεάσει τη χώρα μας με ισχυρές βροχές και καταιγίδες, καθώς επίσης με πολύ θυελλώδεις νοτιάδες από την Κυριακή έως την Τρίτη. Η μετεωρολογική υπηρεσία meteo του Εθνικού Αστεροσκοπείου Αθηνών, που «βάφτισε» τη νέα κακοκαιρία, επισημαίνει ότι κατά το επόμενο τριήμερο θα πέσουν σημαντικές ποσότητες βροχής ικανές να δημιουργήσουν προβλήματα.</p>
      <figure>
        <video src="https://fdlvideosec.akamaized.net/media-assets/zougla/video/6cede67fdd3d43118774e6677d69b578.mp4"/>
      </figure>
      <p>Στην πρώτη φάση την Κυριακή, βροχές και σποραδικές καταιγίδες θα εκδηλώνονται κατά τόπους στα ηπειρωτικά, ενώ εξαιρούνται η Ανατολική Μακεδονία και η Θράκη. Τα φαινόμενα τις απογευματινές ώρες θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <figure>
        <img src="https://www.zougla.gr/image.ashx?fid=2773497"/>
      </figure>
      <p>Κατά τη δεύτερη φάση από αργά το βράδυ της Κυριακής έως και τις απογευματινές ώρες της Δευτέρας, ένα μέτωπο ιδιαίτερα ισχυρών καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Στις περιοχές που θα επηρεαστούν, συμπεριλαμβάνονται ο νομός Αττικής και η πόλη της Αθήνας.</p>
      <p>Τέλος, από τις βραδινές ώρες της Δευτέρας έως και τις απογευματινές ώρες της Τρίτης, ένα τρίτο κύμα τοπικά ισχυρών βροχών και καταιγίδων θα επηρεάσει κυρίως τα νότια και ανατολικά ηπειρωτικά και θαλάσσια τμήματα της χώρας.</p>
      <p>Κύρια χαρακτηριστικά της κακοκαιρίας θα είναι οι ισχυρές βροχές και καταιγίδες που κατά τόπους θα συνοδεύονται από χαλαζοπτώσεις και οι θυελλώδεις νότιοι άνεμοι. Πιο αναλυτικά, ισχυρές βροχές και καταιγίδες θα επηρεάσουν:</p>
      <p>
        <b>Την Κυριακή</b>
      </p>
      <p>Από τις απογευματινές ώρες τα νησιά του Ιονίου, την Ήπειρο, τη δυτική Στερεά, την Πελοπόννησο και από το βράδυ την ανατολική Στερεά (συμπεριλαμβανομένης της Αττικής), την Εύβοια και πιθανώς από τη νύχτα τη Θεσσαλία.</p>
      <figure>
        <img src="https://www.zougla.gr/image.ashx?fid=2773481"/>
      </figure>
      <p>
        <b>Τη Δευτέρα</b>
      </p>
      <p>Μέχρι τις πρωινές ώρες τα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο. Μέχρι το μεσημέρι την ανατολική Πελοπόννησο, την ανατολική Στερεά, την Εύβοια, την Κρήτη, μέχρι αργά το απόγευμα τη Θεσσαλία, τις Σποράδες, τις Κυκλάδες και έως τις βραδινές ώρες τη Μακεδονία (κυρίως τη δυτική και την κεντρική). Σταδιακά από τις πρωινές ώρες τα νησιά του βορείου και ανατολικού Αιγαίου και τα Δωδεκάνησα.</p>
      <figure>
        <a href="https://www.zougla.gr/image.ashx?fid=2773486">
          <img src="https://www.zougla.gr/image.ashx?fid=2773486"/>
        </a>
      </figure>
      <p>
        <b>Την Τρίτη</b>
      </p>
      <p>Τις πρώτες πρωινές ώρες τα νησιά του ανατολικού Αιγαίου και μέχρι το μεσημέρι τα Δωδεκάνησα. Από τις μεσημβρινές ώρες την Κρήτη, πιθανώς τις Κυκλάδες και βαθμιαία από το απογεύμα εκ νέου τα Δωδεκάνησα.</p>
      <p>Ειδικότερα για την Αττική ισχυρές βροχές και καταιγίδες αναμένονται από τις βραδινές ώρες της Κυριακής μέχρι τις πρωινές ώρες της Δευτέρας.</p>
      <p>Πολύ θυελλώδεις νότιοι άνεμοι εντάσεως 8 με 9 μποφόρ θα πνέουν την Κυριακή στα δυτικά και τη Δευτέρα στο Αιγαίο. Πιθανώς στο Ιόνιο έως και τις βραδινές ώρες της Κυριακής να φτάσουν πρόσκαιρα τα 10 μποφόρ.</p>
      <figure>
        <a href="https://www.zougla.gr/image.ashx?fid=2773487">
          <img src="https://www.zougla.gr/image.ashx?fid=2773487"/>
        </a>
      </figure>
      <p>
        <b>Την Τετάρτη</b>
      </p>
      <p>Στην ανατολική και νότια νησιωτική χώρα νεφώσεις παροδικά αυξημένες με τοπικές βροχές, πιθανότητα μεμονωμένων καταιγίδων στα Δωδεκάνησα τις πρωινές ώρες και βαθμιαία βελτίωση. Στην υπόλοιπη χώρα λίγες νεφώσεις τοπικά αυξημένες με πιθανότητα ασθενών βροχών στα δυτικά. Οι άνεμοι θα πνέουν βόρειοι βορειοδυτικοί 3 με 5 μποφόρ που βαθμιαία θα στραφούν σε δυτικούς νοτιοδυτικούς με την ίδια ένταση. Η θερμοκρασία θα σημειώσει μικρή άνοδο.</p>
      <figure>
        <img src="https://www.zougla.gr/image.ashx?fid=2773484"/>
      </figure>
      <p>
        <b>Την Πέμπτη</b>
      </p>
      <p>Στα δυτικά νεφώσεις παροδικά αυξημένες με τοπικές βροχές και σποραδικές καταιγίδες. Στις υπόλοιπες περιοχές λίγες νεφώσεις που βαθμιαία θα αυξηθούν, με πιθανότητα τοπικών βροχών ή μεμονωμένων καταιγίδων στην ανατολική και νότια νησιωτική χώρα. Οι άνεμοι θα πνέουν νοτιοδυτικοί 4 με 6 και πιθανώς στα πελάγη τοπικά 7 μποφόρ. Η θερμοκρασία θα σημειώσει μικρή άνοδο.</p>
      <p>
        <b>Την Παρασκευή</b>
      </p>
      <p>Νεφώσεις με τοπικές βροχές και καταιγίδες κυρίως στα δυτικά, τα νότια και το ανατολικό Αιγαίο. Οι άνεμοι θα πνέουν δυτικοί νοτιοδυτικοί 4 με 6 και στο Αιγαίο 7 μποφόρ με εξασθένηση το βράδυ. Η θερμοκρασία θα σημειώσει μικρή πτώση.</p>
    </article>
  </body>
</html>