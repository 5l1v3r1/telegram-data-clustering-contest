<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200892/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%85%D8%AD%D8%B3%D9%88%D8%B3%DB%8C-%D8%AF%D8%B1-%DA%A9%D8%A7%D9%84%D8%A7%D9%87%D8%A7-%D9%86%D8%AF%D8%A7%D8%B4%D8%AA%D9%87-%D8%A7%DB%8C%D9%85-%D9%86%D9%85%DB%8C-%D8%AA%D9%88%D8%A7%D9%86%DB%8C%D9%85-%D8%AA%DA%A9-%D8%AA%DA%A9-%D9%85%D8%B3%D8%A7%D9%81%D8%B1%DA%A9%D8%B4-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:48:26+00:00"/>
    <meta property="og:title" content="افزایش قیمت محسوسی در کالاها نداشته‌ایم/ نمی‌توانیم تک تک مسافرکش‌ها را شناسایی و جریمه کنیم"/>
    <meta property="og:description" content="مدیرکل تعزیرات حکومتی تهران گفت: پرونده‌ای که مشخص باشد به دلیل افزایش قیمت بنزین،‌ افزایش قیمت و گرانفروشی صورت گرفته، تاکنون نداشته‌ایم."/>
  </head>
  <body>
    <article>
      <h6 class="kicker">مدیرکل تعزیرات حکومتی تهران:</h6>
      <h1>افزایش قیمت محسوسی در کالاها نداشته‌ایم/ نمی‌توانیم تک تک مسافرکش‌ها را شناسایی و جریمه کنیم</h1>
      <address><time datetime="2019-11-23T11:48:26+00:00">23 Nov 2019, 11:48</time> by <a rel="author">اعظم سندگل</a></address>
      <p>مدیرکل تعزیرات حکومتی تهران گفت: پرونده‌ای که مشخص باشد به دلیل افزایش قیمت بنزین،‌ افزایش قیمت و گرانفروشی صورت گرفته، تاکنون نداشته‌ایم.</p>
      <p>محمدعلی اسفنانی در گفت‌وگو با ایسنا، در پاسخ به این سوال که آیا با توجه به افزایش نرخ بنزین، در رابطه با گرانفروشی کالا و خدمات پرونده‌هایی در تعزیرات تشکیل شده و در صورت تشکیل، بیشترین موارد در چه حوزه‌ای بوده است؟ اظهار کرد: پرونده‌ای که مشخص باشد به دلیل افزایش قیمت بنزین،‌ افزایش قیمت و گرانفروشی صورت گرفته، تاکنون نداشته‌ایم.</p>
      <p>وی افزود: با توجه به روال گذشته و قبل از افزایش قیمت بنزین هم از اینگونه موارد داشته‌ایم که هر روز تعدادی پرونده‌ آمده است که در بعضی از آنها گرانفروشی مطرح بوده و طی 10 روز گذشته هم همین وضعیت را داشته‌ایم، ولی افزایش محسوسی که مشخص باشد صرفا به دلیل افزایش قیمت بنزین، افزایش قیمت کالاها یا خدمات داشته‌ایم را تایید نمی‌کنیم.</p>
      <p>مدیرکل تعزیرات حکومتی تهران در خصوص افزایش کرایه از سوی برخی از مسافربرهای شخصی با توجه به افزایش نرخ سوخت، گفت: تاکسیرانی با ما هماهنگ است و با بررسی‌هایی که انجام دادیم مشخص شد که تاکسی‌ها هیچ افزایش قیمتی در هیچ مسیر و نقطه‌ای از تهران نداشته‌اند، اما در خصوص مسافربرهای شخصی به ما گزارش شده که افزایش قیمت داشته‌اند.</p>
      <p>اسفنانی ادامه داد: با توجه به اینکه اینگونه اشخاص حق مسافرکشی ندارند، عمل آنها تخلف محسوب شده و خلاف قانون است. اینگونه مسافرکش‌ها مجوز مسافربری ندارند و به دنبال این هستیم که از طرق دیگر که مسئول و متصدی آنها هستند جلوی این کار گرفته شود.</p>
      <p>مدیرکل تعزیرات حکومتی تهران در ادامه عنوان کرد: اگر از طریق قانون جلوی این اقدام گرفته نشود، ما نمی‌توانیم تک تک آنها را در تهران شناسایی کرده و جریمه کنیم.</p>
      <p>اسفنانی خاطرنشان کرد: در صورتی که شخصی از مسافرکش‌های شخصی شکایتی داشته باشد و مشخصات اینگونه خودروها به ما اعلام شود، ما بلافاصله به آن رسیدگی کرده و حکم صادر می‌کنیم.  </p>
      <p>وی به شهروندان اعلام کرد: مردم می‌توانند با مراجعه به سامانه 135 سازمان تعزیرات اینگونه تخلفات را اعلام کنند.</p>
      <p>مدیرکل تعزیرات حکومتی تهران همچنین در خصوص یک پرونده خودرویی، گفت: پرونده یک شرکت خودروساز داخلی در حال رسیدگی است و آرای آن قطعی نشده است.</p>
      <p>اسفنانی افزود: در این زمینه حدود 2 هزار و 689 فقره شکایت واصل شده که تاکنون در خصوص هزار و 345 فقره از پرونده‌های آن حکم صادر شده و مابقی آن هم در حال رسیدگی است.</p>
      <p>انتهای پیام</p>
    </article>
  </body>
</html>