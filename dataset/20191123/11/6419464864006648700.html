<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/gerapetritis-echoyn-idi-syntelestei-simantikes-allages-stin-askisi-tis-diakyvernisis/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-23T11:01:40+00:00"/>
    <meta property="og:title" content="Γεραπετρίτης: Έχουν ήδη συντελεστεί σημαντικές αλλαγές στην άσκηση της διακυβέρνησης"/>
    <meta property="og:description" content="Ο υπουργός Επικρατείας, Γιώργος Γεραπετρίτης, σε άρθρο του σε εφημερίδα αναφέρεται στον νόμο για το επιτελικό κράτος και κάνει λόγο για «σημαντικές αλλαγές"/>
  </head>
  <body>
    <article>
      <h1>Γεραπετρίτης: Έχουν ήδη συντελεστεί σημαντικές αλλαγές στην άσκηση της διακυβέρνησης</h1>
      <address>
        <time datetime="2019-11-23T11:01:40+00:00">23 Nov 2019, 11:01</time>
      </address>
      <p>Ο <a href="https://neaselida.gr/tag/ypourgos-epikratias/">υπουργός Επικρατείας</a>, <a href="https://neaselida.gr/tag/giorgos-gerapetritis/">Γιώργος Γεραπετρίτη</a>ς, σε άρθρο του στην εφημερίδα «Τα Νέα/Σαββατοκύριακο» υπό τον τίτλο <b>«Σημαντικές αλλαγές στον τρόπο διακυβέρνησης»</b> αναφέρεται στον νόμο για το επιτελικό κράτος και κάνει λόγο για «σημαντικές αλλαγές που <b>έχουν ήδη συντελεστεί</b> στον τρόπο άσκησης της διακυβέρνησης».</p>
      <p>Συγκεκριμένα ο κ. <a href="https://neaselida.gr/tag/giorgos-gerapetritis/">Γεραπετρίτης</a> καταγράφει πέντε αλλαγές με πρώτη την «κανονικότητα και τυποποίηση του Υπουργικού Συμβουλίου η οποία ήταν άγνωστη στην Ελλάδα της Μεταπολίτευσης». <b>Ακολουθεί η «γεωμετρική βελτίωση»</b> του επιπέδου προσήλωσης των μελών της κυβέρνησης και των υφυπουργών στις διαδικασίες κοινοβουλευτικού ελέγχου.</p>
      <p><b>Ως τρίτη αλλαγή ο κ. Γεραπετρίτης</b> αναφέρει την εγκατάσταση στην προεδρία της κυβέρνησης του ολοκληρωμένου πληροφοριακού συστήματος για την παρακολούθηση και αξιολόγηση του κυβερνητικού έργου («ΜΑΖΙ») και ως τέταρτη την για «πρώτη φορά στελέχωση των ιδιαίτερων γραφείων υπουργών, υφυπουργών και γραμματέων από ορισμένο αριθμό αποσπασμένων και μετακλητών υπαλλήλων που προβλέπονται στο νόμο χωρίς καμία παρέκκλιση».</p>
      <p><b>Η πέμπτη αλλαγή σ</b>την οποία αναφέρεται ο υπουργός Επικρατείας είναι η στελέχωση και λειτουργία «με πλήρες επιχειρησιακό πρόγραμμα και δομές εσωτερικού ελέγχου» της Εθνικής Αρχής Διαφάνειας «η οποία συγκέντρωσε σε ένα σώμα όλα τα όργανα του Δημοσίου που ελέγχουν την ιδιωτική οικονομία».</p>
      <p>Επισημαίνει ότι βρίσκονται στο στάδιο της υλοποίησης «η εκπόνηση του εγχειριδίου νομοπαρασκευαστικής μεθοδολογίας», καθώς και η «επί θητεία τοποθέτηση υπηρεσιακών γραμματέων προερχόμενων από την διοίκηση με επιλογή από ανεξάρτητη επιτροπή».</p>
      <p>Επίσης, επίκειται η δεύτερη φάση του επιτελικού κράτους που θα αφορά την κάθετη οργάνωση του στους Οργανισμούς Τοπικής Αυτοδιοίκησης.</p>
      <p>Τέλος, ο κ. Γεραπετρίτης τονίζει ότι το εγχείρημα του επιτελικού κράτους «περιγράφηκε με θετικό πρόσημο στην 4η Έκθεση μετα-προγραμματικής ενισχυμένης εποπτείας που ανακοίνωσε η Ευρωπαϊκή Επιτροπή την τρέχουσα εβδομάδα».</p>
      <related>
        <a href="https://neaselida.gr/politiki/pr-paylopoylos-apanthropia-kai-analgisia-tis-toyrkias-enanti-ton-prosfygon/"/>
      </related>
    </article>
  </body>
</html>