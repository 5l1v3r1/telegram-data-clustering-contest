<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/zvanicni-pregovori-seula-i-tokija-sledeceg-meseca/"/>
    <meta property="og:site_name" content="Krstarica"/>
    <meta property="article:published_time" content="2019-11-23T11:00:00+00:00"/>
    <meta property="og:title" content="Zvanični pregovori Seula i Tokija sledećeg meseca"/>
    <meta property="og:description" content="NAGOJA - Japan i Južna Koreja saglasile su se danas da sledećeg meseca održe zvanične pregovore, što je korak ka unapređenju odnosa dve zemlje koji su"/>
  </head>
  <body>
    <article>
      <h1>Zvanični pregovori Seula i Tokija sledećeg meseca</h1>
      <address><time datetime="2019-11-23T11:00:00+00:00">23 Nov 2019, 11:00</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521117-750x430.jpg"/>
        <figcaption>Foto: Tanjug</figcaption>
      </figure>
      <p>NAGOJA – Japan i Južna Koreja saglasile su se danas da sledećeg meseca održe zvanične pregovore, što je korak ka unapređenju odnosa dve zemlje koji su decenijama bili loši zbog ratne prošlosti, a u poslednje vreme pogoršani zbog razmirica oko trgovine.</p>
      <p>„Kupili smo vreme za intenzivne razgovore, ali nam nije ostalo mnogo vremena“, izjavio je južnokorejski ministar spoljnih poslova Kang Kjung-Va, posle sastanka sa japanskim kolegom Tošimicu Motegijem na marginama samita šefova diplomatija G20 u japanskom gradu Nagoja.</p>
      <p>Motegi je istakao da mu je cilj da razmena mišljenja o radnicima sa Korejskog poluostrva, što je ključni problem, ali i o drugim bilateralnim pitanjima, budu otvoreni, prenosi Rojters.</p>
      <p>Odluka o povratku za pregovarački sto objavljena je dan nakon što je Seul u poslednji čas rešio da se drži ključnog sporazuma o razmeni obaveštajnih podataka sa Japanom.</p>
      <p>Razmirice između dve zemlje vuku koren u decenijama starom sporu oko kompenzacije za južnokorejske radnike koji su bili prisiljeni da rade u japanskim preduzećima za vreme Drugog svetskog rata.</p>
      <p>Produbile su se ove godine i smanjile trgovinsku razmenu trgovinu nakon što je Japan ograničio izvoz materijala neophodnih za izradu poluprovodnika, koji su stub južnokorejske ekonomije.</p>
      <p>(Tanjug)</p>
    </article>
  </body>
</html>