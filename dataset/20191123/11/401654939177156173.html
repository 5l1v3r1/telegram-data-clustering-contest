<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/mumbai-cm-devendra-fadanvis-bjp-hq-modi-ji-hai-to-mumkin-hai-1-1139887.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-23T11:03:24+00:00"/>
    <meta property="og:title" content="महाराष्ट्रः CM पद की शपथ लेने के बाद बोले फडणवीस- मोदी हैं तो मुमकिन है"/>
    <meta property="og:description" content="महाराष्ट्र में लगातार दूसरी बार मुख्यमंत्री पद की शपथ लेने के बाद देवेंद्र फडणवीस ने कहा कि मोदी हैं तो मुमकिन है. मुख्यमंत्री पद की शपथ लेने के बाद मुंबई स्थित भारतीय जनता पार्टी (बीजेपी) मुख्यालय पहुंचने पर देवेंद्र फडणवीस का जोरदार स्वागत किया गया."/>
  </head>
  <body>
    <article>
      <h1>महाराष्ट्रः CM पद की शपथ लेने के बाद बोले फडणवीस- मोदी हैं तो मुमकिन है</h1>
      <h2>महाराष्ट्र में लगातार दूसरी बार मुख्यमंत्री पद की शपथ लेने के बाद देवेंद्र फडणवीस ने कहा कि मोदी हैं तो मुमकिन है. मुख्यमंत्री पद की शपथ लेने के बाद मुंबई स्थित भारतीय जनता पार्टी (बीजेपी) मुख्यालय पहुंचने पर देवेंद्र फडणवीस का जोरदार स्वागत किया गया.</h2>
      <address>
        <time datetime="2019-11-23T11:03:24+00:00">23 Nov 2019, 11:03</time>
      </address>
      <ul>
        <li>मुंबई स्थित बीजेपी मुख्यालय में फडणवीस का जोरदार स्वागत</li>
        <li>फडणवीस ने कहा- अगले 5 साल मजबूती से काम करेगी सरकार</li>
      </ul>
      <p>महाराष्ट्र में लगातार दूसरी बार मुख्यमंत्री पद की शपथ लेने के बाद देवेंद्र फडणवीस ने शनिवार को कहा कि मोदी जी हैं तो मुमकिन है. मुख्यमंत्री पद की शपथ लेने के बाद मुंबई स्थित भारतीय जनता पार्टी (बीजेपी) मुख्यालय पहुंचने पर देवेंद्र फडणवीस का जोरदार स्वागत किया गया.</p>
      <p>इस दौरान फडणवीस ने कहा कि प्रधानमंत्री नरेंद्र मोदी और जेपी नड्डा का शुक्रिया. मोदी जी हैं तो मुमकिन है. हम महाराष्ट्र में मजबूत सरकार देंगे. उन्होंने आगे कहा, 'मैं आपको आश्वस्त करता हूं कि यह सरकार महाराष्ट्र के लिए अगले 5 साल मजबूती के साथ काम करेगी.' इसके बाद फडणवीस ने ट्विटर का रुख किया और मुख्यमंत्री बनने की बधाई देने वाले नेताओं का शुक्रिया किया.</p>
      <p>फडणवीस ने केंद्रीय मंत्री राजनाथ सिंह, केंद्रीय मंत्री नितिन गडकरी, उत्तर प्रदेश के मुख्यमंत्री योगी आदित्यनाथ, केंद्रीय मंत्री पीयूष गोयल, जेपी नड्डा, केंद्रीय मंत्री स्मृति ईरानी और मध्य प्रदेश के पूर्व मुख्यमंत्री शिवराज सिंह चौहान के ट्वीट को रिट्वीट करते हुए धन्यवाद किया है.</p>
      <p>आपको बता दें कि जो बाजी हाथ से निकलती नजर आ रही थी, उसको <a href="https://aajtak.intoday.in/video/howdy-modi-america-narendra-modi-article-370-imran-khan-jammu-and-kashmir-1-1122232.html">प्रधानमंत्री नरेंद्र मोदी</a> और बीजेपी अध्यक्ष अमित शाह ने अपनी मुट्ठी में कर लिया है. शनिवार सुबह सूरज निकलने के साथ ही देवेंद्र फडणवीस ने एक बार फिर से मुख्यमंत्री पद की शपथ ली और सत्ता संभाल ली. उनके साथ एनसीपी नेता अजित पवार ने महाराष्ट्र के उपमुख्यमंत्री पद की शपथ ली.</p>
      <p>वहीं, पिछले करीब 15 दिनों से <a href="https://aajtak.intoday.in/video/shiv-sena-betrayed-the-people-of-maharashtra-says-union-minister-prakash-javadekar-1-1139888.html">शिवसेना</a>, <a href="https://aajtak.intoday.in/video/congress-ncp-and-shiv-sena-will-form-govt-in-maharashtra-1-1139569.html">एनसीपी </a>और <a href="https://aajtak.intoday.in/story/after-maharashtra-development-congress-unhappy-with-ncp-chief-sharad-pawar-1-1139873.html">कांग्रेस </a>बैठक पर बैठक करते रहे गए. तीनों दलों की बैठक में पहले कॉमन मिनिमम प्रोग्राम पर बात हुए, फिर फॉर्मूले पर मंथन और फिर मंत्रियों के विभाग पर माथापच्ची होती रही. यहां तक की सीएम का नाम भी तय हो गया, लेकिन आखिर में बाजी बीजेपी मार ले गई.</p>
      <figure>
        <video src="https://aajtak-pdelivery.akamaized.net/aajtak/video/2019_11/23_nov_19_uddhav_pc_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/story/arunachal-pradesh-itanagar-four-family-death-1-1139900.html"/>
        <a href="https://aajtak.intoday.in/story/mumbai-congress-randeep-surjewala-blame-bjp-amit-shah-legal-option-1-1139892.html"/>
        <a href="https://aajtak.intoday.in/story/maharashtra-mumbai-congress-shift-mla-jaipur-rebel-ncp-mla-fly-delhi-1-1139885.html"/>
        <a href="https://aajtak.intoday.in/story/ravi-shankar-prasad-reaction-maharashtra-bjp-devendra-fadnavis-ncp-ajit-pawar-shivsena-congress-1-1139876.html"/>
      </related>
    </article>
  </body>
</html>