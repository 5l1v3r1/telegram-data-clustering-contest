<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-morawiecki-w-ten-weekend-przeczyta-raport-cba-dotyczacy-bana,nId,3350602"/>
    <meta property="og:site_name" content="RMF24"/>
    <meta property="article:published_time" content="2019-11-23T11:11:01+00:00"/>
    <meta property="og:title" content="Morawiecki w ten weekend przeczyta raport CBA dotyczący Banasia"/>
    <meta property="og:description" content="Pan Marian Banaś przyczynił się bardzo do usprawnienia systemu finansowego. Ja nie czytałem w szczegółach raportu, który został przygotowany przez CBA, w ten weekend mam zaplanowane to przeczytać. Jak będę miał wyrobiony pogląd w tej kwestii, to będę mógł coś więcej powiedzieć - powiedział w RFM premier Mateusz Morawiecki."/>
  </head>
  <body>
    <article>
      <h1>Morawiecki w ten weekend przeczyta raport CBA dotyczący Banasia</h1>
      <address><time datetime="2019-11-23T11:11:01+00:00">23 Nov 2019, 11:11</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>Pan Marian Banaś przyczynił się bardzo do usprawnienia systemu finansowego. Ja nie czytałem w szczegółach raportu, który został przygotowany przez CBA, w ten weekend mam zaplanowane to przeczytać. Jak będę miał wyrobiony pogląd w tej kwestii, to będę mógł coś więcej powiedzieć - powiedział w RFM premier Mateusz Morawiecki.</b>
      </p>
      <figure>
        <img src="https://i.iplsc.com/marian-banas/0009EOAIUVSEN4LO-C123-F4.png"/>
        <figcaption>Marian Banaś<cite>/ Leszek Szymański /PAP</cite></figcaption>
      </figure>
      <p>Na pytanie, czy zainterweniuje u prezesa Najwyższej Izby Kontroli, jeżeli raport o Banasiu będzie niekorzystny, odpowiedział: <i>Jeżeli ten raport będzie niekorzystny, być może zadzwonię do prezesa</i> - zadeklarował gość Krzysztofa Ziemca.</p>
      <figure>
        <video src="https://v-nocdn.iplsc.com/-/0009EO9MWFG1SV1I-V1.mp4"/>
        <figcaption>Mateusz Morawiecki: Jeśli raport CBA będzie niekorzystny, zadzwonię do pana prezesa Karolina Bereza /RMF FM</figcaption>
      </figure>
      <h3>CBA pół roku kontrolowało oświadczenie majątkowe Mariana Banasia</h3>
      <p>16 października CBA poinformowało, że zakończyło kontrolę oświadczeń majątkowych Mariana Banasia. Postępowanie obejmowało oświadczenia majątkowe złożone w latach 2015-2019. Trwało od 16 kwietnia. Według ustaleń dziennikarzy RMF FM, kontrola wykazała przynajmniej dwie nieprawidłowości związane z kwestiami skarbowymi. Chodzi o niejasny sposób rozliczania podatków przez obecnego szefa NIK. </p>
      <p>Jak czytamy w komunikacie zamieszczonym na stronie CBA, "obecnie prowadzone są czynności pokontrolne określone w art. 45 ustawy o Centralnym Biurze Antykorupcyjnym, w ramach których m. in. kontrolowany może złożyć zastrzeżenia do protokołu kontroli". "Do chwili zakończenia czynności CBA nie informuje o wynikach postępowania" - dodano. </p>
      <p>
        <b>SPRAWDŹ: </b>
        <b>
          <u>
            <a href="https://www.rmf24.pl/fakty/news-morawiecki-o-szefie-nik-jezeli-raport-cba-bedzie-niekorzystn,nId,3350545">Morawiecki o szefie NIK: Jeżeli raport CBA będzie niekorzystny, być może zadzwonię do Banasia</a>
          </u>
        </b>
      </p>
      <h3>Dzień po oświadczeniu CBA Banaś zakończył bezpłatny urlop</h3>
      <p>Banaś dzień po oświadczeniu CBA zakończył bezpłatny urlop. Przebywał na bezpłatnym urlopie od czasu, gdy "Superwizjer" TVN we wrześniu wyemitował reportaż o byłym ministrze finansów. <i>Deklaruję, że będę przeciwstawiał się wszelkim próbom ataku na moją osobę jako prezesa Najwyższej Izby Kontroli. Stanowczo również oświadczam, że będę bronił niezależności i bezstronności Najwyższej Izby Kontroli jako naczelnego organu kontroli państwowej</i> - napisał Banaś po powrocie do pracy.</p>
      <p><i>Zmanipulowane i kłamliwe doniesienia medialne mające na celu zdyskredytowanie mojej osoby niewątpliwie stanowią formę zemsty tych środowisk, które w wyniku przeprowadzonej reformy służb skarbowych i celnych utraciły dotychczasowe wpływy na możliwość podejmowania najważniejszych decyzji w Rzeczypospolitej Polskiej </i>- przekazał.</p>
      <h3>Problemy zaczęły się po materiale "Superwizjera"</h3>
      <p>Marian Banaś trafił na medialne czołówki w drugiej połowie września po reportażu dziennikarza "Superwizjera" TVN Bertolda Kittela, który m.in. przyjrzał się oświadczeniom majątkowym obecnego szefa NIK.</p>
      <p>Do oświadczenia Banaś - o którym, według materiału "Superwizjera", mówi się, że ma w Prawie i Sprawiedliwości przydomek "Pancerny Marian" - wpisał m.in. położoną na krakowskim Podgórzu kamienicę o powierzchni 400 metrów kwadratowych.</p>
      <p>W kamienicy - jak ujawniono w reportażu - mieści się niewielki pensjonat, oferujący gościom pokoje na godziny.</p>
      <p><i>Reporterzy "Superwizjera" postanowili sprawdzić, jak działa taki interes, udając klientów. Wnętrze pokoju potwierdziło wcześniejsze domysły - wielkie łóżko i ściany wyłożone lustrami. Przy recepcji pracownica nie sprawdziła tożsamości reporterów, nie zarejestrowała transakcji w kasie fiskalnej i nie wydała paragonu. Po wizycie nie został praktycznie żaden ślad</i> - <a href="https://www.tvn24.pl/superwizjer-w-tvn24,149,m/pancerny-marian-i-pokoje-na-godziny-reportaz-superwizjera-w-tvn24,971093.html"><b>relacjonował 21 września portal tvn24.pl.</b></a></p>
      <p>W 2016 roku Marian Banaś zadeklarował - jak doniósł "Superwizjer" - że sprzeda kamienicę, a w dokumentach sądowych odnotowana została umowa przedwstępna.</p>
      <p><i>Okazuje się, że niedoszłym nabywcą jest młody, zaledwie 30-letni Dawid O., który jednocześnie prowadzi pensjonat w kamienicy ministra</i> - podkreślał tvn24.pl.</p>
      <p>Reporter "Superwizjera", chcąc porozmawiać z Dawidem O., udał się do pensjonatu.</p>
      <p><i>W recepcji siedział znacznie starszy mężczyzna, który liczył pieniądze. Zachowywał się, jakby był szefem pensjonatu. Odmówił jednak rozmowy z dziennikarzem na temat kamienicy</i> - relacjonował portal.</p>
      <p>Na pytanie o działalność gospodarczą bez paragonów mężczyzna zareagował jednak nerwowo, a po chwili zaproponował: <i>Kurde. A może niech pan poczeka, ja zadzwonię do Banasia</i>.</p>
      <p>W trakcie połączenia przekazał rozmówcy, że w pensjonacie zjawił się z pytaniami dziennikarz TVN, ale rozmówca - do którego obwieszony złotem mężczyzna zwracał się na "ty" - nie chciał z reporterem rozmawiać.</p>
      <p>Człowieka spotkanego w recepcji Bertold Kittel zidentyfikował jako Janusza K., pseudonim "Paolo".</p>
      <p>Portal tvn24.pl pisał o nim i jego bracie Wiesławie, że "są znanymi w Krakowie przestępcami, którzy zajmują się w stolicy Małopolski prowadzeniem agencji towarzyskich".</p>
      <p><i>W 2005 roku brali udział w krwawych porachunkach między grupami sutenerów. Uzbrojeni w niebezpieczne przedmioty bandyci starli się w rejonie krakowskiego Kazimierza. W wydarzeniach ranny został policjant. Za udział w pobiciu z użyciem niebezpiecznego narzędzia obaj bracia zostali prawomocnie skazani</i> - donosił portal.</p>
    </article>
  </body>
</html>