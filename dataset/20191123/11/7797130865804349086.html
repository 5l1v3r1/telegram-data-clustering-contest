<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546328/Poslanici-Dveri-traze-ispitivanje-doktorata-Stefanovica-i-Tabakovic.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T11:13:00+00:00"/>
    <meta property="og:title" content="Poslanici Dveri traže ispitivanje doktorata Stefanovića i Tabaković"/>
    <meta property="og:description" content="Poslanici Dveri u Skupštini zatražili su od Ministarstva prosvete da pokrene postupak preispitivanja doktorskih..."/>
  </head>
  <body>
    <article>
      <h1>Poslanici Dveri traže ispitivanje doktorata Stefanovića i Tabaković</h1>
      <address>
        <time datetime="2019-11-23T11:13:00+00:00">23 Nov 2019, 11:13</time>
      </address>
      <p>Poslanici Dveri u Skupštini zatražili su od Ministarstva prosvete da pokrene postupak preispitivanja doktorskih disertacija Nebojše Stefanovića i Jorgovanke Tabaković, navodeći da, pošto su u pitanju odbrane doktorskih radova na privatnim fakultetima, zahtev se odnosi na formiranje nepristrasne komisije i pokretanje procedure preispitivanja.</p>
      <p>Zahtev su podneli Boško Obradović, Marija Janjušević, Dragan Vesović i Ivan Кostić.</p>
      <p>"Nakon što je utvrđeno da je doktorska disertacija ministra Siniše Malog plagijat, smatramo da je potrebno da se pokrenu postupci preispitivanja doktorskih disertacija ministra unutrašnjih poslova i sekretara Saveta za nacionalnu bezbednost Nebojše Stefanovića i guvernerke Narodne banke Srbije Jorgovanke Tabaković, koja je i zamenik predsednika SNS", navodi se u saopštenju Dveri.</p>
      <p>Iz Dveri podsećaju da su naučni radnici Uglješa Grušić, Branislav Radeljić i Slobodan Tomić još 2014. godine objavili tekst u kom su naveli da je Stefanovićev doktorat plagijat, a kao posebno sumnjivo su istakli i to što jedan član komisije na dan odbrane nije bio prisutan, a dva člana se ne služe srpskim jezikom (Sung-Džo Park i Žan-Žak Šanaron).</p>
      <p>Novinari CINS-a su 2016. godine, "nakon provlačenja doktorata Jorgovanke Tabaković kroz softver Turnitin utvrdili veliku količinu teksta koja je doslovce prepisana iz tuđih radova bez citiranja".</p>
      <p>"Kao što vidimo, pored utvrđenog plagijata Siniše Malog, originalnost doktorskih disertacija ministra Stefanovića i guvernerke Tabaković je takođe sporna, ali pod pritiskom aktuelne vlasti ove disertacije još nisu preispitane. Očigledno pokušava da se zataška da je troje najbližih saradnika predsednika SNS uhvaćeno u krađi tuđe intelektualne svojine", saopštile su Dveri.</p>
    </article>
  </body>
</html>