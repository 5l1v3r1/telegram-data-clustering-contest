<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/arma-fara-egal-a-lui-putin/"/>
    <meta property="og:site_name" content="Cotidianul"/>
    <meta property="article:published_time" content="2019-11-23T11:30:41+00:00"/>
    <meta property="og:title" content="Arma ”fără egal” a lui Putin"/>
    <meta property="og:description" content="La trei luni după o explozie în care și-au pierdut viața cinci oameni ruși de știință, președintele Vladimir Putin a confirmat că armata rusă dezvoltă o armă ”fără egal în lume”"/>
  </head>
  <body>
    <article>
      <h1>Arma ”fără egal” a lui Putin</h1>
      <address><time datetime="2019-11-23T11:30:41+00:00">23 Nov 2019, 11:30</time> by <a rel="author">Călin Marchievici</a></address>
      <p>La trei luni după o explozie în care și-au pierdut viața cinci oameni ruși de știință, în regiunea Arhenghelsk din nordul Rusiei, președintele Vladimir Putin a confirmat că armata rusă dezvoltă o armă ”fără egal în lume”. Declarația a fost făcută la o întâlnire cu familiile celor uciși în explozie. Deflagrația de pe 8 august a produs radiații de 16 ori peste nivelul normal. La acel moment, presa și specialiștii au speculat că a fost vorba despre un test nereușit a unei rachete hipersonice cu propulsie nucleară.</p>
      <p>Inițial, oficialii rusi au încercat să ascundă natura radioactivă a accidentului.</p>
      <p>Apoi, au declarat că a explodat un ”reactor nuclear de dimensiuni reduse” și că era vorba despre ”o sursă izotopică de putere pentru un motor de rachetă cu combustibil lichid”.</p>
      <p>”Ei au îndeplinit o misiune complexă, responsabilă și crucială”, a spus Putin despre cei care au murit în urma exploziei. ”Vorbim despre cele mai avansate idei și soluții tehnice, arme care sunt destinate asigurării suveranității și securității Rusiei în următoarele decenii”, a mai spus Putin.</p>
      <p>La scurt timp după explozie,Reuters relata că s-au înregistrat niveluri mari de radiații la un poligon de teste militare. Greenpeace a citat atunci surse din Ministerul rus pentru Situații de Urgență care arătau că nivelul radiațiilor era de 20 de ori mai mare decât cel normal pe o rază de 30 de km. în jurul bazei militare cu pricina. Analiștii militari au speculat că a fost vorba despre un prototip de rachetă de craozieră cu propulsie nucleară – 9M730 Burevstnik.</p>
      <p>Putin a vorbit pentru prima dată despre o asemenea tehnologie hipersonică în timpul unui discurs din 2018 în care prezenta evoluțiile din domeniul cercetării militare ruse. Oficialii ruși susțin că rachetele cu propulsie nucleară pot dezvolta o viteza de peste cinci ori mai mare decât cea a sunetului și pot înconjura Pământul timp îndelungat.</p>
      <related>
        <h4>Articole asemănătoare</h4>
        <a href="https://www.cotidianul.ro/toate-drumurile-lui-dodon/"/>
        <a href="https://www.cotidianul.ro/28-de-sportivi-au-dosare-pentru-ca-au-folosit-substante-interzise-pentru-a-si-spori-performantele/"/>
        <a href="https://www.cotidianul.ro/cum-arata-cea-mai-periculoasa-aeronava-din-arsenalul-fortelor-aeriene-rusesti/"/>
      </related>
    </article>
  </body>
</html>