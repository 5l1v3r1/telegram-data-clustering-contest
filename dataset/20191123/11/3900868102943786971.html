<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/entertainment/1562888/o-paradoxos-kai-goiteytikos-kosmos-toy-eyripidi-laskaridi-gennietai-apo-apla-ylika"/>
    <meta property="og:site_name" content="NOOZ."/>
    <meta property="article:published_time" content="2019-11-23T11:00:00+00:00"/>
    <meta property="og:title" content="Ο παράδοξος και γοητευτικός κόσμος του Ευριπίδη Λασκαρίδη γεννιέται από απλά υλικά"/>
    <meta property="og:description" content="ELENIT: Μια τραγική κωμωδία με ανατρεπτικό και εξωφρενικό χιούμορ, ένας θίασος από παράξενα πλάσματα σε ένα υπερθέαμα, από έναν από τους πιο σημαντικούς Έλληνες δημιουργούς με διεθνή καριέρα."/>
  </head>
  <body>
    <article>
      <h1>Ο παράδοξος και γοητευτικός κόσμος του Ευριπίδη Λασκαρίδη γεννιέται από απλά υλικά</h1>
      <address>
        <time datetime="2019-11-23T11:00:00+00:00">23 Nov 2019, 11:00</time>
      </address>
      <p>
        <b>ELENIT: Μια τραγική κωμωδία με ανατρεπτικό και εξωφρενικό χιούμορ, ένας θίασος από παράξενα πλάσματα σε ένα υπερθέαμα, από έναν από τους πιο σημαντικούς Έλληνες δημιουργούς με διεθνή καριέρα.</b>
      </p>
      <p>Δύο χρόνια μετά την τελευταία παραγωγή του στην Αθήνα, ο <b>Ευριπίδης Λασκαρίδης</b> επιστρέφει στην Ελλάδα μετά από μεγάλη περιοδεία ανά τον κόσμο και διεθνή αναγνώριση. Στην πρώτη του συνεργασία με τη Στέγη του Ιδρύματος Ωνάση, παρουσιάζει σε παγκόσμια πρεμιέρα το <a href="https://www.onassis.org/el/whats-on/elenit"><i>ELENIT</i></a> στην Κεντρική Σκηνή, σε παραγωγή της Στέγης και σε συμπαραγωγή με μερικά από τα πιο σημαντικά θέατρα και φεστιβάλ της Ευρώπης. Από τις 28 Νοεμβρίου έως τις 7 Δεκεμβρίου, μπορείτε να αφεθείτε στη σαγήνη μιας γενναιόδωρης παράστασης που αγκαλιάζει το γελοίο μαζί με το τρομακτικό.</p>
      <p>Όπως και τα προηγούμενα έργα του Λασκαρίδη, το <b><i>ELENIT</i></b> είναι μια ανασκαφή. Ο κεντρικός ήρωας κινείται σε έναν κόσμο γεμάτο φώτα και ήχους εκφραστικούς, με ένα πλήθος από αντικείμενα και σύμβολα, που τα ξαναφέρνει στο φως και τα ερμηνεύει από την αρχή. Το αποτέλεσμα είναι μια τραγική κωμωδία με ανατρεπτικό και εξωφρενικό χιούμορ. Γύρω όμως από αυτόν τον κεντρικό χαρακτήρα, υπάρχει για πρώτη φορά ένας θίασος από ετερόκλητα πλάσματα, σε έναν κόσμο πρωτόγνωρα πλούσιο, εμπνευσμένο από την ιστορία του υπερθεάματος.</p>
      <p>Εικόνες φτιαγμένες να μαγέψουν, με οδηγό τις αντανακλάσεις των κοστουμιών του <b>Άγγελου Μέντη,</b> και μουσική που μας αιχμαλωτίζει, από τον <b>Γιώργο Πούλιο</b>, δημιουργούν ένα αλλόκοτο σύμπαν. Ο Λασκαρίδης έχει συνοδοιπόρους μια ομάδα σημαντικών ερμηνευτών/χορευτών (<b>Μιχάλη Βαλάσογλου, Αμαλία Κοσμά, Χαρά Κότσαλη, Μάνο Κότσαρη, Θάνο Λέκκα, Δημήτρη Ματσούκα, Ευθύμιο Μοσχόπουλο, Γιώργο Πούλιο, Φαίη Τζούμα</b>). Με αυτό το έργο, ο διεθνής Έλληνας δημιουργός ολοκληρώνει μια διαδρομή και φωτίζει κάποια από τα προηγούμενα βήματά του.</p>
      <p>Ο παράδοξος και γοητευτικός κόσμος του Ευριπίδη Λασκαρίδη γεννιέται από απλά υλικά. Οι καθημερινές εικόνες και καταστάσεις υποβάλλονται σε συνεχείς μεταμορφώσεις, ώστε να πυκνώνουν και να χάνουν την οικειότητά τους. Το έργο του είναι ένα παράδοξο ταξίδι, φαντασμαγορικό και γελοίο, αινιγματικό και ανησυχαστικό. Ένα ταξίδι σε τοπία που διαδέχονται το ένα το άλλο χωρίς εξηγήσεις, σε έναν κόσμο φτιαγμένο από ερείπια που παραμένει όρθιος και μαγευτικός.</p>
      <p>Οι χαρακτήρες μεταμορφώνονται κι αυτοί, κινούνται σε έναν τόπο γεμάτο φωνές που το νόημά τους μένει μετέωρο, αναζητώντας αυτό που ενώνει τα πράγματα πίσω από τις λάμψεις, τα χαλάσματα και τις αλλαγές. Όλα συμβαίνουν με έναν τρόπο που ακινητοποιεί τις ερμηνείες, που μπορεί να γελά και να πιστεύει ενώ συγχρόνως ειρωνεύεται. Η ελευθερία και η τόλμη αυτής της γραφής προϋποθέτει μια εμπιστοσύνη, κάτι ανάμεσα στην αγάπη και την πίστη στη ζωή και την τέχνη.</p>
      <p>
        <b>Συντελεστές</b>
      </p>
      <p>Σύλληψη &amp; Σκηνοθεσία: <b>Ευριπίδης Λασκαρίδης</b><br/>Με τους: <b>Μιχάλη Βαλάσογλου, Αμαλία Κοσμά, Χαρά Κότσαλη, Μάνο Κότσαρη, Ευριπίδη Λασκαρίδη, Θάνο Λέκκα, Δημήτρη Ματσούκα, Ευθύμιο Μοσχόπουλο, Γιώργο Πούλιο, Φαίη Τζούμα</b><br/>Κοστούμια: <b>Άγγελος Μέντης</b><br/>Μουσική &amp; Ηχητική Σύνθεση: <b>Γιώργος Πούλιος</b><br/>Σκηνικά: <b>Λουκάς Μπάκας</b><br/>Σχεδιασμός Φωτισμών: <b>Ελίζα Αλεξανδροπούλου</b><br/>Σύμβουλος Δραματουργίας: <b>Αλέξανδρος Μιστριώτης</b><br/>Σύμβουλος Κίνησης: <b>Νίκος Δραγώνας</b><br/>Τεχνικός Διευθυντής: <b>Κωνσταντίνος Μαργκάς</b><br/>Οργάνωση &amp; Διεύθυνση Παραγωγής: <b>Ρένα Ανδρεαδάκη</b><br/>Ένα έργο του <b>Ευριπίδη Λασκαρίδη // Osmosis</b></p>
      <p>Μια παραγωγή της <b>Στέγης του Ιδρύματος Ωνάση</b><br/>Με την υποστήριξη του<b> Fondation d’entreprise Hermès στο πλαίσιο του New Settings Program</b><br/>Συμπαραγωγή<b>: Théâtre de la Ville-Paris (Γαλλία), Τeatro della Pergola – Florence (Ιταλία), Teatro Municipal do Porto (Πορτογαλία), Festival TransAmériques – Montreal (Καναδάς), Les Halles de Schaerbeek – Brussels (Βέλγιο), Biennale de la Danse de Lyon 2020 (Γαλλία), Teatre Lliure – Barcelona (Ισπανία), Malraux, Scène Nationale Chambéry – Savoie (Γαλλία), Théâtre de Liège (Βέλγιο).</b></p>
      <p>Σε συνεργασία με τα <b>Julidans – Amsterdam (Ολλανδία), ICI—Centre Chorégraphique National Montpellier – Occitanie (Γαλλία)</b></p>
      <p>Η παράσταση <i>ELENIT</i> πραγματοποιείται με την οικονομική υποστήριξη του <b>Υπουργείου Πολιτισμού και Αθλητισμού</b></p>
      <p>Σε σύμπραξη με την <b>EdM Productions και τη Rial&amp;Eshelman</b></p>
      <p>
        <b>
          <i>Διαβάστε περισσότερα</i>
        </b>
      </p>
      <p>Το <i>ELENIT</i> είναι μια διεθνής συμπαραγωγή και κάνει την παγκόσμια πρεμιέρα του στη Στέγη. Στη συνέχεια, θα περιοδεύσει σε διεθνή θέατρα και φεστιβάλ, το 2020 και το 2021, παράλληλα με τα έργα <i>RELIC</i> και <i>ΤΙΤΑΝΕΣ</i>.</p>
      <p>Το <i>RELIC</i> (2015) ήταν ένα σόλο, ένα μοναχικό ποίημα για όλα όσα έχουν απομείνει, ενώ οι <i>ΤΙΤΑΝΕΣ</i> (2017) ήταν ένα ντουέτο, ένα έργο για δύο θεότητες που ζουν ατέρμονα στην απαρχή του κόσμου περιμένοντας κάτι να συμβεί. Το <i>ELENIT</i> είναι η πρώτη μεγάλης κλίμακας παράσταση του Ευριπίδη Λασκαρίδη.</p>
      <p>
        <b>
          <i>Ευριπίδης Λασκαρίδης</i>
        </b>
      </p>
      <p>Ο<b> Ευριπίδης Λασκαρίδης</b> σπούδασε υποκριτική στην Αθήνα και σκηνοθεσία στη Νέα Υόρκη, με υποτροφία του Ιδρύματος Ωνάση. Από το 1995 έχει συμμετάσχει ως περφόρμερ σε έργα σκηνοθετών, όπως ο Δημήτρης Παπαϊωάννου και ο Robert Wilson. Το 2000 ξεκίνησε το δικό του σκηνοθετικό έργο για τη σκηνή και την οθόνη, ενώ το 2009 ίδρυσε την ομάδα OSMOSIS. Το <i>RELIC</i> (2015), το πρώτο περιοδεύον έργο της ομάδας, έχει παρουσιαστεί σε περισσότερα από είκοσι φεστιβάλ και ιδρύματα σε όλο τον κόσμο, όπως στη Lyon Biennale de la Danse, στο Palais de Tokyo, στο πλαίσιο του φεστιβάλ Chantiers d’Europe του Théâtre de la Ville, στο Barbican Pit του Λονδίνου, στο πλαίσιο του MiME Festival, καθώς και στο Public Theatre στη Νέα Υόρκη, στο πλαίσιο του Onassis Festival 2019: Democracy is Coming.</p>
      <p>Στους σταθμούς της διεθνούς περιοδείας του έργου <i>ΤΙΤΑΝΕΣ</i> (2017) περιλαμβάνονται το Théâtre de la Ville, το Festival TransAmériques, το Tanz im August στο Βερολίνο και το Hong Kong Arts Festival. Στα τέλη του 2019 η νέα διεθνής συμπαραγωγή της ομάδας OSMOSIS θα κάνει πρεμιέρα στην Αθήνα και κατόπιν θα ξεκινήσει τη διεθνή της περιοδεία μέσα στο 2020 και το 2021, μαζί με τα έργα <i>RELIC</i> και <i>ΤΙΤΑΝΕΣ</i>.</p>
      <p>Το 2016 ο Λασκαρίδης τιμήθηκε με την εναρκτήρια υποτροφία Pina Bausch Fellowship.</p>
      <p>
        <b>Ημερομηνία:</b>
      </p>
      <p><b>Από:</b> 28/11/2019 <b>Εως:</b> 07/12/2019</p>
      <p>20.30</p>
      <p>
        <b>Τοποθεσία:</b>
      </p>
      <p>Κεντρική Σκηνή, Στέγη Ιδρύματος Ωνάση, Συγγρού 107, Αθήνα</p>
      <p>
        <b>Eισιτήρια:</b>
      </p>
      <p>Κανονικό: 7, 8, 10, 14, 18 € | Μειωμένο, Φίλος, Παρέα 5-9 άτομα: 7, 8, 11, 14 € | Παρέα 10+ άτομα: 6, 7, 10, 13 € | Κάτοικος | Γειτονιάς: 7 € | Ανεργίας, ΑμεΑ: 5 € | Συνοδός ΑμεΑ: 5, 7, 10 €</p>
      <p>
        <b>Προπώληση:</b>
      </p>
      <p>Γραμμή εισιτηρίων, τηλ.: 210 9005800 | Φίλοι της Στέγης, τηλ.: 2130178200 | Εκδοτήριο: Συγγρού 107 | Κατασήματα Public | Στο κατάστημα IANOS της οδού Σταδίου (η αγορά εισιτηρίων πραγματοποιείται μόνο με μετρητά) | Ομαδικές κρατήσεις στο groupsales@onassis.org</p>
      <p>
        <b>Πληροφορίες / Κρατήσεις:</b>
      </p>
      <p>
        <a href="https://www.onassis.org/el/whats-on/elenit">onassis.org</a>
      </p>
    </article>
  </body>
</html>