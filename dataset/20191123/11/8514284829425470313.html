<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/orfk-nyomoznak-a-zaklatasi-ugyben-2490769"/>
    <meta property="og:site_name" content="hírTV"/>
    <meta property="article:published_time" content="2019-11-23T11:19:00+00:00"/>
    <meta property="og:title" content="ORFK: Nyomoznak a zaklatási ügyben"/>
    <meta property="og:description" content="Az ORFK egyik vezető beosztású tábornokát feljelentette ezredesi rangú beosztottja."/>
  </head>
  <body>
    <article>
      <h1>ORFK: Nyomoznak a zaklatási ügyben</h1>
      <h2>AZ ORSZÁGOS FŐKAPITÁNY BEJELENTÉSE INDÍTOTTA EL A VIZSGÁLATOT</h2>
      <address><time datetime="2019-11-23T11:19:00+00:00">23 Nov 2019, 11:19</time> by <a rel="author">Magyar Nemzet</a></address>
      <h4>Az ORFK egyik vezető beosztású tábornokát feljelentette ezredesi rangú beosztottja, munkatársnője azzal, hogy a magánjellegű kapcsolatuk megszakítása után a tábornok zaklatta és a folyosón fizikailag bántalmazta. A feljelentést egyesítették az országos főkapitány korábbi, feljelentésnek minősülő bejelentésével.</h4>
      <p>Katonai büntetőeljárás indult az Országos Rendőr-főkapitányság (ORFK) tábornoka ellen tett feljelentés miatt, közölte a Központi Nyomozó Főügyészség (KNYF). Lapunk megkeresésére az ORFK kommunikációs szolgálata az alábbi állásfoglalást küldte.</p>
      <p>„Az ügyészség közleménye alapján mindenki számára egyértelművé vált, hogy az országos rendőrfőkapitány a tudomására jutást követően haladéktalanul megtette az ügyben szükséges intézkedéseket. Az érintett két személy közvetlen munkahelyi függelmi viszonyát soron kívül megszüntette, a részére címzett jelentést pedig továbbította az ügyészségre. Fontosnak tartjuk leszögezni, hogy jogszabályi előírások alapján munkahelyi belső vizsgálat indításának nincs helye a büntetőeljárás befejezéséig. Az ügy érdemében állást foglalni kizárólag az eljárást folytató ügyészi szervezet jogosult.”</p>
      <figure>
        <img src="https://hirtv.hu/data/cikkek/2490/24907/cikk-2490769/04rendorMTIRokaLaszlo_e1574496943361.jpg"/>
        <figcaption> Bűncselekmény árnya vetül a rendőrpalotára<br/>Fotó: MTI/MTVA/Róka László</figcaption>
      </figure>
      <p> </p>
      <p>Az ügy előzménye, hogy az ORFK egyik vezető beosztású tábornokát feljelentette ezredesi rangú beosztottja, munkatársnője azzal, hogy a magánjellegű kapcsolatuk megszakítása után a tábornok zaklatta és a folyosón fizikailag bántalmazta. A főtiszt jelentette a történteket Balogh János országos rendőrfőkapitánynak, aki haladéktalanul intézkedett, az ezredes verziója azonban kikerült a sajtóba azzal, hogy hiába jelentette a történteket, a főkapitány „a füle botját sem mozdította”. A KNYF közleménye ezt cáfolta, egyben megerősítette, hogy katonai és testi épség elleni bűncselekmények ­miatt folytatnak nyomozást.</p>
      <p>A nyomozó ügyészek közlése szerint az országos rendőrfőkapitány feljelentésnek minősülő beadványa alapján alárendelt megsértésének vétsége és más bűncselekmény miatt augusztus 8-án rendelt el nyomozást a KNYF. A főkapitányi beadvány alapja a sértett (az ezredes asszony – a szerk.) augusztus 6-án kelt, Balogh Jánosnak címzett jelentése. Ezt követően, augusztus ­26-án érkezett a sértett feljelentése a Budapesti Regionális Nyomozó Ügyészségre, amely iratot a KNYF-en már zajló nyomozás ügyirataihoz egyesítették.</p>
      <p>Az eljárás során a nyomozó ügyészek eddig kétszer hallgatták ki tanúként az ezredes nőt, valamint az általa elmondottak alapján a bizonyítási eszközök beszerzése és értékelése folyamatos. A nyomozásban hat további tanút hallgattak ki és újabb adatokat, valamint orvosi iratokat és hanganyagokat szereztek be. Eddig nincs gyanúsítottja az ügynek.</p>
      <p>
        <a href="https://magyarnemzet.hu/belfold/orfk-nyomoznak-a-zaklatasi-ugyben-7520249/">Magyar Nemzet</a>
      </p>
    </article>
  </body>
</html>