<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/kite-far-staende-ovationer-for-sin-filmiska-musikvarld/"/>
    <meta property="og:site_name" content="DN.SE"/>
    <meta property="article:published_time" content="2019-11-23T11:07:56+00:00"/>
    <meta property="og:title" content="Kite får stående ovationer för sin filmiska musikvärld"/>
    <meta property="og:description" content="Kite gav två slutsålda konserter på Kungliga Operan. DN:s Johanna Paulsson imponeras av syntduons visuella ambitioner."/>
  </head>
  <body>
    <article>
      <h1>Kite får stående ovationer för sin filmiska musikvärld</h1>
      <address><time datetime="2019-11-23T11:07:56+00:00">23 Nov 2019, 11:07</time> by <a rel="author" href="https://www.dn.se/av/johanna-paulsson/" target="_blank">Johanna Paulsson</a></address>
      <p>
        <b>Kite gav två slutsålda konserter på Kungliga Operan. DN:s Johanna Paulsson imponeras av syntduons visuella ambitioner men saknar de tidiga konserternas slående enkelhet.</b>
      </p>
      <details>
        <summary>Konsert</summary>
        <p>Kite</p>
        <p>Scen: Kungliga Operan, Stockholm</p>
      </details>
      <p>Två röster bollas av och an mellan blixtrande lampor i rökdiset. Öppningsdialogen är av allt att döma en intervju med en psykiatripatient och iscensättningen ett typiskt exempel på Kites förmåga att skapa stora effekter med små medel. Annars är fredagens två slutsålda konserter på Kungliga Operan den svenska syntduons mest ambitiösa och hajpade projekt sedan gigen på Cosmonova.</p>
      <p><b>Bänkraderna vibrerar av</b> både basljud och förväntningar medan svepande syntljud slingrar sig fram mot en fond av flammande rött. När pop- eller rockband samarbetar med orkestrar blir det lätt pompöst och påklistrat. Men sångaren Nicklas Stenemo och Christian Berg har klokt nog slagit sig ihop med tonsättaren Jonas Valfridsson, som även dirigerar musikerna ur Kungliga Hovkapellet. Det är inte för inte han kallar sig ”försenromantiker” på Twitter. Men i stort fungerar orkesterarrangemangen mer som en förlängning av syntljuden, med slagverk och ett stråksound som bara inledningsvis känns aningen för filmiskt och smetigt. </p>
      <p>Med ytterligare förstärkning av Jukka Rintamäki (Silverbullit) och Daniel Noring handlar det mer om att expandera Kites retrofuturistiskt bultande electropop som briserar med häpnadsväckande visuals av Andreas Nilsson. Vad Kite vill gestalta med fyra körsångare placerade bakom tjockdatorer, arkivskåp och dokumentförstörare är mer oklart och tillför inte lika mycket som projektionerna av abstrakta geometriska figurer, stjärnhimlar och den gröna laserhorisonten bakom nya singeln ”Tranås/Stenslanda”.</p>
      <p><b>Inget annat band är samtidigt</b> lika skickligt på att tonsätta framtiden så som den framstod på åttiotalet – tänk ”Blade runner” – medan orkestern hissas upp och ner ur golvet i bakgrunden. Det blir alltifrån en osedvanligt snygg ”Wishful summer night” till ”Hills”, där folktonad fiolminimalism skapar en oväntad upptakt. </p>
      <p>Duon ger verkligen två fantastiska konserter och håller benhårt på integriteten (inga extranummer trots stående ovationer). Men med ökade resurser växer kraven och jag saknar mer av mystiken och de tidiga konserternas slående enkelhet.</p>
      <p>Läs mer:</p>
      <p><a href="https://www.dn.se/kultur-noje/fredrik-strage-min-van-metal-christoffer-hotar-freden-och-friheten/">Fredrik Strage: Ett absurt påstående att Kite skulle få ”oceaner” av utrymme i medierna</a> </p>
      <p><a href="https://www.dn.se/kultur-noje/pophemligheten-kite-intar-kungliga-operan/">Pophemligheten Kite intar Kungliga Operan</a> </p>
    </article>
  </body>
</html>