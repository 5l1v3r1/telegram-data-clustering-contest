<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/pp-pspv-cens-adulterar-vilamalur-300-eleccions"/>
    <meta property="og:site_name" content="Diari La Veu"/>
    <meta property="article:published_time" content="2019-11-23T11:30:00+00:00"/>
    <meta property="og:title" content="El PP acusa el PSPV d'&quot;adulterar el cens&quot; a Vilamalur per a guanyar un 300% més de vots"/>
    <meta property="og:description" content="Els populars han asseverat que el PSPV pretenia &quot;perpetrar un cop d'estat&quot; en les anterior eleccions municipals en empadronar de colp 46 persones en una localitat amb un cens de 58."/>
  </head>
  <body>
    <article>
      <h1>El PP acusa el PSPV d'"adulterar el cens" a Vilamalur per a guanyar un 300% més de vots</h1>
      <h2>Els populars han asseverat que el PSPV pretenia "perpetrar un cop d'estat" en la localitat durant les anteriors eleccions municipals en empadronar de colp 46 persones en una localitat amb un cens de 58</h2>
      <address><time datetime="2019-11-23T11:30:00+00:00">23 Nov 2019, 11:30</time> by <a rel="author">DLV</a></address>
      <p>VALÈNCIA. El PP de Castelló ha acusat el PSPV d'"adulterar el cens" en la localitat de Vilamalur (l'Alt Millars) i així "multiplicar un 300% els vots recollits en les passades eleccions del 10 de novembre". El PSPV va aconseguir 35 vots "enfront dels nou votants socialistes que hi havia en realitat el 28 d'abril", ha denunciat la formació.<br/><br/>Segons han denunciat els populars de la demarcació de Castelló, "adulterar el cens va permetre al PSOE guanyar a Vilamalur per primera vegada en la seua història en la localitat". En un comunicat, el PP ha asseverat que, per a "perpetrar un colp d'estat en aquesta localitat", en les eleccions municipals "els socialistes d'Onda (la Plana Baixa) van decidir empadronar de cop a 46 persones en una localitat amb un cens de 58 persones", ha afegit.<br/><br/>"El fet que no pogueren votar en les eleccions de maig els va impedir consumar el seu tripijoc, però sí que l'han pogut fer al novembre, demostrant que darrere de tot això es troba el PSOE", ha afirmat la secretària general del PPCS, Elena Vicente-Ruiz.<br/><br/>El PP ha assenyalat que "el fet que els socialistes de Castelló havien fet paranys amb el padró explicaria" que en les eleccions del 10N el PSOE aconseguira un "gran resultat" en "pocs mesos, ja que l'INE ha anul·lat ara als socialistes que s'havien empadronat de manera fraudulenta".<br/><br/>La secretària general del PPCS, Elena Vicente-Ruiz, ha demanat al PSPV que "done explicacions" davant aquest "greu escàndol" que "demostra que està en l'ADN dels socialistes la guerra bruta i els tripijocs".<br/><br/>Així, ha demanat al president dels socialistes de Castelló i al secretari general del PSPV i president de la Generalitat, Ximo Puig, que "done la cara i condemnen aquests paranys si és que de debò respecten la democràcia". "Si continuen callant, demostraran que tenen les mans igual de brutes que els socialistes d'Onda", ha asseverat.<br/><br/>Des del PPCS han detallat que "els empadronats fraudulents que ara han estat donats de baixa pertanyen tots al PSOE d'Onda i hi ha casos com el de l'exalcalde socialista Juan Miguel Salvador".<br/><br/>En aquesta línia, han censurat que "el PSOE creu que la província de Castelló és un laboratori per als seus casos de corrupció" i han advertit que "el PP arribarà fins on faça falta i vigilarà el cas de Vilamalur perquè no tornen a intentar manipular els resultats electorals".</p>
      <related>
        <h4>Les més llegides</h4>
        <a href="https://www.diarilaveu.com/banca-armada-manifestarte-banc-estalvis-direccio-contraria"/>
        <a href="https://www.diarilaveu.com/comenca-el-judici-a-la-major-operacio-crediticia-de-banc-mayor-operacion-crediticia-del-banc-de-valencia"/>
        <a href="https://www.diarilaveu.com/les-corts-nomenaran-lactriu-rosana-pastor-com-a-membre-delconsell-valencia-de-cultura"/>
        <a href="https://www.diarilaveu.com/instituts-tecnologics-alerten-64-percent-empreses-valencianes-no-innova"/>
        <a href="https://www.diarilaveu.com/el-projecte-dampliacio-del-port-de-valencia-ix-a-exposicio-publica"/>
      </related>
    </article>
  </body>
</html>