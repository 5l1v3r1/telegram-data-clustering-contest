<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342650/google-assistant-my-storytime/"/>
    <meta property="og:site_name" content="زومیت"/>
    <meta property="article:published_time" content="2019-11-23T11:00:00+00:00"/>
    <meta property="og:title" content="با My Storytime گوگل اسیستنت برای فرزندان خود کتاب داستان بخوانید"/>
    <meta property="og:description" content="گوگل ویژگی جدیدی به‌نام My Storytime به دستیار هوشمند خود اضافه کرده که به والدین امکان می‌دهد بتوانند برای فرزندانشان کتاب داستان بخوانند. "/>
  </head>
  <body>
    <article>
      <h1>با My Storytime گوگل اسیستنت برای فرزندان خود کتاب داستان بخوانید</h1>
      <address><time datetime="2019-11-23T11:00:00+00:00">23 Nov 2019, 11:00</time> by <a rel="author" href="http://www.zoomit.ir/user/tina_pourshahid/" target="_blank">تینا پورشاهید</a></address>
      <p>گوگل ویژگی جدیدی به‌نام My Storytime به دستیار هوشمند خود اضافه کرده که به والدین امکان می‌دهد بتوانند برای فرزندانشان کتاب داستان بخوانند. </p>
      <hr/>
      <p><a href="https://www.zoomit.ir/google/">گوگل </a>ویژگی جدیدی به‌نام My Storytime معرفی کرده که برای والدین این امکان را فراهم می‌کند بتوانند از راه دور برای فرزندان خود <a href="https://www.zoomit.ir/tag/book/">کتاب </a>داستان بخوانند. با کمک ویژگی جدید، پدرومادرها به‌راحتی می‌توانند فصل‌های کتاب داستان را از قبل با صدای خود ازطریق Google Nest ضبط کنند تا وقتی خانه نیستند، پرستار کودک بتواند صدای ضبط‌‌شده را برای فرزندان آن‌ها پخش کند. </p>
      <p>براساس اعلام گوگل، ویژگی جدید با گفتن «سلام گوگل، با My Storytime صحبت کنید» قابل استفاده است و به Google Nest متصل می‌شود؛ درنتیجه، کودکان می‌توانند به هر فصل از کتاب دلخواهشان به‌ انتخاب خود گوش بدهند.</p>
      <figure>
        <img src="https://cdn01.zoomit.ir/2019/11/230e06af-4c48-4cd2-9273-103b2dc390f6.jpg"/>
      </figure>
      <p>البته برای ضبط کتاب‌های داستان باید تنظیمات اولیه‌ای انجام شود که کار بسیار ساده‌ای است. کاربران باید ابتدا به وب‌سایت My Storytime مراجعه کنند و سپس وارد حساب کاربری گوگل متصل به اسپیکر Nest شوند و قسمت‌های مدنظر از کتاب داستان را با صدای خود ضبط کنند. همچنین، والدین برخی جملات ثابت همچون «دوست داری کدام کتاب داستان را برایت بخوانم؟» یا «دوست داری دوباره همین کتاب را برایت بخوانم؟» و... را نیز با صدای خود باید ضبط کنند. </p>
      <p>والدین باید فصل‌های مختلف هر کتاب را با صدای خود بخوانند و ضبط کنند. تمامی صداهای ضبط‌شده روی صفحه‌ی My Storytime ذخیره می‌شوند. گوگل اعلام کرده است صداهای ضبط‌‌شده به‌صورت ایمن در فضای ابری ذخیره‌ می‌شوند و تنها با اجازه‌ی کاربر قابلیت اشتراک‌گذاری خواهند داشت. درواقع، افراد غریبه نمی‌توانند بدون اجازه به فایل‌های صوتی دسترسی داشته باشند. ویژگی جدید می‌تواند راه ارتباطی مناسبی بین والدین و فرزندان کوچکشان ایجاد کند و به‌نظر می‌رسد با استقبال خانواده‌ها روبه‌رو شود. </p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/24/342680/g-suite-google-assistant-integration/">سرویس جی سوئیت با دستیار هوشمند گوگل یکپارچه شد </a>
        <a href="http://www.zoomit.ir/2019/11/17/342287/is-android-close-to-its-end/">چرا اندروید در دنیای خارج از تلفن‌های هوشمند موفق نیست؟ </a>
        <a href="http://www.zoomit.ir/2019/11/11/342338/pixel-4-google-assistant-lift-to-talk/">روش جدید برای فعال‌سازی گوگل اسیستنت در پیکسل 4 کشف شد </a>
        <a href="http://www.zoomit.ir/2019/10/22/341612/alexa-google-home-devices-eavesdrop/">الکسا و دستیار صوتی گوگل ممکن است ابزار استراق سمع باشند </a>
        <a href="http://www.zoomit.ir/2019/10/15/341403/google-assistant-2-announced/">نسل دوم گوگل اسیستنت با سرعت بیشتر و ظاهری جدید در اختیار کاربران قرار گرفت</a>
      </p>
      <hr/>
      <p>منبع <a href="https://www.theverge.com/2019/11/21/20976510/google-assistant-my-storytime-nest">theverge</a></p>
    </article>
  </body>
</html>