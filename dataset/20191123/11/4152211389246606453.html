<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593685/%E0%A6%86%E0%A6%B2-%E0%A6%86%E0%A6%AE%E0%A6%BF%E0%A6%A8%E0%A7%87%E0%A6%B0-%E0%A6%AA%E0%A6%B0-%E0%A6%B0%E0%A6%BE%E0%A6%B9%E0%A7%80%E0%A6%B0-%E0%A6%86%E0%A6%98%E0%A6%BE%E0%A6%A4"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T11:05:00+00:00"/>
    <meta property="og:title" content="আল-আমিনের পর রাহীর আঘাত"/>
    <meta property="og:description" content="ইডেনের দিবা-রাত্রির টেস্টে লিড বাড়ানোর লক্ষ্যে দ্বিতীয় দিনে ব্যাট করছে ভারত। প্রথম ইনিংসে স্বাগতিকদের স্কোর ৯ উইকেটে ৩৩১, লিড ২২৫ রানের। বাংলাদেশের উইকেট উৎসবে যোগ দিলেন আল-আমিন হোসেন। দ্বিতীয় দিনের লাঞ্চ বিরতির পর ভারতকে চেপে ধরা টাইগাররা এবার পেয়েছে রবিচন্দ্রন অশ্বিন। তাকে..."/>
  </head>
  <body>
    <article>
      <h1>আল-আমিনের পর রাহীর আঘাত</h1>
      <address><time datetime="2019-11-23T11:05:00+00:00">23 Nov 2019, 11:05</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/23/287847b1f0fc03559d49e3a406a679a2-5dd8ded23861a.jpg"/>
      </figure>
      <p>
        <b>ইডেনের দিবা-রাত্রির টেস্টে লিড বাড়ানোর লক্ষ্যে দ্বিতীয় দিনে ব্যাট করছে ভারত। প্রথম ইনিংসে স্বাগতিকদের স্কোর ৯ উইকেটে ৩৩১, লিড ২২৫ রানের।</b>
      </p>
      <p>বাংলাদেশের উইকেট উৎসবে যোগ দিলেন আল-আমিন হোসেন। দ্বিতীয় দিনের লাঞ্চ বিরতির পর ভারতকে চেপে ধরা টাইগাররা এবার পেয়েছে রবিচন্দ্রন অশ্বিন। তাকে এলবিডাব্লিউয়ের ফাঁদে ফেলেছেন আল-আমিন। রিভিউ নিলেও শেষ রক্ষা হয়নি অশ্বিনের, আউট হয়েছেন ৯ রানে।</p>
      <p>এই উদযাপন শেষ হতে না হতেই আবু জায়েদ রাহীর আঘাত। এই পেসার ফিরিয়েছেন উমেশ যাদবকে। রানের খাতা খোলার আগে ভারতীয় পেসার ধরা পড়েন সাদমান ইসলামের হাতে।</p>
      <p>
        <b>তাইজুলের দুর্দান্ত ক্যাচে কোহলির বিদায়</b>
      </p>
      <p>দেখার মতো এক ক্যাচ নিলেন তাইজুল ইসলাম। চমৎকার ক্যাচের আনন্দটা আরও বেশি হয়েছে তার উইকেটটি বিরাট কোহলির হওয়ায়। সেঞ্চুরিয়ান ভারতীয় অধিনায়কের উইকেটে বোলার এবাদত হোসেনের চেয়ে তাইজুলের অবদানই তো বেশি!</p>
      <p>সেঞ্চুরি পূরণের পর আরও ভয়ঙ্কর হয়ে উঠেছিলেন কোহলি। লাঞ্চের আগে আবু জায়েদ রাহীকে টানা চারটি বাউন্ডারি মেরেছিলেন অধিনায়ক হিসেবে ২০তম সেঞ্চুরি পূরণ করা এই ব্যাটসম্যান। অবশেষে তাকে থামালেন এবাদত। ‍এই পেসারের লেগ স্টাম্পের বাইরে পিচ করা বল ‘ফ্লিক’ করে স্কয়ার লেগ দিয়ে সীমানাছাড়া করতে চেয়েছিলেন কোহলি। ব্যাট-বলে ঠিকঠাক হলেও উড়ন্ত তাইজুলে বিদায় নিতে হয়েছে ভারতীয় অধিনায়ককে।</p>
      <p>বাঁহাতি এই স্পিনার অনেকটা লাফিয়ে পেছন দিকে শূন্যে ভেসে তালুবন্দী করেছেন বল। তার দুর্দান্ত ক্যাচে ১৩৬ রানে থামতে হয় কোহলিকে। ১৯৪ বলের ইনিংসটি ভারতীয় ব্যাটসম্যান সাজিয়েছেন ১৮ বাউন্ডারিতে।</p>
      <p>
        <b>দ্বিতীয় সেশনের শুরুতেই রাহীর উইকেট</b>
      </p>
      <p>লাঞ্চ থেকে ‍ঘুরে এসেই উইকেট ‍উৎসবে মাতলো বাংলাদেশ। দ্বিতীয় সেশনের দ্বিতীয় বলে উইকেট পেয়েছেন আবু জায়েদ রাহী। এই পেসার ফিরিয়েছেন রবীন্দ্র জাদেজাকে।</p>
      <p>লাঞ্চের ‍আগে বাংলাদেশের প্রাপ্তি ছিল কেবল ১ উইকেট। হতাশাজনক প্রথম সেশন শেষে দ্বিতীয় ইনিংসের শুরুতেই এলো সাফল্য। জাদেজাকে বোল্ড করে গোলাপি বলের টেস্টে প্রথম উইকেট পেয়েছেন রাহী। বোল্ড হওয়ার আগে জাদেজা ৪১ বলে করেছেন ১২ রান।</p>
      <p>তার বিদায়ে ভেঙেছে পঞ্চম উইকেটে কোহলির সঙ্গে গড়া ৫৩ রানের জুটি।</p>
      <p>
        <b>লাঞ্চের আগে একমাত্র প্রাপ্তি রাহানের উইকেট</b>
      </p>
      <p>হতাশায় শেষ হলো আরেকটি সেশন। দ্বিতীয় দিনে ঘুরে দাঁড়ানোর প্রত্যাশা থাকলেও লাঞ্চের আগে ভারতের মাত্র ১ উইকেট তুলতে পেরেছে বাংলাদেশ। বিপরীতে বিরাট কোহলির সেঞ্চুরিতে চালকের আসনে ভারত। দ্বিতীয় দিনের প্রথম সেশন শেষে স্বাগতিকদের স্কোর ৪ উইকেটে ২৮৯। তাতে প্রথম ইনিংসে লিড নিয়েছে ১৮৩ রানের।</p>
      <p>প্রথম সেশনে ভারত যোগ করেছে ১১৫ রান। হারিয়েছে কেবল আজিঙ্কা রাহানেকে। হাফসেঞ্চুরি করা এই ব্যাটসম্যানকে ফিরিয়েছেন তাইজুল ইসলাম। লাঞ্চের আগে কোহলি অপরাজিত ১৩০ রানে, আর রবীন্দ্র জাদেজা অপরাজিত ছিলেন ১২ রানে।</p>
      <p>
        <b>কোহলির আরেকটি সেঞ্চুরি</b>
      </p>
      <p>ইন্দোর টেস্টে সুবিধা করতে পারেননি। তবে কলকাতা টেস্টে দলের প্রয়োজনে ঠিকই দাঁড়িয়ে গেছেন বিরাট কোহলি। দারুণ ব্যাটিংয়ে তুলে নিয়েছেন টেস্ট ক্যারিয়ারের ২৭তম সেঞ্চুরি। অধিনায়ক হিসেবে এটি ২০তম।</p>
      <p>দিবা-রাত্রির টেস্টকে সেঞ্চুরিতে রাঙালেন কোহলি। তাইজুল ইসলামের বল স্কয়ার লেগে ঠেলে দিয়ে ২ রান নিয়ে তিন অঙ্কের ঘরে পৌঁছান ভারতীয় অধিনায়ক। ১৫৯ বলে পূরণ করেন তিনি শতক, যাতে ছিল ১২ চারের মার।</p>
      <p>
        <b>রাহানেকে ফিরিয়ে জুটি ভাঙলেন তাইজুল</b>
      </p>
      <p>বাংলাদেশের বোলারদের ওপর চাপ ক্রমশই বাড়ছিল। ভয়ঙ্কর হয়ে উঠছিল বিরাট কোহলি-আজিঙ্কা রাহানে জুটি। অবশেষে রাহানেকে ফিরিয়ে এই জুটি ভাঙলেন তাইজুল ইসলাম।</p>
      <p>দ্বিতীয় দিনে বাংলাদেশকে প্রথম সাফল্য এনে দিলেন তাইজুল। কলকাতার দিবা-রাত্রির টেস্টে প্রথম স্পিনার হিসেবে উইকেট পেয়েছেন তিনি। রাহানেকে পয়েন্টে এবাদত হোসেনের ক্যাচ বানিয়ে উইকেট উৎসব করেছেন এই বাঁহাতি স্পিনার।</p>
      <p>টেস্ট ক্যারিয়ারের ২২তম হাফসেঞ্চুরি পূরণ করা রাহানে আউট হয়েছেন ৫১ রানে। ৬৯ বলের ইনিংসটি তিনি সাজান ৭ বাউন্ডারিতে। তার আউটে ভেঙেছে কোহলির সঙ্গে গড়া ৯৯ রানে জুটি।</p>
      <p>
        <b>২০০ ছাড়ালো ভারত</b>
      </p>
      <p>দ্বিতীয় দিনের শুরুতেও দুর্দান্ত ভারত। বাংলাদেশের বোলারদের বেশ ভালোভাবেই সামাল দিচ্ছেন দুই ব্যাটসম্যান বিরাট কোহলি ও আজিঙ্কা রাহানে। তাদের ব্যাটে ভর দিয়ে ২০০ ছাড়িয়েছে স্বাগতিকরা। একই সঙ্গে নিয়েছে ১০০ ছাড়ানো লিড।</p>
      <p>হাফসেঞ্চুরি নিয়ে দিন শুরু করা কোহলি এগিয়ে যাচ্ছেন সেঞ্চুরির পথে। আক্রমণাত্মক মেজাজে ব্যাট করছেন ভারতীয় অধিনায়ক। প্রথম দিনই অধিনায়ক হিসেবে দ্রুততম ৫ হাজার রান করার রেকর্ড গড়েছেন এই ব্যাটসম্যান।</p>
      <p>
        <b>কলকাতা টেস্টের দ্বিতীয় দিন শুরু</b>
      </p>
      <p>অন্ধকার কাটিয়ে আলো ফেরানোর মিশনে কলকাতা টেস্টের দ্বিতীয় দিন শুরু করেছে বাংলাদেশ। দিবা-রাত্রির এই টেস্টে সফরকারীদের প্রথম ইনিংসে মাত্র ১০৬ রানে গুটিয়ে দিয়ে ব্যাটিংয়ে ভালো অবস্থানে ভারত।</p>
      <p>ভারতীয় অধিনায়ক বিরাট কোহলি চিন্তিত ছিলেন ফ্লাডলাইটের নিচে ব্যাটিং করা নিয়ে। যদিও এই ব্যাটসম্যান চ্যালেঞ্জটা উতরে গিয়ে এগিয়ে নিয়ে যাচ্ছেন দলকে। তার হার না মানা হাফসেঞ্চুরিতে ইডেনের দিবা-রাত্রির টেস্টের প্রথম দিন শেষ করে ভারত ৩ উইকেটে ১৭৪ রানে। যাতে স্বাগতিকরা পায় ৬৮ রানের লিড। কোহলি ৫৯ রানে ও আজিঙ্কা রাহানে দ্বিতীয় দিন শুরু করেছেন ২৩ রানে।</p>
      <footer>/কেআর/</footer>
    </article>
  </body>
</html>