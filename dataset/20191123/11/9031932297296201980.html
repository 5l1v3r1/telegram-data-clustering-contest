<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/lot-odmawia-wyplaty-odszkodowania-polskiemu-pasazerowi-to-manipulacja-faktami/"/>
    <meta property="og:site_name" content="Polsat News"/>
    <meta property="article:published_time" content="2019-11-23T11:23:00+00:00"/>
    <meta property="og:title" content="LOT odmawia wypłaty odszkodowania polskiemu pasażerowi? &quot;To manipulacja faktami&quot;"/>
    <meta property="og:description" content="- Moja podróż z Los Angeles do Warszawy była opóźniona o ponad 5 godzin z winy LOT-u. Po rozpatrzeniu reklamacji, firma odmówiła wypłaty odszkodowania, manipulując faktami. Wyjaśnili, że nie mogą tego zrobić, gdyż opóźnienie było spowodowane siłą wyższą, tj. chorobą pasażera lotu z Warszawy do Los Angeles poprzedniego dnia - mówi w rozmowie z polsatnews.pl jeden z pasażerów."/>
  </head>
  <body>
    <article>
      <h1>LOT odmawia wypłaty odszkodowania polskiemu pasażerowi? "To manipulacja faktami"</h1>
      <address>
        <time datetime="2019-11-23T11:23:00+00:00">23 Nov 2019, 11:23</time>
      </address>
      <p>
        <b>- Moja podróż z Los Angeles do Warszawy była opóźniona o ponad 5 godzin z winy LOT-u. Po rozpatrzeniu reklamacji, firma odmówiła wypłaty odszkodowania, manipulując faktami. Wyjaśnili, że nie mogą tego zrobić, gdyż opóźnienie było spowodowane siłą wyższą, tj. chorobą pasażera lotu z Warszawy do Los Angeles poprzedniego dnia - mówi w rozmowie z polsatnews.pl jeden z pasażerów.</b>
      </p>
      <related>
        <a href="https://www.polsatnews.pl/wiadomosc/2019-10-22/samolot-utknal-pod-kladka-dla-pieszych-wideo/"/>
      </related>
      <p>Mężczyzna, chcący pozostać anonimowy, napisał do naszej redakcji z prośbą o nagłośnienie sprawy. Chodzi o lot z 26 października o numerze LO22 z portu lotniczego w Los Angeles (LAX) na lotnisko Chopina w Warszawie (WAW).</p>
      <p>Był on opóźniony o ponad 5 godzin. W takim wypadku, biorąc pod uwagę dystans rejsu (powyżej 3500 km), pasażerowi należy się <b>600 euro</b> odszkodowania. </p>
      <p>Rozmówca polsatnews.pl postanowił więc napisać wniosek o przyznanie należnej kwoty.</p>
      <p>
        <b>"Znam swoje prawa oraz obowiązki linii lotniczej"</b>
      </p>
      <p>- Za sobą mam już blisko 400 lotów, o odszkodowania występowałem kilka razy. Nie była to dla mnie nowa sytuacja, wiedziałem, jak się zachować, znam swoje prawa oraz obowiązki linii lotniczej. Przy okazji, tłumaczyłem innym pasażerom w kolejce, jakie są ich prawa, gdyż nie uzyskali takich informacji od pracowników lotniska w Los Angeles - relacjonuje w rozmowie z naszym portalem.</p>
      <p>Dzień wcześniej, 25 października, samolot lecący z WAW do LAX o numerze lotu LO23 wystartował z Warszawy z 2,5-godzinnym opóźnieniem. Musiał również lądować na Islandii z powodów medycznych, <a href="https://www.polsatnews.pl/wiadomosc/2019-10-26/dreamliner-lot-u-awaryjnie-ladowal-na-islandii-pasazerowie-trafili-do-hotelu/?ref=wyszukiwarka"><b>o czym pisaliśmy tutaj</b></a><b>.</b></p>
      <p>Podając tę przyczynę, odwołano lot LO24 25 października LAX-WAW. Z nieznanych przyczyn odwołano również lot LO21 z 26 października WAW-LAX.</p>
      <p>Rejs o numerze LO22 LAX-WAW, którym poleciał nasz rozmówca, jak wspominaliśmy, wystartował z ponad 5-godzinnym opóźnieniem i był obsłużony przez samolot z poprzedniego dnia (opóźniony o 24 godziny z powodu międzylądowania na Islandii).</p>
      <p>- Ten plan lotów pokazuje, że mój planowany lot miał być obsłużony przez zupełnie inny samolot z inną załogą niż ten, który lądował na Islandii - podkreśla mężczyzna.</p>
      <p>
        <a href="https://www.polsatnews.pl/wiadomosc/2019-07-21/ta-praca-uczy-ze-nigdy-nie-mozna-powiedziec-widzialam-juz-wszystko-kto-podrozuje-samolotami/">
          <b>ZOBACZ: "Ta praca uczy, że nie można powiedzieć: widziałam wszystko". O tym mówią stewardessy i stewardzi</b>
        </a>
      </p>
      <p>
        <b>Odmowa przyznania odszkodowania</b>
      </p>
      <p>W odpowiedzi na złożony przez rozmówcę polsatnews.pl wniosek, przewoźnik PLL LOT odpisał następująco:</p>
      <p>"Uprzejmie informujemy, iż opóźnienie rejsu było rezultatem zakłócenia rotacji spowodowanego chorobą pasażerki podczas jednego z poprzedzających rejsów. Sytuacja wymagała konsultacji medycznej dla pasażerki i międzylądowania w Rejkiawiku. Pragniemy wyjaśnić, że zgodnie z obowiązującymi przepisami ww. okoliczności są traktowane jako niezawinione przez przewoźnika (siła wyższa) i jako takie ograniczają jego odpowiedzialność. W związku z tym z przykrością informujemy, że brak jest podstaw do wypłaty odszkodowania". </p>
      <p>W odpowiedzi na to, nasz rozmówca jeszcze raz rozpisał wszystkie loty, dokładnie wyjaśniając, że uzasadnienie przewoźnika nie jest zgodne z faktami.</p>
      <p>
        <b>Komentarz LOT-u</b>
      </p>
      <p>
        <b>Zwróciliśmy się z prośbą o komentarz do sytuacji do Biura Prasowego LOT-u.</b>
      </p>
      <p>
        <i>"Przyczyną nieregularności wszystkich rejsów planowanych na trasie Warszawa-Los Angeles w dniach 25-26 października br. było zdarzenie medyczne, które zgodnie z obowiązującymi przepisami lotniczymi jest czynnikiem całkowicie niezależnym od przewoźnika.</i>
      </p>
      <p>
        <i> </i>
      </p>
      <p>
        <i>Bezpieczeństwo Pasażerów jest dla nas najważniejsze, dlatego w obliczu zagrożenia stanu zdrowia jednej z osób lecących 25 października do Los Angeles, załoga rejsu podjęła decyzję o międzylądowaniu na najbliższym lotnisku w Keflaviku na Islandii. W efekcie zdarzenia został przekroczony dopuszczalny przepisami lotniczymi czas pracy załogi, co skutkowało wyłączeniem Dreamlinera LOT-u z operacji lotniczych na niespełna 24 godziny. Niestety zdarzenie to spowodowało nie tylko brak możliwości przewiezienia pasażerów rejsu do Los Angeles na czas, wykonania rejsu powrotnego z Los Angeles do Warszawy tego samego dnia (25 października), ale także wpłynęło na płynność rotacji planowanych w kolejnym dniu.</i>
      </p>
      <p>
        <i> </i>
      </p>
      <p>
        <i>W tej sytuacji przewoźnik podjął najbardziej racjonalną decyzję o kontynuowaniu rejsu do Los Angeles z opóźnieniem, a następnie o wykonaniu rejsu powrotnego z Los Angeles do Warszawy (26 października) zgodnie z przewidzianym rozkładem. Pasażerowie odwołanych rejsów (25.10 LAX-WAW i 26.10 WAW-LAX) zostali poinformowani o zmianach w podróży z wyprzedzeniem i zaproponowano im najbliższe dostępne, alternatywne połączenia na trasie Warszawa-Los Angeles".</i>
      </p>
      <p>
        <a href="https://www.polsatnews.pl/wiadomosc/2019-11-22/silnik-zapalil-sie-podczas-lotu-360-osob-na-pokladzie-samolotu/">
          <b>ZOBACZ: Silnik zapalił się podczas lotu. 360 osób na pokładzie samolotu</b>
        </a>
      </p>
      <p>
        <b>"To sprzeczne z logiką"</b>
      </p>
      <p>
        <b> </b>
      </p>
      <p>- Uzasadnienie dotyczące braku załogi i samolotu przez międzylądowanie na Islandii jest sprzeczne z logiką. Lot LAX-WAW z 25 października miał lądować planowo w Warszawie 26 października o 18:20, a start WAW-LAX tego dnia przewidziano na 11:20, czyli 7 godzin wcześniej, gdy tamta załoga i tamten samolot planowo byliby jeszcze w powietrzu - puentuje rozmówca polsatnews.pl.</p>
      <p>W przypadku nieuznania przez PLL LOT uzasadnienia mężczyzny i odmowy wypłaty odszkodowania, nasz czytelnik zapowiada skierowanie sprawy w drodze skargi do Urzędu Lotnictwa Cywilnego oraz, w razie potrzeby, sądu.</p>
      <p>
        <a href="https://www.polsatnews.pl/wideo/whisky-i-odzywki-dla-dzieci-pierwszy-pociag-towarowy-z-wielkiej-brytanii-dotarl-do-chin_6399204/">WIDEO - Whisky i odżywki dla dzieci. Pierwszy pociąg towarowy z Wielkiej Brytanii dotarł do Chin</a>
      </p>
      <figure>
        <img src="https://s.redefine.pl/dcs/o2/redefine/cp/6z/6zacyhcdrrve5dq47awwba48zwkkveqk.jpg"/>
      </figure>
    </article>
  </body>
</html>