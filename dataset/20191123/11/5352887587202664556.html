<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/laisvalaikis/ivairybes/galvoja-apie-dalyvavima-eurovizijoje-daugiau-nera-ka-siusti-1752146/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T11:18:00+00:00"/>
    <meta property="og:title" content="Galvoja apie dalyvavimą „Eurovizijoje“: daugiau nėra ką siųsti"/>
    <meta property="og:description" content="Reklama"/>
  </head>
  <body>
    <article>
      <h1>Galvoja apie dalyvavimą „Eurovizijoje“: daugiau nėra ką siųsti</h1>
      <address><time datetime="2019-11-23T11:18:00+00:00">23 Nov 2019, 11:18</time> by <a rel="author">Alfa.lt</a></address>
      <p>Reklama</p>
      <p>
        <b>Sakoma, kad juokas gydo, tad visi, norintys atsikratyti rudenį užklupusio liūdesio, šį sekmadienį turėtų nenutolti nuo televizoriaus. Laidoje „Pasaulis pagal moteris“ jų lauks garantuota valanda garsaus juoko, šmaikščių juokelių ir dainų – juk čia svečiuosis ekstravagantiškoji Oresto ir Džildos Vaigauskų pora, kurios personažus kuria Aistis Mickevičius ir Ineta Stasiulytė.</b>
      </p>
      <p>Laidos vedėja Kristina Rimienė nustebins žiūrovus netikėtu amplua – ji laikinai taps humoristinio Vaigauskų dueto, ne tik besikėsinusio pakeisti laidos pavadinimą, bet ir sunkiai tramdžiusio savo aistras filmavimo metu, dalimi.</p>
      <p>Nepavykus tapti pritariančiąja vokaliste, ji bus pakviesta tapti dueto suflere, mat nei Orestas, nei Džilda neslepia, jog mokytis dainų žodžių jiems sunkiai sekasi.</p>
      <p>
        <b>Nekuklūs užmojai</b>
      </p>
      <p>Visi, kas bent sykį susidūrė su Vaigauskų duetu, žino, kad nuo kuklumo ši pora tikrai nemirs. Jiedu įsimylėję ne tik vienas kitą, bet ir patys save – tikriausiai, turint šitiek gabumų ir charizmos, kitaip ir neįmanoma.</p>
      <p>Pora šiuo metu intensyviai repetuoja ir labai rimtai galvoja apie dalyvavimą Eurovizijos konkurse, juk iki šiol jame, anot Oresto, dalyvavo tik visiškai to neverti dainininkai.</p>
      <p>Reklama</p>
      <p>„Vertas <i>grieko</i> dalykas, matome, kad Lietuvoje nelabai kam yra dalyvauti. Kai pasižiūri – be talento, nupiepę, bando bando... Aš kiekvieną kartą su tokiu skausmu žiūriu tą Euroviziją, galvoju, negi nėra šioje dainininkų šalyje kokio nors dueto, pavyzdžiui, Orestas ir Džilda Vaigauskai, juk galėtų siųsti, jeigu prodiuseriai labai norėtų“, – be jokio kuklumo rėžia Orestas.</p>
      <p>Jiedu neslepia norėję dalyvauti ir Prezidento rinkimuose, juk turėjo labai gerą programą: „nesikišim į jūsų gyvenimus, nieko iš jūsų nereikalausime, darykite ką norite“...</p>
      <p>Žinoma, svarbiausia yra jų muzikinė karjera, tad dabar jie ruošiasi koncertui, kuris vyks gruodžio mėnesį. Tačiau ir muzikinė karjera patyrė išbandymų, juk Vaigauskai buvo emigravę į Ameriką, kur Džilda dirbo slauge, o Orestas – furos vairuotoju.</p>
      <p>Jam, šis darbas, beje, baigėsi prastai: „prisigaudžiau visokių ligų nuo tų prostitučių kelyje, nemalonus darbas tikrai“, o kur dar nuo sėdimo darbo ant minkštosios atsiradusios prasėdos...</p>
      <figure>
        <img src="https://www.ve.lt/uploads/img/0022_logotipai_po_str/15_1.jpg"/>
      </figure>
      <p>
        <i>„Pasaulis pagal moteris“© Organizatoriai</i>
      </p>
      <p>Reklama</p>
      <p>
        <b>Negęstanti aistra</b>
      </p>
      <p>K. Rimienė, negalinti nepastebėti tarp poros kibirkščiuojančios aistros, pasiteiraus Oresto, kiekgi kilogramų žmonos lūpdažio jis suvalgo, juk jiedu nuolat bučiuojasi. Pasak jo, kai žmona nepasidažiusi, tai ir bučiuotis netraukia, todėl nenuostabu, kad Džildos lūpos visuomet ryškiai padažytos. Tuo, kad vyras bučiuotis labai mėgsta, įsitikins ir pati laidos vedėja, kurią nuo vyro bučinių teks gelbėti jo antrajai pusei.</p>
      <p>Džilda, neabejotina vyrų vilioklė, duos patarimą visoms moterims – „jeigu jūsų vyrą kažkuri moteris pabučiavo, reikia būtinai jį perbučiuoti. Na, o jei vyras rimčiau nuėjo į kairę, tai reikia jį... Liaudiškai tariant – restartinti“. Visą patarimą žiūrovai išgirs stebėdami laidą.</p>
      <p>Laidos vedėjai ir žiūrovams pora be užuolankų papasakos, kaip gimė neblėstanti jų meilė ir kas buvo nupiešta pirmajame Oresto meilės raštelyje, kuris iki šiol priverčia porą smagiai kvatotis.</p>
      <p>
        <b>Meilės klystkeliai</b>
      </p>
      <p>Tuo, kad poros gyvenimas nebuvo rožėmis klotas, įsitikinti nebus sunku. Džilda neslėps daug metų gėrusi, o Orestas – ėjęs į kairę ir į dešinę. Tačiau labiausiai laidos žiūrovus nustebins faktas, kad porai gimusi pagrandukė – ne Oresto, o šokėjo Deivido Meškausko dukra.</p>
      <p>Reklama</p>
      <p>Mergaitė, anot Džildos, atsirado netikėtai, po šokėjo Deivido pamokų, kurių metu ji nė nepajuto, „per kur jis tai padarė“. Orestas buvo toks įsiutęs, kad net išmetė žmoną iš namų, tiesa, netoli, tik iki vartelių, paskui jos pasigailėjo, juk kas ją ims, „seną bobą su kraiteliu“. Po kelių mėnesių vyras kilniai atleido savo žmonai ir net davė D. Meškauskui kambarėlį antrame aukšte, mat tas gerai uždirba ir prisideda prie bendro biudžeto. Anot Džildos, ir Ineta Stasiulytė nepriekaištavo, kad jos vyrui gimė dukra...</p>
      <p>
        <b>Ekstravagantiškai moteriai – karališka dovana</b>
      </p>
      <p>Besiruošdama vizitui į karališkus dueto namus, laidos vedėja, floristikos dizainerė K. Rimienė sukūrė ekstravagantišką lankelį – skrybėlaitę, galinčią papuošti ir pačią Anglijos karalienę.</p>
      <p>Kaip bent trumpam pasijusti karaliene, floristikos dizainerė parodys ir laidos žiūrovams. Paprastas lankelis papuoštas juodais siūlais, o pagrindiniu jo akcentu tapo karališka protėja. Koralinis papartis suteikė lankeliui papildomos ekstravagancijos, o specialiai pagamintos dekoratyvinės detalės ir karoliai tarsi dainuote dainuos, kad toks įspūdingas galvos papuošalas skirtas tik save mylinčioms moterims, kurios širdyje – karalienės.</p>
      <p>Lankelį iš gėlių laidos vedėja padovanojo juo susižavėjusiai namų šeimininkei Džildai, čia pat užtraukusiai dainą kartu su mylimuoju.</p>
      <p>
        <i>„Pasaulis pagal moteris“ – sekmadieniais 10 val. per TV3!</i>
      </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/laisvalaikis/ivairybes/j-jankevicius-pasisaipe-is-populiarejancios-programeles-jei-visi-tai-visi-1725703/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/antra-karta-mama-tapusi-i-stasiulyte-motinyste-man-yra-visiskas-atsipalaidavimas-1708860/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/ineta-stasiulyte-seimos-pradziu-pradzia---vyras-ir-moteris-1687330/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/teatras/klaipedos-muzikiniam-teatrui-parinko-kvapa/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/teatras/ineta-stasiulyte-loterijos-bilietu-neperku-nes-bijau-prarasti-meile/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/tv/tv/inetos-stasiulytes-naujos-pareigos-televizijoje---geriausia-drauge/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/tv/tv/amickevicius-uzpyko-ant-zvaigzdziu-duetu-komisijos-neturiu-nei-balso-nei-klausos-nei-rezisuriniu-duomenu/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/ineta-stasiulyte-laiko-neturi-tik-grozinei-literaturai/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>