<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200895/%D8%AA%D8%AD%D9%82%D9%82-%DB%B1%DB%B8-%D8%AF%D9%88%D8%B1%D9%87-%D8%A2%D9%85%D9%88%D8%B2%D8%B4%DB%8C-%D8%B7%DB%8C-%DB%B6-%D9%85%D8%A7%D9%87%D9%87-%D9%86%D8%AE%D8%B3%D8%AA-%D8%A7%D9%85%D8%B3%D8%A7%D9%84-%D8%AF%D8%B1-%D8%B2%D9%86%D8%AF%D8%A7%D9%86-%D9%87%D8%A7%DB%8C-%DA%A9%D9%87%DA%AF%DB%8C%D9%84%D9%88%DB%8C%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:51:25+00:00"/>
    <meta property="og:title" content="تحقق ۱۸ دوره آموزشی طی ۶ ماهه نخست امسال در زندان های کهگیلویه و بویراحمد"/>
    <meta property="og:description" content="ایسنا/کهگیلویه و بویراحمد مدیرکل زندان های استان کهگیلویه و بویراحمد از تحقق ۱۸ دوره آموزشی با همکاری فنی و حرفه ای در شش ماهه ابتدایی سال جاری در حوزه زندان های استان خبر داد."/>
  </head>
  <body>
    <article>
      <h6 class="kicker">مدیرکل زندان های استان خبر داد</h6>
      <h1>تحقق ۱۸ دوره آموزشی طی ۶ ماهه نخست امسال در زندان های کهگیلویه و بویراحمد</h1>
      <address><time datetime="2019-11-23T11:51:25+00:00">23 Nov 2019, 11:51</time> by <a rel="author">عیسی فتحی</a></address>
      <p>ایسنا/کهگیلویه و بویراحمد مدیرکل زندان های استان کهگیلویه و بویراحمد از تحقق ۱۸ دوره آموزشی با همکاری فنی و حرفه ای در شش ماهه ابتدایی سال جاری در حوزه زندان های استان خبر داد.</p>
      <p>اسماعیل جمیاری روز شنبه، دوم آذر ماه در نشست شورای مهارت استان، افزود: در ۶ماهه ابتدایی سال جاری ۱۸ دوره آموزشی با شرکت ۴۰۲ زندانی و صدور ۳۱۱ مدرک اجرایی شد.</p>
      <p>وی اضافه کردن خانواده های زندانیان به جامعه هدف آموزش را یک نیاز عنوان و اظهارکرد: دوره های مختلف آموزشی برای زندانیان با هدف توانمند سازی اجرایی شده است.</p>
      <p>مدیرکل زندان های استان کهگیلویه و بویراحمد خاطرنشان کرد: همچنین با تدابیر انجام گرفته، سربازان نیز به جامعه هدف ما افزوده شده و ۱۲۹ سرباز دوره های فنی و حرفه ای را گذراندند.</p>
      <p>به گزارش ایسنا، جمیاری بیکاری را از جمله عوامل زمینه ساز بروز جرم دانست و بیان کرد: به دنبال این هستیم که با مهارت آموزی، خروجی مناسبی در اشتغال پسا آزادی زندانیان داشته باشیم.</p>
      <p>انتهای پیام</p>
    </article>
  </body>
</html>