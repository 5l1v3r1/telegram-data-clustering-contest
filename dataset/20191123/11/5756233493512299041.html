<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622918/%D8%AD%D8%B6%D9%88%D8%B1-%D8%AF%D8%A7%D8%AF%D8%B3%D8%AA%D8%A7%D9%86-%DA%A9%D9%84-%D8%AF%D8%B1-%D8%B2%D9%86%D8%AF%D8%A7%D9%86-%D9%81%D8%B4%D8%A7%D9%81%D9%88%DB%8C%D9%87-%D9%88-%D8%AF%DB%8C%D8%AF%D8%A7%D8%B1-%D8%A8%D8%A7-%D8%A8%D8%A7%D8%B2%D8%AF%D8%A7%D8%B4%D8%AA%DB%8C%E2%80%8C%D9%87%D8%A7%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:47:00+00:00"/>
    <meta property="og:title" content="حضور دادستان کل در زندان فشافویه و دیدار با بازداشتی‌های اعتراضات بنزینی"/>
    <meta property="og:description" content="حجت‌الاسلام منتظری به نمایندگی از رئیس قوه‌قضاییه با حضور در زندان فشافویه تهران، با تعدادی از زندانیان ازجمله بازداشتی‌های حوادث اخیر دیدار و گفت‌وگو کرد."/>
  </head>
  <body>
    <article>
      <h1>حضور دادستان کل در زندان فشافویه و دیدار با بازداشتی‌های اعتراضات بنزینی</h1>
      <address>
        <time datetime="2019-11-23T11:47:00+00:00">23 Nov 2019, 11:47</time>
      </address>
      <p>
        <i>حجت‌الاسلام منتظری به نمایندگی از رئیس قوه‌قضاییه با حضور در زندان فشافویه تهران، با تعدادی از زندانیان ازجمله بازداشتی‌های حوادث اخیر دیدار و گفت‌وگو کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت‌الاسلام و المسلمین منتظری دادستان کل کشور در راستای تاکیدات رئیس قوه قضاییه مبنی بر کسب اطلاع از وضعیت زندانیان و نظارت بر زندان‌ها، صبح امروز به عنوان یکی از نمایندگان حجت‌الاسلام و المسلمین رئیسی از زندان بزرگ فشافویه بازدید و از نزدیک در جریان رسیدگی به پرونده‌های تشکیل شده در ارتباط با حوادث اخیر قرار گرفت.</p>
      <p>در این بازدید که تعدادی از معاونین و مقامات قضایی، دادستان کل کشور را همراهی می‌کردند حجت‌الاسلام و المسلمین منتظری در جریان وضعیت زندانیان قرار گرفت و در گفت‌وگوی چهره به چهره با برخی مددجویان نسبت به شرایط آن‌ها کسب اطلاع و در موارد مورد نیاز دستورات لازم را صادر کرد.</p>
      <p>در این بازدید همچنین منتظری از وضعیت متهمان حوادث اخیر جویا شد و در گفت‌وگو با برخی از این متهمان در جریان نحوه بازداشت و تحقیق از آن‌ها قرار گرفت.</p>
      <p>روز گذشته ( عصر جمعه) نیز در پی دستور حجت‌الاسلام رئیسی برای تشکیل کمیته ویژه در قوه قضایبه برای رسیدگی همه جانبه به موضوع طرح اصلاح مدیریت مصرف سوخت و مسائل رخ داده پس از اجرا شدن آن اسماعیلی رییس حوزه ریاست قوه قضاییه و سخنگوی دستگاه قضا به همراه القاصی مهر دادستان تهران به عنوان نمایندگان رییس قوه قضاییه ۴ ساعت از بازداشتگاه‌های متهمان حوادث اخیر بازدید کرده بود.</p>
    </article>
  </body>
</html>