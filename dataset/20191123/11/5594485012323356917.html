<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/shok-obyaven-za-mrtv-rodopchanin-vzkrsna-snimki_news710922.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-23T11:00:00+00:00"/>
    <meta property="og:title" content="Шок! Обявен за мъртъв родопчанин възкръсна СНИМКИ"/>
    <meta property="og:description" content="37-годишният мъж бе обявен за мъртъв, а сега ще трябва да доказва, че е жив"/>
  </head>
  <body>
    <article>
      <h1>Шок! Обявен за мъртъв родопчанин възкръсна СНИМКИ</h1>
      <h2>37-годишният мъж бе обявен за мъртъв, а сега ще трябва да доказва, че е жив</h2>
      <address>
        <time datetime="2019-11-23T11:00:00+00:00">23 Nov 2019, 11:00</time>
      </address>
      <p>https://blitz.bg/obshtestvo/regioni/shok-obyaven-za-mrtv-rodopchanin-vzkrsna-snimki_news710922.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1574487992-640-285790.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574487992-640-285788.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574487992-640-285792.jpg"/>
        </figure>
      </slideshow>
      <p><b>37-годишен мъж от маданското село Цирка трябва да доказва в съда, че е жив, след като е обявен преди месец и половина за мъртъв.</b><br/><br/>Ивайло Зотев заминал преди 11 години за работа в Шотландия. В период от около 10 години обаче въобще не се е обаждал на близките си, пише "Марица".</p>
      <figure>
        <img src="https://static.blitz.bg/documents/thumbnails/520/201911/1574487992-640-285792.jpg"/>
      </figure>
      <p>През това време обаче починал баща му. Роднините му в Цирка решили да изяснят статута му и поискали от властите да бъде проверен. След като не са открити никакви данни за Ивайло, със съдебно решение на Районния съд в Мадан той е обявен за мъртъв.</p>
      <p>"Позвъни жена, която се представи за служител в българското посолство в Лондон. Обясни, че при нея е отишло някакво момче, за да поднови личните си документи, но в системата излиза, че е мъртъв", казва Фаик Зотев, братовчед на Ивайло и кметски наместник на селото.<br/><br/>Зотев бил в момента на разговора с по-малкия брат на Ивайло - Слави. Двамата буквално били изумени от факта, че роднината им е жив. Повикали майка му Шефкие и тя да разговаря с мъртвия си по документи син.<br/><br/>"Едва издържах от вълнение. Бях шокирана и много щастлива, че е жив", споделя 57-годишната Шефкие.</p>
      <figure>
        <img src="https://static.blitz.bg/documents/thumbnails/520/201911/1574487992-640-285788.jpg"/>
      </figure>
      <p>От сина си разбрала, че работи в голям гъбарник и отговаря за качеството на продукцията. Не е семеен, купил си жилище. </p>
      <p>Изтекли са му обаче документите за самоличност и е необходимо да ги поднови. В Шотландия сега се легитимирал само с шофьорска книжка.<br/><br/>Ивайло заминал на гурбет към Острова през 2008 г. да работи в гъбарник. Спрял да звъни, след като кандидатствал да постъпи във Френския чуждестранен легион.<br/><br/>Ивайло е завършил специалност "Национална сигурност" във Варненския свободен университет. Преди това е бил на студентска бригада в САЩ. При едно от последните обаждания казал, че не е приет, но го поканили да се яви следващата година.<br/><br/>Зотеви смятали, че синът им е вече постъпил в Легиона и вероятно е на мисии по света и затова не ги търси.<br/><br/>Междувременно починал бащата на Ивайло - Матей. След смъртта му е трябвало да се установи кой е негов наследник. Фамилията поискала становище от властите какъв е статутът му. Извършена е проверка у нас и в Шотландия.<br/><br/>"Отговорът бе, че нито у нас, нито там има данни за него. Нямало и никакви следи да е напускал по въздух, суша и вода Острова", казва Фаик Зотев.<br/><br/>С решение на съда в Мадан от 4 октомври т.г. е обявен за мъртъв.<br/><br/>"Сега трябва да се води отново дело, че е жив, за да получи лични документи и да може да пътува и най-накрая да си дойде в Цирка. Проблема е, че ще отнеме сигурно много време заради съгласуването на документи между двете държави", казва Фаик.<br/><br/>"Никога не съм се съмнявала, че е жив, в сърцето си, независимо от документите. Една майка няма как да отпише детето си. Важното е, че е жив и здрав. След като той не може да си дойде, ние ще идем там, за да се видим", казва Шефкие.<br/><br/>Жената загубила освен съпруга си и брат си, и баща си в последните години. През това време по-малкият син Слави получава тежка диагноза и претърпял 5 операции.<br/><br/>Шефкие е асистент на петима възрастни хора по програма. Ивайло пък няма нито една снимка в родната си къща, тъй като не обичал публичност. Нямал в годините и профил в социалните мрежи.</p>
    </article>
  </body>
</html>