<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904850/ajax-moet-slag-maken-de-bijenkorf-is-op-sommige-vlakken-professioneler-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-23T11:35:00+00:00"/>
    <meta property="og:title" content="Ajax steekt 25 miljoen in 'state-of-the-arttrainingscentrum': 'Hoort erbij in top'"/>
    <meta property="og:description" content="Susan Lenderink is de nieuwe financiële topvrouw van Ajax. Ze denkt dat de Eredivisie-kampioen nog wat kan leren van de professionaliteit bij haar vorige werkgever, De Bijenkorf. Ook gaat ze in op de ambitieuze plannen van de Amsterdammers. Lenderink is terecht gekomen in een mannenbolwerk. &quot;Ik weet niet of Ajax zocht naar een vrouw. Wel weet ik dat bij gelijke geschiktheid een vrouw de voorkeur zou hebben gehad. Ik denk ook dat dat gezond is. Een diverser team neemt betere beslissingen&quot;, zegt ze tegen Het Parool. &quot;En ik ervaar het hier niet als een machowereld. Iedereen is heel toegankelijk, er is wederzijds respect.&quot;"/>
  </head>
  <body>
    <article>
      <h1>Ajax steekt 25 miljoen in 'state-of-the-arttrainingscentrum': 'Hoort erbij in top'</h1>
      <address>
        <time datetime="2019-11-23T11:35:00+00:00">23 Nov 2019, 11:35</time>
      </address>
      <p>
        <b>Susan Lenderink is de nieuwe financiële topvrouw van Ajax. Ze denkt dat de Eredivisie-kampioen nog wat kan leren van de professionaliteit bij haar vorige werkgever, De Bijenkorf. Ook gaat ze in op de ambitieuze plannen van de Amsterdammers.</b>
      </p>
      <p>Lenderink is terecht gekomen in een mannenbolwerk. "Ik weet niet of Ajax zocht naar een vrouw. Wel weet ik dat bij gelijke geschiktheid een vrouw de voorkeur zou hebben gehad. Ik denk ook dat dat gezond is. Een diverser team neemt betere beslissingen", zegt ze tegen <i>Het Parool</i>. "En ik ervaar het hier niet als een machowereld. Iedereen is heel toegankelijk, er is wederzijds respect."</p>
      <p>De nieuwe financieel directeur wil bijdragen aan de stap van Ajax naar de Europese top. Ze beseft dat de financiële groei vooral uit het buitenland moet komen. "Ajax is een heel sterk merk. Je kunt in het buitenland de favoriete nummer twee zijn. Je zag bij onze mediacampagne rond de transfer van Frenkie de Jong naar Barcelona dat we daar een enorme exposure hadden."</p>
      <p>Volgens Lenderink moet Ajax wel een professionaliseringsslag maken. "Qua voetbal is het top. Maar bij De Bijenkorf is het op sommige vlakken professioneler geregeld. Het is een grotere onderneming, met gestructureerdere processen. Bij een voetbalclub heb je te maken met emoties, maar er is ook continuïteit nodig. Als je naar het buitenland wilt, vergt dat ook wat van je financiële processen en de IT-systemen. Daar wordt aan gewerkt. Maar die transitie, waarbij ook de achterkant van de organisatie helemaal op Champions League-niveau komt, is nog niet af."</p>
      <p>Ajax wil in eigen land een nieuw trainingscentrum uit de grond stampen. Bijna de helft van de vijftig miljoen euro winst die de club het voorbije seizoen boekte, gaat daar naartoe. "Als je structureel wil aanhaken bij de Europese top, hoort daar een state-of-the-arttrainingscentrum bij met een ministadion."</p>
    </article>
  </body>
</html>