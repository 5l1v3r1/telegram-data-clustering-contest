<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/v-ukrayini-dozvolili-foto-na-pasport-u-golovnomu-ubori"/>
    <meta property="og:site_name" content="Кременчугская газета"/>
    <meta property="article:published_time" content="2019-11-23T11:15:00+00:00"/>
    <meta property="og:title" content="В Україні дозволили фото на паспорт у головному уборі"/>
    <meta property="og:description" content="Наказ врегульовує питання щодо фотографування представників різних релігійних течій та конфесій при оформленні вказаних документів."/>
  </head>
  <body>
    <article>
      <h1>В Україні дозволили фото на паспорт у головному уборі</h1>
      <address>
        <time datetime="2019-11-23T11:15:00+00:00">23 Nov 2019, 11:15</time>
      </address>
      <p>
        <b>Наказ врегульовує питання щодо фотографування представників різних релігійних течій та конфесій при оформленні вказаних документів.</b>
      </p>
      <p>Питання фотографування на документи, які посвідчують особу, уже тривалий час турбує людей, що мають різну конфесійну належність. Це стосується і громадян України, і іноземців та осіб без громадянства, які документуються в Україні. Про це повідомляє <a href="https://dmsu.gov.ua/news/dms/6100.html">Державна міграційна служба України</a>.</p>
      <p>Звісно, що численні запити даного спрямування від представників різних віросповідань не залишилися поза увагою Міністерства внутрішніх справ України та Міграційної служби.</p>
      <p>Як результат, для вирішення ряду важливих питань, що стосуються фотографування на біометричні документи для деяких категорій осіб, було прийнято відповідний наказ. Він затверджує вимоги до відцифрованого образу обличчя особи та фотокарток, які подаються для оформлення або обміну документів, що підтверджують громадянство України, посвідчують особу чи її спеціальний статус, та фотографічного зображення на них.</p>
      <p>Важливо, що положення наказу було детально обговорено під час зустрічі з Всеукраїнською радою церков і релігійних організацій. Представники різних віросповідань підтримали позицію МВС і ДМС та узгодили затверджені вимоги до фотозображень для оформлення або обміну документів, які посвідчують особу. Вказаний наказ встановлює уніфіковані вимоги до відцифрованого образу обличчя особи, який вноситься до Єдиного державного демографічного реєстру та сторінки даних документів, що підтверджують громадянство України, посвідчують особу чи її спеціальний статус. При цьому він враховує рекомендації Міжнародної організації цивільної авіації (ICAO) Doc 9303, а відтак – дотримуються загальні міжнародні норми.</p>
      <p>Зокрема, наказ врегульовує питання щодо фотографування представників різних релігійних течій та конфесій при оформленні вказаних документів, адже раніше, відповідно до державного стандарту, фотографування віруючих здійснювалося виключно без головних уборів. Відтепер же фотографування у головному уборі допускається, але лише в тому випадку, коли особа носить його у повсякденному житті з огляду на релігійні переконання.</p>
      <p>Крім того, фотографування у головних уборах, штучних предметах та матеріалах допускається згідно з медичними показаннями, підтвердженими медичним висновком відповідного закладу охорони здоров’я. Проте, такі головні убори не повинні змінювати форми окремих частин обличчя (чоло, вилиці, щоки, підборіддя, очі), закривати обличчя та підборіддя, проходити по контуру лінії росту волосся, закривати вуха та шию.</p>
      <p>
        <b>Довідково</b>
      </p>
      <p>Додаємо окремі норми наказу, якими затверджено вимоги до обличчя та положення особи під час фотографування, фону для фотографування тощо. Зокрема, відцифрований образ обличчя на фотокартках, що подаються для оформлення або обміну біометричних документів, повинен бути чітким та не допускати тіней, плям на обличчі та/або фоні.</p>
      <p>Також не допускаються відблиски на обличчі особи та фоні, ефект «червоних очей» або слід від спалаху. Фон для фотографування повинен бути однорідним, світлим та контрастувати з обличчям особи, її одягом та волоссям. Положення особи, що фотографується, повинне бути вертикальним, окрім фотографування особи лежачи або в дитячому чи спеціальному сидінні з відповідним фоном за головою.</p>
      <p>Ця вимога стосується малолітніх дітей та осіб, які не можуть пересуватися самостійно у зв’язку з тривалим розладом здоров’я. Обличчя під час фотографування повинне відображатися крупним планом в анфас, особа має дивитися прямо відкритими очима, з нейтральним виразом обличчя, закритим ротом, без повороту або нахилу голови та шиї. Крім випадків, коли таке фотозображення неможливо відтворити через медичні вади, що підтверджені відповідним висновком, або зважаючи на вікові та фізіологічні особливості особи.</p>
      <p>Допускається макіяж обличчя (світлих, неяскравих відтінків), в той же час колір шкіри обличчя повинен бути природним. Натомість не допускається фотографування з нанесеними на обличчя тимчасовими наліпками (крім татуювання/татуажу) або наліпками. Заборона стосується також фотографування з навушниками, бездротовим засобом «вільні руки» або іншим звуковідтворюючим пристроєм. Водночас штучні предмети та матеріали на обличчі допускаються при фотографуванні, якщо їх наявність обумовлена медичними показаннями, підтвердженими довідкою відповідного закладу охорони здоров’я. Фотографування в окулярах також не допускається, за винятком тих випадків, коли особа носить їх постійно у повсякденному житті. При цьому скло окулярів повинно бути прозорим, без плям, тріщин, подряпин та пошкоджень.</p>
      <p>Разом з тим, не допускається фотографування у сонцезахисних окулярах та окулярах, які мають темні, фотохромні лінзи, а також в контактних лінзах з оптичними ефектами, які змінюють колір райдужної оболонки ока та/або форми зіниць.</p>
      <p> </p>
      <p> </p>
      <p>За матеріалами джерела</p>
    </article>
  </body>
</html>