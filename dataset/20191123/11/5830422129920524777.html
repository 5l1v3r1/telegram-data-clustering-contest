<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140820/%D8%AF%D8%B1%DB%8C%D8%A7%D9%81%D8%AA-%DB%B5-%D8%AF%D8%B1%D8%B5%D8%AF-%D9%85%D8%A7%D9%84%DB%8C%D8%A7%D8%AA-%D8%A7%D8%B2-%D9%85%D8%B9%D8%A7%D9%85%D9%84%D8%A7%D8%AA-%D8%B3%D9%87%D8%A7%D9%85-%D9%84%D8%BA%D9%88-%D8%B4%D8%AF-%D8%B9%D8%B1%D8%B6%D9%87-%D8%A7%D9%88%D9%84%DB%8C%D9%87-%D8%AF%D9%88-%D8%B2%DB%8C%D8%B1%D9%85%D8%AC%D9%85%D9%88%D8%B9%D9%87-%DA%AF%D9%84%D8%B1%D9%86%DA%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-23T11:03:00+00:00"/>
    <meta property="og:title" content="دریافت ۵ درصد مالیات از معاملات سهام لغو شد / عرضه اولیه دو زیرمجموعه گلرنگ"/>
    <meta property="og:description" content="مدیرعامل بورس تهران با اشاره به آمار معاملات سال گذشته و نیمه نخست سال جاری از لغو برنامه اخذ ۵ درصد مالیات از معاملات سهام در لایحه جدید و عرضه اولیه دو زیرمجموعه گلرنگ خبر داد."/>
  </head>
  <body>
    <article>
      <h1>دریافت ۵ درصد مالیات از معاملات سهام لغو شد / عرضه اولیه دو زیرمجموعه گلرنگ</h1>
      <h2>تکرار// مدیرعامل بورس تهران خبر داد:</h2>
      <address>
        <time datetime="2019-11-23T11:03:00+00:00">23 Nov 2019, 11:03</time>
      </address>
      <p>
        <i>مدیرعامل بورس تهران با اشاره به آمار معاملات سال گذشته و نیمه نخست سال جاری از لغو برنامه اخذ ۵ درصد مالیات از معاملات سهام در لایحه جدید و عرضه اولیه دو زیرمجموعه گلرنگ خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، علی صحرایی در روز برگزاری ششمین نمایشگاه بین المللی بورس، بانک و بیمه گفت: معافیت مالیاتی معاملات در بازار سهام در مقررات اقتصادی وجود دارد و مالیات فروش سهام به میزان ۰.۵ درصد اعمال می شود اما در لایحه جدیدی که به مجلس ارائه شده، مقرر شده مالیات بر عایدی سرمایه گذاری به میزان ۵ درصد از معاملات سهام اخذ شود که با پیگیری های رییس سازمان بورس این موضوع از دستور کار خارج شد و در شرایط کنونی همان ۰.۵ درصد اعمال می شود. البته هیچ مالیاتی از سود معاملات و سپرده های بانکی تا پایان سال از سهامداران اخذ نخواهد شد.</p>
      <p>وی با اشاره به اینکه ۵۰ درصد معاملات خرد در بورس از طریق آنلاین انجام می‌شود، افزود: با توجه به اینکه روزهای اخیر با اختلالات در اینترنت روبرو هستیم ،مردم می توانند برای انجام معاملات به کارگزاری ها مراجعه کنند و بر این اساس راه های جایگزینی پیش روی سهامداران قرار داده شده تا بتواند از این طریق به معاملات ادامه دهند.</p>
      <p>این مقام مسئول از کسب سود خالص ۸۲ میلیارد تومانی بورس تهران خبر داد و گفت: این رقم در طول سال ۹۷ معادل ۸۹ میلیارد تومان و طی مدت مشابه سال گذشته ۲۸ میلیارد تومان بوده است.همچنین ۳۳ درصد افزایش سرمایه ها از محل سود انباشته صورت گرفته است. میزان سود تخصیصی هر سهم در ۶ ماهه نخست سال گذشته معادل ۱۴۲ ریال بوده که در سال ۹۷ به ۴۴۶ ریال و در ۶ ماهه اول سال ۹۸ به ۴۱۰ ریال رسیده است.</p>
      <p>صحرایی با بیان اینکه شرکت هایی که به بورس وارد شده اند مکلف به داشتن بازارگردان هستند، ادامه داد: نقد شوندگی در بازار سرمایه  فاصله معناداری به لحاظ اهمیت با سایر بازارها دارد و در واقع کارکرد اصلی بازار سرمایه فراهم آوردن ساز و کار هایی است که نقد شوندگی را افزایش دهد.شرکت ها ملزم به داشتن بازارگردان هستند و این موضوع به خصوص در مورد آن دسته از بنگاه هایی که در بازار اول حضور دارند، الزام بیشتری دارد.</p>
      <p>وی گفت: یکی از بازارهای جذاب در سرمایه گذاری همچنان بورس تهران است و تنوع صنایع در این بورس به حد مطلوبی رسیده به نحوی که بیشترین درصد حضور صنایع مربوط به پتروشیمی ها و شرکت های شیمیایی است که ۲۲ درصد را به خود اختصاص می دهد. نوسان بازار سرمایه تابع اقتصاد کلان بوده و این امر نشان می دهد سرمایه گذاران دائم در حال تحلیل شرایط هستند و با تحلیل های تکنیکال و فاندامنتال نوسانات را پیش بینی و تحلیل می کنند.</p>
      <p>مدیرعامل بورس تهران عنوان کرد: باید در این راستا کار فرهنگی صورت داد تا مردم رفتارهای هیجانی در بازار نداشته باشند. به سهامداران توصیه می شود دنباله رو فضای مجازی برای سرمایه گذاری نبوده و از دانش کافی برخوردار بوده یا دریافت اطلاعات را به معتمدان در بورس بسپارند. مردم باید از سبدگردان ها استفاده کرده تا بتوانند از نوسانات غیرعادی بازار که نتیجه رفتارهای هیجانی و تبعیت از سیگنال فروشی است به دور باشند.</p>
      <p>صحرایی با بیان اینکه از ابتدای سال تاکنون ۶ شرکت در بورس تهران عرضه اولیه شده اند، گفت: سرمایه‌گذاری کوثر وابسته به بنیاد شهید که کار پذیرش آن انجام شده به زودی درج نماد می‌شود و دو شرکت غذایی کوروش و شوینده پدیده شیمی غرب از زیر مجموعه‌های گلرنگ درآینده نزدیک عرضه اولیه می‌شوند.</p>
      <p>وی درخصوص راه اندازی آتی سبد سهام در  سال ۹۷ نیز گفت: این ابزار با تصویب کمیته فقهی بورس راه اندازی شده و برای سرمایه گذاران و فعالان بازار سرمایه جذاب بوده که تاکنون در چهار نماد، معاملات آن آغاز شده و تعداد نمادها در مجموع به ۷ رسیده است.</p>
      <p>انتهای پیام</p>
    </article>
  </body>
</html>