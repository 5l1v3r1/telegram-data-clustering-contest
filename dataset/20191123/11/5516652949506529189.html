<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426350/sto-programma-noiazomai-kai-drw-to-3o-dhmotiko-sxoleio-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T11:15:01+00:00"/>
    <meta property="og:title" content="Στο πρόγραμμα “Νοιάζομαι και Δρω” το 3ο Δημοτικό Σχολείο Ρόδου"/>
    <meta property="og:description" content="Οι μαθητές/-ήτριες και οι εκπαιδευτικοί των Ε΄ και Δ΄ τάξεων, του ΣΤ΄2 και της Χορωδίας του 3ου Δημοτικού Σχολείου Ρόδου συμμετέχουν για πρώτη χρονιά στο εκπαιδευτικό πρόγραμμα «Νοιάζομαι και Δρω», με στόχο να γίνει ο εθελοντισμός και η αλληλεγγύη στάση ζωής για όλους."/>
  </head>
  <body>
    <article>
      <h1>Στο πρόγραμμα “Νοιάζομαι και Δρω” το 3ο Δημοτικό Σχολείο Ρόδου</h1>
      <address>
        <time datetime="2019-11-23T11:15:01+00:00">23 Nov 2019, 11:15</time>
      </address>
      <p>
        <b>Οι μαθητές/-ήτριες και οι εκπαιδευτικοί των Ε΄ και Δ΄ τάξεων, του ΣΤ΄2 και της Χορωδίας του 3ου Δημοτικού Σχολείου Ρόδου συμμετέχουν για πρώτη χρονιά στο εκπαιδευτικό πρόγραμμα «Νοιάζομαι και Δρω», με στόχο να γίνει ο εθελοντισμός και η αλληλεγγύη στάση ζωής για όλους.</b>
      </p>
      <p>Το πρόγραμμα «Νοιάζομαι και Δρω» έχει στόχο να εισάγει την ενεργό κοινωνική προσφορά μέσω του εθελοντισμού στα παιδιά και στους νέους σε όλη την Ελλάδα και σε βάθος χρόνου να δημιουργήσει στην κοινωνία τις προϋποθέσεις για ένα κοινωνικό σύνολο που εστιάζει στο «εμείς», έναντι του «εγώ» και πράττει με γνώμονα το γενικό καλό.</p>
      <p>Απευθύνεται στα σχολεία της ελληνικής επικράτειας και συγκεκριμένα έχει ως άμεσα επωφελούμενους τους/τις μαθητές/-ήτριες και τους/τις εκπαιδευτικούς των σχολείων που συμμετέχουν ενεργά σε αυτό. Παράλληλα, έχει ως έμμεσους επωφελούμενους τις οικογένειες των μαθητών/-τριών, κοινωφελείς οργανισμούς (εθελοντικές οργανώσεις, τοπικές αρχές, κοινωνικές υπηρεσίες, επιχειρηματικούς φορείς κ.ά.) που συνεργάζονται με τα σχολεία για τον σχεδιασμό και την υλοποίηση των δράσεων κοινωνικής προσφοράς, καθώς και την ευρύτερη κοινότητα γύρω από το εκάστοτε σχολείο.</p>
      <p>Το πρόγραμμα, το οποίο έχει λάβει την έγκριση του Υπουργείου Παιδείας και Θρησκευμάτων για πέντε συνεχείς χρονιές, εφαρμόζεται κατά το τρέχον έτος βάσει της υπ’ αριθ. 141192/Δ7-12/09/2019 απόφασης. Τα σχολεία αυτά, στα οποία υλοποιείται το πρόγραμμα αποτελούν το Σχολικό Δίκτυο με τίτλο «Νοιάζομαι και Δρω».</p>
      <p>Η υλοποίηση του προγράμματος γίνεται από το Μη Κερδοσκοπικό Σωματείο "Δεσμός" (www.desmos.org) σε συνεργασία με το Ίδρυμα Λαμπράκη (www.lrf.gr), το οποίο έχει εξειδίκευση στον σχεδιασμό και την υλοποίηση εκπαιδευτικών προγραμμάτων.</p>
      <p>Από το 2015 έως το 2019 έχουν συμμετάσχει συνολικά στο πρόγραμμα 550 διαφορετικές σχολικές μονάδες, με 5.110 εκπαιδευτικούς και περίπου 63.100 μαθητές/-ήτριες. Στις δράσεις των σχολείων έχει λάβει μέρος η πλειονότητα των γονέων καθώς και περίπου 1.600 διαφορετικοί κοινωνικοί εταίροι και φορείς της κοινωνίας των πολιτών.</p>
      <figure>
        <img src="https://www.rodiaki.gr/medias/2019/11/22/f3bf4575e5c78b8a08b5feff15e470a6.jpg"/>
      </figure>
      <p>Κατά το σχολικό έτος 2019-2020, το «Νοιάζομαι και Δρω» εφαρμόζεται σε 178 σχολεία σε όλη τη χώρα. Το έργο υλοποιείται χάριν της ευγενικής προσφοράς δωρεών της εταιρείας κοινωνικής προσφοράς ελληνικού εφοπλισμού ΣΥΝ-ΕΝΩΣΙΣ, του Κοινωφελούς Ιδρύματος Ιωάννη Σ. Λάτση και του The Hellenic Initiative Australia. Επιπλέον, το πρόγραμμα υποστηρίζεται από το Κοινωφελές Ίδρυμα Α. Κ. Λασκαρίδη και από άλλους δωρητές.</p>
      <p>Οι εκπαιδευτικοί που συμμετέχουν στο πρόγραμμα «Νοιάζομαι και Δρω», Παναγιωτίδης Κυριάκος, Γαλάνη Αλεξάνδρα, Τσούκου Μαρίκα, Ασλανίδου Μαρία, Χουρδάκη Δέσποινα και Σαντορινιού Άννα επιμορφώνονται και υποστηρίζονται εξ αποστάσεως και διά ζώσης από τον κ. Πέτρο Σπανό, συντονιστή του προγράμματος στον νομό Δωδεκανήσου για την Α/θμια Εκπαίδευση, ο οποίος τους συμβουλεύει και τους καθοδηγεί ώστε να αναπτύξουν δραστηριότητα στο σχολείο με τους/τις μαθητές/-ήτριες τους, πάντα με την ηθική και υλική υποστήριξη της διευθύντριας του σχολείου.</p>
      <p>Η Audrey Hepbrurn, Πρέσβειρα των Η.Ε είπε: <br/><b>«Καθώς μεγαλώνεις θα ανακαλύψεις<br/>γιατί έχεις δυο χέρια:<br/><br/>Το ένα το έχεις για να βοηθάς <br/><br/>τον εαυτό σου και <br/><br/>το άλλο είναι για να βοηθάς τον <br/><br/>συνάνθρωπό σου» </b><br/>Ας σκεφτούμε τα λόγια της και ας γίνει ο εθελοντισμός τρόπος ζωής για όλους μας.</p>
      <p><u>Οι μαθητές/-ήτριες των: </u><br/>Ε΄1, Ε΄2, Δ΄1, Δ΄2, ΣΤ΄2 και της Χορωδίας</p>
      <p><u>Οι εκπαιδευτικοί:</u><br/>Γαλάνη Αλεξάνδρα</p>
      <p>Παναγιωτίδης Κυριάκος</p>
      <p>Τσούκου Μαρίκα</p>
      <p>Ασλανίδου Μαρία</p>
      <p>Χουρδάκη Δέσποινα</p>
      <p>Σαντορινιού Άννα</p>
      <p>Στουππή Τσαμπίκα, Δ/ντρια 3ου Δ.Σ. Ρόδου.</p>
    </article>
  </body>
</html>