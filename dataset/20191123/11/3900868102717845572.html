<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562943/eleytheros-o-giatros-poy-synelifthi-ep-aytofwrw-me-fakelaki-pire-prothesmia"/>
    <meta property="og:site_name" content="NOOZ."/>
    <meta property="article:published_time" content="2019-11-23T11:54:00+00:00"/>
    <meta property="og:title" content="Ελεύθερος ο γιατρός που συνελήφθη επ' αυτοφώρω με «φακελάκι» - Πήρε προθεσμία"/>
    <meta property="og:description" content="Ο χειρουργός συνελήφθη στο πλαίσιο του αυτοφώρο και έχει ήδη τεθεί σε αργία από τη διοίκηση του ΠΑΓΝΗ"/>
  </head>
  <body>
    <article>
      <h1>Ελεύθερος ο γιατρός που συνελήφθη επ' αυτοφώρω με «φακελάκι» - Πήρε προθεσμία</h1>
      <address>
        <time datetime="2019-11-23T11:54:00+00:00">23 Nov 2019, 11:54</time>
      </address>
      <p>
        <b>Ο χειρουργός συνελήφθη στο πλαίσιο του αυτοφώρο και έχει ήδη τεθεί σε αργία από τη διοίκηση του ΠΑΓΝΗ</b>
      </p>
      <p>Ελεύθερος αφέθηκε νωρίς το μεσημέρι του Σαββάτου, ο γιατρός του νοσοκομείου ΠΑΓΝΗ που συνελήφθη μετά από καταγγελία για «φακελάκι».</p>
      <p>Σύμφωνα με το <b>cretalive</b>, ο γιατρός βρέθηκε ενώπιον του Εισαγγελέα που του άσκησε δίωξη για δωροληψία κατ’ εξακολούθηση και τον παρέπεμψε στο Αυτόφωρο για να δικαστεί. Ο ίδιος ωστόσο μέσω του δικηγόρου του, ζήτησε και <b>πήρε αναβολή για τις 28 Νοεμβρίου.</b></p>
      <h3>Το χρονικό</h3>
      <p>Πρόκειται για χειρούργο γιατρό του ΠΑΓΝΗ, ο οποίος κατηγορείται ότι έλαβε «φακελάκι», προκειμένου να χειρουργήσει ασθενή, σύμφωνα με το cretapost.</p>
      <p>Σύμφωνα με πληροφορίες, ο γιατρός φέρεται να ζήτησε περισσότερα χρήματα απ’ όσα αρχικά είχε συμφωνήσει με τον ασθενή του, με αποτέλεσμα ο τελευταίος να απευθύνεται τελικά στην αστυνομία, προχωρώντας παράλληλα σε επώνυμη και γραπτή καταγγελία.</p>
      <p>Στο τελευταίο ραντεβού, που είχε μαζί του οι άντρες της Υποδιεύθυνσης Ασφάλειας Ηρακλείου προσημείωσαν τα χρήματα με τα οποία θα έδινε το «φακελάκι» στον γιατρό και μετά από συντονισμένη επιχείρηση της αστυνομίας, ο γιατρός συνελήφθη.</p>
      <p>Ο γιατρός έχει τεθεί ήδη σε αργία από τη διοίκηση του ΠΑΓΝΗ και συνελήφθη στο πλαίσιο του αυτοφώρου.</p>
      <p>Θα ακολουθηθούν όλες οι προβλεπόμενες πειθαρχικές διαδικασίες αναφέρει η διοίκηση του ΠΑΓΝΗ:  «Όπως επιβεβαιώνεται από την Υποδιεύθυνση Ασφαλείας Ηρακλείου, κρατείται γιατρός του νοσοκομείου μας με την κατηγορία του χρηματισμού του από ασθενή. Θα ακολουθηθούν άμεσα όλες οι προβλεπόμενες πειθαρχικές διαδικασίες, μετά την ολοκλήρωση της διαδικασίας των αστυνομικών αρχών. Σημειώνουμε ότι το περιστατικό αυτό δεν χαρακτηρίζει το αξιόλογο ιατρικό προσωπικό μας που δίνει καθημερινά την μάχη για την εξυπηρέτηση του ασθενή».</p>
    </article>
  </body>
</html>