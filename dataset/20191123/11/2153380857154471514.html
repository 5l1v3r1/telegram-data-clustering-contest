<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/politiki/pr-paylopoylos-apanthropia-kai-analgisia-tis-toyrkias-enanti-ton-prosfygon"/>
    <meta property="og:site_name" content="The Pressroom"/>
    <meta property="article:published_time" content="2019-11-23T11:43:43+00:00"/>
    <meta property="og:title" content="Πρ. Παυλόπουλος: Απανθρωπιά και αναλγησία της Τουρκίας έναντι των προσφύγων"/>
    <meta property="og:description" content="Την απανθρωπιά και αναλγησία της Τουρκίας έναντι των προσφύγων, η οποία παραβιάζει ωμά τις υποχρεώσεις της, που απορρέουν από το Διεθνές Δίκαιο και από την Συμφωνία της με την Ευρωπαϊκή Ένωση, κατήγγειλε ο Πρόεδρος της Δημοκρατίας, Προκόπης Παυλόπουλος, κατά τον χαιρετισμό του στην τελετή Ονομασίας των «Προσκόπων του Έθνους», που πραγματοποιήθηκε νωρίτερα σήμερα στο Κολέγιο Αθηνών-Ψυχικού. Παράλληλα, ο κ. Παυλόπουλος αναφέρθηκε, στην ανάγκη για ενεργό συμπαράσταση των ομολόγων μας στην Ευρωπαϊκή Ένωση, επισημαίνοντας ότι η αρχή της αλληλεγγύης μεταξύ των Κρατών-μελών, και στο προσφυγικό ζήτημα, συνιστά βασικό κανόνα του πρωτογενούς Ευρωπαϊκού Δικαίου."/>
  </head>
  <body>
    <article>
      <h1>Πρ. Παυλόπουλος: Απανθρωπιά και αναλγησία της Τουρκίας έναντι των προσφύγων</h1>
      <address>
        <time datetime="2019-11-23T11:43:43+00:00">23 Nov 2019, 11:43</time>
      </address>
      <p>
        <b>Την απανθρωπιά και αναλγησία της <a href="https://www.thepressroom.gr/tags/toyrkia">Τουρκίας</a> έναντι των <a href="https://www.thepressroom.gr/tags/prosfyges">προσφύγων</a>, η οποία παραβιάζει ωμά τις υποχρεώσεις της, που απορρέουν από το Διεθνές Δίκαιο και από την Συμφωνία της με την Ευρωπαϊκή Ένωση, κατήγγειλε ο Πρόεδρος της Δημοκρατίας, <a href="https://www.thepressroom.gr/tags/prokopes-paylopoylos">Προκόπης Παυλόπουλος</a>, κατά τον χαιρετισμό του στην τελετή Ονομασίας των «Προσκόπων του Έθνους», που πραγματοποιήθηκε νωρίτερα σήμερα στο Κολέγιο Αθηνών-Ψυχικού.</b>
      </p>
      <p>Παράλληλα, ο κ. Παυλόπουλος αναφέρθηκε, στην <b>ανάγκη για ενεργό συμπαράσταση των ομολόγων μας στην Ευρωπαϊκή Ένωση</b>, επισημαίνοντας ότι η αρχή της αλληλεγγύης μεταξύ των Κρατών-μελών, και στο προσφυγικό ζήτημα, συνιστά βασικό κανόνα του πρωτογενούς Ευρωπαϊκού Δικαίου.</p>
      <p>Ο Πρόεδρος της Δημοκρατίας, υπενθύμισε, επίσης, ότι <b>ο εθελοντισμός της προσφοράς, πρέπει ν' αποτελεί για τους Έλληνες στάση ζωής</b>, επισημαίνοντας ότι «ο ανθρωπισμός και η αλληλεγγύη συνιστούν βασικούς πυλώνες τόσο του δικού μας, του ελληνικού πολιτισμού -από τις καταβολές του ως σήμερα- όσο και του κοινού μας ευρωπαϊκού πολιτισμού».</p>
      <p>Όπως τόνισε, <b>ο ανθρωπισμός και η αλληλεγγύη βρίσκονται στο επίκεντρο του ευρωπαϊκού πολιτισμού</b>, αφενός μέσ' από τον πρώτο πυλώνα του, τον ελληνικό πολιτισμό, τον πολιτισμό του πνεύματος και της ελευθερίας. Και, αφετέρου, μέσ' από τον τρίτο πυλώνα του, εκείνον της χριστιανικής διδασκαλίας, το βασικό αξιακό διάνυσμα της οποίας οριοθετούν οι αρχές που εξικνούνται από το «Αγαπάτε Αλλήλους» ως το «Αγαπήσεις τον πλησίον σου ως σεαυτόν».</p>
      <p>Απευθυνόμενος, προς τους Προσκόπους Έθνους, αφού τούς συνεχάρη, τούς υπενθύμισε ότι σημερινή ονομασία τους, σηματοδοτεί την αφετηρία μιας σημαντικής αποστολής, η οποία θα τους ακολουθεί στο διηνεκές.</p>
      <p>«Αποστολής, της οποίας τον προσανατολισμό διαμορφώνει ο δισυπόστατος Θυρεός σας, όπως τον εμπνεύσθηκε ο Ελευθέριος Βενιζέλος το 1915: <b>«Αιέν αριστεύειν και υπείροχον έμμεναι άλλων» </b>και <b>«Έσο έτοιμος»,</b> τόνισε ο Πρόεδρος.</p>
      <p>Μάλιστα, σημείωσε ότι η πρώτη πτυχή της ως άνω αποστολής τους συνδέεται με την πιστή υπηρέτηση του προτύπου της Αριστείας. <b>«Και μια τέτοια πιστή υπηρέτηση σημαίνει, ταυτοχρόνως, από την μια πλευρά την προσπάθεια κατάκτησης της Αριστείας, ως στόχου ζωής που αφορά κάθε πτυχή της. Και, από την άλλη πλευρά, την αναγνώριση της Αριστείας του άλλου, τον οποίο πρέπει να βλέπουμε ως παράδειγμα προς μίμηση και όχι με αισθήματα φθόνου και απαξίωσης» </b>επισήμανε.</p>
      <p>Ακολούθως, τόνισε ότι και η δεύτερη πτυχή της αποστολής τους συνδέεται με την υπηρέτηση των αρχών και αξιών του γνήσιου και ανιδιοτελούς εθελοντισμού.</p>
      <p>Ειδικότερα, ο κ. Παυλόπουλος αναφέρθηκε στον εθελοντισμό της προσφοράς προς τον συνάνθρωπο, ο οποίος οδηγεί, εν τέλει, στην προσφορά και στην στήριξη προς το κοινωνικό σύνολο εν γένει και κατέληξε λέγοντας πως <b>«Αυτή η προσφορά αφορά βεβαίως τους συνανθρώπους μας εκείνους, με τους οποίους μοιραζόμαστε το ίδιο κοινωνικό σύνολο και οι οποίοι χειμάζονται δεινώς, θύματα των ανισοτήτων και των ελλείψεων του κοινωνικού κράτους, ιδίως μετά τις πληγές που άφησε πίσω της στην πατρίδα μας η βαθιά οικονομική κρίση των προηγούμενων χρόνων».</b></p>
    </article>
  </body>
</html>