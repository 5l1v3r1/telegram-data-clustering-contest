<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/p-g-samskriti-kendram-thiruvananthapuram/836307"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-23T11:05:38+00:00"/>
    <meta property="og:title" content="ജനങ്ങളെ വഴിതിരിച്ചുവിടാനുള്ള ശ്രമങ്ങളുടെ ഉള്ളറ തുറന്നുകാട്ടണമെന്ന്‌ മുഖ്യമന്ത്രി; പി ജി സംസ്കൃതി കേന്ദ്രം ഉദ്‌ഘാടനംചെയ്‌തു"/>
    <meta property="og:description" content="നവോത്ഥാനമൂല്യങ്ങൾക്കുവേണ്ടി നിലകൊണ്ട പി ജിയുടെ സംഭാവനകൾ ..."/>
  </head>
  <body>
    <article>
      <h1>ജനങ്ങളെ വഴിതിരിച്ചുവിടാനുള്ള ശ്രമങ്ങളുടെ ഉള്ളറ തുറന്നുകാട്ടണമെന്ന്‌ മുഖ്യമന്ത്രി; പി ജി സംസ്കൃതി കേന്ദ്രം ഉദ്‌ഘാടനംചെയ്‌തു</h1>
      <address><time datetime="2019-11-23T11:05:38+00:00">23 Nov 2019, 11:05</time> by <a rel="author">വെബ് ഡെസ്‌ക്‌</a></address>
      <p>തിരുവനന്തപുരം &gt; ജനങ്ങളെ വഴിതിരിച്ചുവിടാനുള്ള ശ്രമങ്ങളുടെ ഉള്ളറ തുറന്നുകാണിക്കാൻ സമൂഹം ജാഗ്രത പുലർത്തണമെന്ന്‌ മുഖ്യമന്ത്രി പിണറായി വിജയൻ പറഞ്ഞു. വർഗീയതയുടെ അംശങ്ങൾ പല രീതിയിൽ കടന്നുവരുന്നുണ്ട്‌. അത്‌ മനസ്സിലാക്കാനും ചെറുക്കാനും കഴിയണമെന്ന് മുഖ്യമന്ത്രി ഓർമിപ്പിച്ചു. പി ഗോവിന്ദപ്പിള്ളയുടെ ഏഴാം ചരമവാർഷികദിനത്തിൽ പി ജി സംസ്കൃതികേന്ദ്രം ഉദ്‌ഘാടനംചെയ്‌ത്‌ സംസാരിക്കുകയായിരുന്നു മുഖ്യമന്ത്രി.</p>
      <p>നവോത്ഥാനമൂല്യങ്ങൾക്കെതിരായ ശക്തികൾ എല്ലാക്കാലത്തും സമൂഹത്തിൽ പ്രവർത്തിച്ചിട്ടുണ്ട്‌. എന്നാൽ, അത്തരം ആശയങ്ങൾക്ക്‌ ഒരിക്കലും മുൻഗണന ലഭിച്ചിട്ടില്ല. നാടാകെ നവോത്ഥാനമൂല്യങ്ങൾ പ്രസരിച്ചുനിൽക്കുന്നതിന്റെ ആത്മവിശ്വാസത്തിൽ അൽപ്പം അലസത ഒരു ഘട്ടത്തിൽ സമൂഹത്തിനുണ്ടായോ എന്ന്‌ സംശയിക്കേണ്ടിയിരിക്കുന്നു. ഈ സാഹചര്യം നവോത്ഥാനവിരുദ്ധ ശക്തികൾക്ക്‌ ചില മേഖലകളിൽ അൽപ്പം കടന്നുകയറാൻ ഇടം നൽകി. കുഞ്ഞുങ്ങളെ ജാതിപ്പേരിൽ അറിയപ്പെടണമെന്ന്‌ മുതിർന്നവർ കരുതുന്ന സ്ഥിതിയുണ്ടായി. ജാതീയതയുടെ പേരിൽ അറിയപ്പെടേണ്ട എന്ന്‌ തീരുമാനിച്ച സമൂഹത്തിലാണ്‌ ഇത്തരം ചില ചിന്തകൾ ഉണ്ടാകുന്നത്‌.</p>
      <p>നവോത്ഥാനമൂല്യങ്ങൾക്കുവേണ്ടി നിലകൊണ്ട പി ജിയുടെ സംഭാവനകൾ വിസ്മരിക്കാനാകില്ലെന്ന്‌ മുഖ്യമന്ത്രി പറഞ്ഞു. കമ്യൂണിസ്റ്റ്‌ ധിഷണാശാലികളിൽ മുൻനിരയിലാണ്‌ അദ്ദേഹത്തിന്റെ സ്ഥാനം. എപ്പോഴും മാർക്‌സിസ്റ്റ്‌ കാഴ്ചപ്പാടിലൂടെ ചിന്തിച്ച അദ്ദേഹം കൈവയ്‌ക്കാത്ത മേഖലകളില്ല. ഏത്‌ കാര്യത്തിലും സംശയനിവാരണത്തിനുള്ള ആധികാരിക സർവവിജ്ഞാനകോശമായി. സി ഡിറ്റിലും ഗ്രന്ഥശാലാ പ്രസ്ഥാനത്തിലും പുരോഗമന കലാസാഹിത്യരംഗത്തും അതുല്യ സംഭാവനയാണ്‌ പി ജി നൽകിയത്‌. പല വിശേഷണങ്ങളും പലരും അദ്ദേഹത്തിന്‌ നൽകി. എന്നാൽ, പി ജി സ്വയം വിശേഷിപ്പിച്ചത്‌ ‘കമ്യൂണിസ്റ്റ്‌’ എന്നായിരുന്നു. അതിന്‌ താഴെയേ വരുമായിരുന്നുള്ളൂ മറ്റെന്ത്‌ വിശേഷണവും. ധൈഷണിക ഔന്നത്യത്തിൽ എത്തിയിട്ടും പാർടിക്ക്‌ വിധേയനായിരുന്ന പി ജി മാതൃകാപരമായ സംഘടനാബോധത്തിന്‌ ഉടമയായിരുന്നുവെന്നും മുഖ്യമന്ത്രി അനുസ്മരിച്ചു.</p>
      <p>നവോത്ഥാനത്തെ സംബന്ധിച്ച്‌ പി ഗോവിന്ദപ്പിള്ള രചിച്ച നാല്‌ പുസ്തകം ചടങ്ങിൽ മുഖ്യമന്ത്രി പ്രകാശനം ചെയ്‌തു. ഡോ. രാജൻ ഗുരുക്കൾ ഏറ്റുവാങ്ങി. പാളയം അയ്യൻകാളി ഹാളിൽ നടന്ന ഉദ്ഘാടന സമ്മേളനത്തിൽ പി ജി സംസ്കൃതികേന്ദ്രം ചെയർമാൻ ഡോ. കെ എൻ പണിക്കർ അധ്യക്ഷനായി. മന്ത്രി തോമസ്‌ ഐസക്‌, പന്ന്യൻ രവീന്ദ്രൻ, ഡോ. രാജൻ ഗുരുക്കൾ എന്നിവർ സംസാരിച്ചു. സുഗതകുമാരിയുടെ സന്ദേശം ചടങ്ങിൽ വായിച്ചു. സംസ്കൃതികേന്ദ്രം എക്‌സിക്യൂട്ടീവ്‌ ഡയറക്ടർ ആനാവൂർ നാഗപ്പൻ സ്വാഗതവും സെക്രട്ടറി കെ സി വിക്രമൻ നന്ദിയും പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/jnu-iflu-protest/836333"/>
        <a href="https://www.deshabhimani.com/cinema/ormapoove/836330"/>
        <a href="https://www.deshabhimani.com/news/kerala/idol-sreenarayana-guru/836323"/>
        <a href="https://www.deshabhimani.com/news/pravasi/health-sector/836321"/>
        <a href="https://www.deshabhimani.com/news/kerala/23cr-for-the-devolepment-of-medical-colleges/836320"/>
        <a href="https://www.deshabhimani.com/news/kerala/maharashtra-politics-sramachandran-pillai/836318"/>
        <a href="https://www.deshabhimani.com/news/kerala/befi-state-conference/836314"/>
      </related>
    </article>
  </body>
</html>