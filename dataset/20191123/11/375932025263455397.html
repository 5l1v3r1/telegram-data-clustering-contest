<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagpolitika/a-jogalkotas-letfontossagu-a-gazdasag-mukodeseben-1887147/"/>
    <meta property="og:site_name" content="Világgazdaság"/>
    <meta property="article:published_time" content="2019-11-23T11:47:00+00:00"/>
    <meta property="og:title" content="A jogalkotás létfontosságú a gazdaság működésében"/>
    <meta property="og:description" content="Varga Mihály szerint a kormány a gazdaságpolitikáját elsősorban a jogalkotáson keresztül tudja megvalósítani."/>
  </head>
  <body>
    <article>
      <h1>A jogalkotás létfontosságú a gazdaság működésében</h1>
      <address><time datetime="2019-11-23T11:47:00+00:00">23 Nov 2019, 11:47</time> by <a rel="author">VG</a></address>
      <h4>A kormány a gazdaságpolitikáját elsősorban a jogalkotáson keresztül tudja megvalósítani, amely így fontos szerepet tölt be a gazdaság működtetésében – jelentette ki Varga Mihály a Magyar Ügyvédi Kamara által szervezett Magyar Ügyvédek Napján. A pénzügyminiszter kiemelte: a világban zajló gazdasági folyamatokra, a technológia változására való felkészülés határozott és gyors lépéseket kíván, ebben fontos szerepet töltenek be a jogi tevékenységet végzők is.</h4>
      <p>Magyarország gazdasága már évek óta fenntartható növekedési pályán van, ez pedig az olyan lépéseknek köszönhető, amelyekhez a jogszabályok mélyreható megváltoztatására is szükség volt – jelentette ki Varga Mihály kiemelve, hogy ez a munka a magyar emberek és vállalkozások érdekeit helyezte előtérbe. Ennek eredményeként mára a 2010-es kihívások mindegyikére választ adott a kormány:</p>
      <aside>az országos szintű munkanélküliségből közel kerültünk a teljes foglalkoztatáshoz, a csőd közeli helyzet helyett kiegyensúlyozott költségvetési gazdálkodás és csökkenő államadósság jellemzi az államháztartást</aside>
      <p>– ismertette a tárcavezető. Mint mondta: utóbbit jól mutatják a legfrissebb adatok is, amelyek szerint az államadósság a 2010-es 80 százalék feletti értékről mára a bruttó hazai termék 68,1 százalékára javult, az adósság négyötöde a külföldiek helyett magyar kézben van.</p>
      <figure>
        <img src="https://www.vg.hu/wp-content/uploads/2019/05/VargaMOR-e1563259163315.jpg"/>
        <figcaption>Fotó: VG / Móricz-Sabján Simon</figcaption>
      </figure>
      <p>Ma már az a feladat, hogy a versenyképesség és termelékenység emelésével válságállóbbá tegyük a magyar gazdaságot, amelyhez arra is szükség van, hogy minél egyszerűbb, így a gazdaság szereplőinek is jobban nyomon követhető szabályokat dolgozzunk ki – tette hozzá. Varga Mihály kitért arra is, hogy</p>
      <aside>a jelenlegi mutatók alapján eredményesnek bizonyul a Gazdaságvédelmi Akcióterv, amelynek 13+1 intézkedésével mérsékelhetők a magyar gazdaságot érő negatív, kívülről érkező hatások.</aside>
      <p>Annak érdekében, hogy ez a folyamat a jövőben is fennmaradjon, a következő év elején újabb gazdaságvédelmi intézkedéseket tervez a kormány, ezek kidolgozása már folyamatban van.</p>
    </article>
  </body>
</html>