<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39809/%D8%AF%D8%B1-%D9%85%D8%B0%D8%A7%DA%A9%D8%B1%D8%A7%D8%AA-%D8%A7%D8%AE%DB%8C%D8%B1-%D9%88%D8%B2%DB%8C%D8%B1-%D9%86%DB%8C%D8%B1%D9%88-%D8%A8%D8%A7-%D9%88%D8%B2%DB%8C%D8%B1-%D8%A7%D9%86%D8%B1%DA%98%DB%8C-%D8%B1%D9%88%D8%B3%DB%8C%D9%87-%DA%86%D9%87-%DA%AF%D8%B0%D8%B4%D8%AA"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-23T11:37:00+00:00"/>
    <meta property="og:title" content="در مذاکرات اخیر وزیر نیرو با وزیر انرژی روسیه چه گذشت؟"/>
    <meta property="og:description" content="در آخرین روز هفته گذشته وزیر نیرو با عنوان رئیس ایرانی کمیسیون مشترک همکاری‌های ایران و روسیه به این کشور سفر کرد و پای میز مذاکره با وزیر انرژی روسیه نشست که سرفصل‌های مختلفی در این نشست مورد بررسی قرار گرفت."/>
  </head>
  <body>
    <article>
      <h1>در مذاکرات اخیر وزیر نیرو با وزیر انرژی روسیه چه گذشت؟</h1>
      <address><time datetime="2019-11-23T11:37:00+00:00">23 Nov 2019, 11:37</time> by <a rel="author">پایگاه خبری صنعت برق - برق نیوز BarghNews</a></address>
      <p><i>در آخرین روز هفته گذشته وزیر نیرو با عنوان رئیس ایرانی کمیسیون مشترک همکاری‌های ایران و روسیه به این کشور سفر کرد و پای میز مذاکره با وزیر انرژی روسیه نشست که سرفصل‌های مختلفی در این نشست مورد بررسی قرار گرفت. </i>به گزارش <a href="https://barghnews.com/">برق نیوز</a>، روز پنج‌شنبه رضا اردکانیان وزیر نیروی ایران به همراه هیاتی از دستگاه‌های مختلف وارد مسکو پایتخت روسیه شد.<br/>اردکانیان که عنوان رئیس ایرانی کمیسیون مشترک همکاری‌های ایران و روسیه را یدک می‌کشد با الکساندر نواک وزیر انرژی و رئیس روسی کمیسیون مشترک همکاری‌های دو کشور ملاقات کرد. طبق آخرین اخبار پیشنهاد‌های ایران در مورد استفاده از تمامی وام پنج میلیارد دلاری دولت روسیه به دولت ایران مورد بررسی با دیدگاه مثبت قرار گرفته و نشست مذکور با حضور دستگاه‌های مسئول به منظور تنظیم مسیر پیش‌رو و عملیاتی کردن این موافقت‌نامه برگزار شد.<br/><br/>البته دولت ایران در جلسه یکشنبه هفته گذشته پروژه‌های مربوط به این موضوع را به تصویب رسانده است. دو پروژه پیش از این توافق تقریبا نهایی شده که یک طرح شامل نیروگاه ۱۴۰۰ مگاواتی سیریک هرمزگان و طرح دیگر پروژه برقی‌کردن راه‌آهن اینچه‌برون – گرمسار است.<br/><br/>بر اساس این گزارش اواخر سال ۱۳۹۵ و در زمان وزارت حمید چیت‌چیان طبق تصمیمات روسای جمهور دو کشور ایران و روسیه نیروگاه ۱۴۰۰ مگاواتی سیریک هرمزگان کلنگ‌زنی شد و طبق قرارداد بنا شد این نیروگاه با چهار واحد ۳۵۰ مگاواتی بخار از طریق تامین مالی روسیه احداث شود.<br/><br/>اجرای پروژه برقی کردن این راه‌آهن به ایران این امکان را خواهد داد که ظرفیت حمل بار در این مسیر از یک میلیون و ۷۵۰ هزار تن در سال به حدود ۱۰ میلیون تن افزایش یابد.<br/><br/>بر اساس این گزارش چهار پروژه دیگر نیز مورد توافق طرفین است که شامل توسعه نیروگاه برق‌آبی گتوند در استان خوزستان می‌شود. ظرفیت نیروگاه فعلی حدود ۱۰۰۰ مگاوات است که با اجرای این برنامه ۶۴۰ مگاوات به ظرفیت این واحد افزوده خواهد شد.<br/><br/>پروژه بعدی نیز مربوط به مدرن کردن سیستم نیروگاه رامین و بازتوانی آن در اهواز خواهد بود که موجب افزایش راندمان نیروگاه و توسعه ظرفیت این واحد به میزان ۱۸۰ مگاوات خواهد شد.<br/><br/>این توافق علاوه بر پروژه‌های حوزه انرژی شامل موضوع راه‌آهن زاهدان به بیرجند با عنوان بخش مهمی از کریدور شمال به جنوب در شرق ایران نیز می‌شود. همچنین تجهیز ناوگان حمل و نقل شهری (واگن‌های مترو) بخش دیگری از پروژه‌های مذکور است. منبع: <a href="http://www.powernews.ir/">ایسنا</a></p>
    </article>
  </body>
</html>