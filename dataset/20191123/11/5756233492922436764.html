<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622913/%D8%B1%D9%88%D8%A7%DB%8C%D8%AA-%D8%AD%D8%AF%D8%A7%D8%AF-%D8%B9%D8%A7%D8%AF%D9%84-%D8%A7%D8%B2-%D8%B1%D9%88%DB%8C%DA%A9%D8%B1%D8%AF-%D8%AC%D8%AF%DB%8C%D8%AF-%D8%A7%D8%B5%D9%88%D9%84%DA%AF%D8%B1%D8%A7%DB%8C%D8%A7%D9%86-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:33:00+00:00"/>
    <meta property="og:title" content="روایت حداد عادل از رویکرد جدید اصولگرایان برای انتخابات مجلس"/>
    <meta property="og:description" content="یک فعال سیاسی اصولگرا گفت: رویکرد جدید جریان اصولگرا در انتخابات آینده، وحدت فراگیر و اعتنا به حضور جوانان و به‌ویژه زنان است. راهبردها و راهکارهای ائتلاف تعریف شده است و امیدواریم با ساز و کار دقیقی به همگرایی و وحدت برسیم."/>
  </head>
  <body>
    <article>
      <h1>روایت حداد عادل از رویکرد جدید اصولگرایان برای انتخابات مجلس</h1>
      <address>
        <time datetime="2019-11-23T11:33:00+00:00">23 Nov 2019, 11:33</time>
      </address>
      <p>
        <i>یک فعال سیاسی اصولگرا گفت: رویکرد جدید جریان اصولگرا در انتخابات آینده، وحدت فراگیر و اعتنا به حضور جوانان و به‌ویژه زنان است. راهبردها و راهکارهای ائتلاف تعریف شده است و امیدواریم با ساز و کار دقیقی به همگرایی و وحدت برسیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>غلامعلی حداد عادل در نشست دبیران استان‌های حزب موتلفه اسلامی با بیان اینکه انقلاب اسلامی با همه دشواری‌های درونی و بیرونی قوام و تداوم دارد و راه و مسیر خود را به‌راحتی طی می‌کند و آثار اقتدار ملت ایران در داخل و منطقه مشهود است، اظهار کرد: تحریم‌های ۴۰ ساله و چند ساله اخیر علیه هر کشوری اعمال می‌شد، آن کشور ۶ ماهه سقوط می کرد، اما ملت ایران محکم و با اقتدار روی آرمان‌های الهی انقلاب ایستاده‌اند و ما هر چقدر جلوتر می‌رویم دشمنی آمریکا بیشتر می‌شود.</p>
      <p>وی در ادامه با اشاره به طرح سهمیه‌بندی بنزین و حوادث پیش آمده تصریح کرد: در اینکه اگر دولت هوشمندانه عمل می‌کرد خسارات کمتری وارد می‌شد، حرفی نیست؛ اما دست‌های آشوب و طراحی بیگانه طوری بود که می‌خواستند همان آشوبی که در عراق و لبنان به وجود آوردند در ایران هم تکرار کنند، اما با هوشیاری ملت و اقتدار نظام ظرف دو روز توطئه‌های اشرار جمع شد.</p>
      <p>حداد عادل در بخش دیگری از سخنان خود با اشاره با انتخابات پیش‌رو خاطرنشان کرد: ما به‌ زودی یک آزمون نرم سیاسی داریم و آن انتخابات است. انتخابات نوعی قدرت‌نمایی مردم است و هر نتیجه‌ای که گرفته شود در داخل و خارج روی آن تفسیر گذاشته می‌شود. ما در این انتخابات باید در مسیر اقتدار مردم و نظام حرکت کنیم.</p>
      <p>وی با اشاره به نظرسنجی‌های اخیر در مورد مقبولیت دولت و مجلس گفت: مردم در نظرسنجی‌ها نشان می‌دهند که دولت و مجلس کارآمدتری می‌خواهند؛ بنابراین در اینکه ما مجلس متفاوت‌تر خواهیم داشت تردیدی نیست.</p>
      <p>این فعال سیاسی اصولگرا در ادامه با اشاره به نشست احزاب و گردهمایی و رجال سیاسی و مذهبی جریان اصولگرا اظهار کرد: با توجه به تجربیات همگرایی اصولگرایان در گذشته، کارهای خوبی برای رسیدن به وحدت انجام شده و ما امیدواریم به‌زودی به نتیجه برسد. رویکرد جدید جریان اصولگرا در انتخابات آینده، وحدت فراگیر و اعتنا به حضور جوانان و به‌ویژه زنان است. راهبردها و راهکارهای ائتلاف تعریف شده است و امیدواریم با ساز و کار دقیقی به همگرایی و وحدت برسیم.</p>
      <p>وی ادامه داد: مطالعات جامعه شناسی سیاسی ما نشان می‌دهد الگوهایی متفاوتی در برخی حوزه‌های انتخابات در تعیین نامزدها وجود دارد که باید به آن توجه کنیم.</p>
      <p>حداد عادل افزود: وحدت شرط لازم پیروزی است اما شرط کافی نیست تجربه سال۹۴ نشان داد علاوه بر وحدت کارهایی باید انجام دهیم تا به نتیجه برسیم.</p>
      <p>این عضو مجمع تشخیص مصلحت نظام بحث گفتمان اصولگرایی در انتخابات آینده و تهدید و تجهیز عقده مردمی را دو مبحث مهم دانست و گفت: ما باید بتوانیم مردم را پای صندوق رای بیاوریم. در بحث گفتمان، مطالعاتی شده که چه شعاری را انتخاب کنیم و چگونه حرف بزنیم و چشم‌اندازی را که می‌خواهیم برای مردم تبدیل کنیم به آنها معرفی کنیم.</p>
    </article>
  </body>
</html>