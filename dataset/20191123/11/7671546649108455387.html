<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914897"/>
    <meta property="og:site_name" content="Dnevnik"/>
    <meta property="article:published_time" content="2019-11-23T11:30:00+00:00"/>
    <meta property="og:title" content="Corbyn bi v primeru novega referenduma o brexitu ostal neopredeljen"/>
    <meta property="og:description" content="Vodja britanskih laburistov Jeremy Corbyn je dejal, da bo ostal neopredeljen v primeru novega referenduma o britanskem članstvu v EU, če bo njegova stranka zmagala na decembrskih volitvah. S tem bo lahko kot premier &quot;verodostojno&quot; uresničil odločitev volivcev."/>
  </head>
  <body>
    <article>
      <h1>Corbyn bi v primeru novega referenduma o brexitu ostal neopredeljen</h1>
      <address><time datetime="2019-11-23T11:30:00+00:00">23 Nov 2019, 11:30</time> by <a rel="author">STA</a></address>
      <p>
        <b>Vodja britanskih laburistov Jeremy Corbyn je dejal, da bo ostal neopredeljen v primeru novega referenduma o britanskem članstvu v EU, če bo njegova stranka zmagala na decembrskih volitvah. S tem bo lahko kot premier "verodostojno" uresničil odločitev volivcev.</b>
      </p>
      <p>"Če bom takrat premier, bom ostal neopredeljen, zato da bom lahko verodostojno uresničil izid (referenduma) in znova povezal občine in državo, namesto da nadaljujemo neskončno razpravo o EU in brexitu," je v pogovorni oddaji televizije BBC dejal vodja opozicijskih laburistov.</p>
      <p>Corbyn je že na predstavitvi volilnega programa stranke pred volitvami 12. decembra v četrtek v Birminghamu dejal, da bo njegova stranka v primeru zmage pripravila nov referendum o britanskem izstopu iz EU. Volivci bodo lahko izbirali med dogovorom in obstankom v uniji.</p>
      <p>V oddaji, v kateri so na vprašanja občinstva odgovarjali voditelji britanskih političnih strank, so v petek ob Corbynu nastopili še sedanji premier in vodja konservativcev Boris Johnson ter voditeljici škotskih nacionalistov (SNP) Nicola Sturgeon in liberalnih demokratov Jo Swinson. Vsak od četverice je odgovarjal 30 minut.</p>
      <p>Johnson je na vprašanje iz občinstva, ali mu je mogoče zaupati, odgovoril, da je "vprašanje zaupanja v politiki ključno za te volitve". Corbyna pa je vprašal, kako je lahko "brezbrižen" do tako pomembnega vprašanja, kot je brexit.</p>
      <p>Vodja SNP je dejala, da bi njena stranka v primeru, da na decembrskih volitvah nobena od strank ne dobi absolutne večine v parlamentu, razmislila o podpori laburistov. Swinsonova je bila medtem deležna kritičnih vprašanj zaradi njenih stališč do varčevalne politike, poroča nemška tiskovna agencija dpa.</p>
      <related>
        <h4>Preberite zadnje Älanke</h4>
        <a href="https://www.dnevnik.si/1042915029/lokalno/ljubljana/ljubljanski-hotel-sumi-bo-upravljala-spanska-hotelska-veriga"/>
        <a href="https://www.dnevnik.si/1042915031/kronika/tovorno-vozilo-na-parkiriscu-do-smrti-zbilo-starejso-pesko"/>
        <a href="https://www.dnevnik.si/kartica/1042915027"/>
        <a href="https://www.dnevnik.si/1042915028/magazin/aktualno/video-grabarkitaroviceva-zapela-zagrebskemu-zupanu-za-rojstni-dan"/>
        <a href="https://www.dnevnik.si/1042914763/magazin/dom/varnost/pametni-domovi-prihodnost-se-napoveduje-ze-danes"/>
      </related>
    </article>
  </body>
</html>