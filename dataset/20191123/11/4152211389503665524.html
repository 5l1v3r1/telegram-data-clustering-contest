<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/593737/%E0%A6%86%E0%A6%AE%E0%A6%BF%E0%A6%B0%E0%A6%BE%E0%A6%A4%E0%A7%87-%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A7%87%E0%A6%B0-%E0%A6%8F%E0%A6%AB-%E0%A7%A9%E0%A7%AB-%E0%A6%B8%E0%A7%8D%E0%A6%95%E0%A7%8B%E0%A7%9F%E0%A6%BE%E0%A6%A1%E0%A7%8D%E0%A6%B0%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T11:48:00+00:00"/>
    <meta property="og:title" content="আমিরাতে যুক্তরাষ্ট্রের এফ-৩৫ স্কোয়াড্রন!"/>
    <meta property="og:description" content="ইরানের সঙ্গে উত্তেজনার মধ্যেই আরব বিশ্বে নিজের সামরিক উপস্থিতি আরও জোরদার করছে যুক্তরাষ্ট্র। ইতোমধ্যেই খবর বেরিয়েছে, যুক্তরাষ্ট্রের উটাহ অঙ্গরাজ্য থেকে এফ-৩৫ স্কোয়াড্রন সংযুক্ত আরব আমিরাতে সরিয়ে নিয়েছে মার্কিন বিমান বাহিনী। উটাহভিত্তিক সংবাদমাধ্যম স্ট্যান্ডার্ড এক্সামিনার-এর বরাত দিয়ে এ..."/>
  </head>
  <body>
    <article>
      <h1>আমিরাতে যুক্তরাষ্ট্রের এফ-৩৫ স্কোয়াড্রন!</h1>
      <address><time datetime="2019-11-23T11:48:00+00:00">23 Nov 2019, 11:48</time> by <a rel="author">বিদেশ ডেস্ক</a></address>
      <p>
        <b>ইরানের সঙ্গে উত্তেজনার মধ্যেই আরব বিশ্বে নিজের সামরিক উপস্থিতি আরও জোরদার করছে যুক্তরাষ্ট্র। ইতোমধ্যেই খবর বেরিয়েছে, যুক্তরাষ্ট্রের উটাহ অঙ্গরাজ্য থেকে এফ-৩৫ স্কোয়াড্রন সংযুক্ত আরব আমিরাতে সরিয়ে নিয়েছে মার্কিন বিমান বাহিনী। উটাহভিত্তিক সংবাদমাধ্যম স্ট্যান্ডার্ড এক্সামিনার-এর বরাত দিয়ে এ খবর জানিয়েছে রুশ সংবাদমাধ্যম স্পুটনিক। প্রতিবেদনে বলা হয় আমিরাতের পাশাপাশি সৌদি আরবেও বিমান প্রতিরক্ষা ব্যবস্থা মোতায়েনের সিদ্ধান্ত নিয়েছে হোয়াইট হাউস। দেশটিতে বাড়তি তিন হাজার মার্কিন সেনা মোতায়েন করতে যাচ্ছে ওয়াশিংটন।</b>
      </p>
      <figure>
        <img src="http://cdn.banglatribune.com/contents/cache/images/1150x0x1/uploads/media/2019/11/23/f9d686a4f74359a8deb2bfa1d5c7fc41-5dd91eebf1baf.JPG"/>
      </figure>
      <p>৩৮৮তম ফাইটার উইং-এর কমান্ডার কর্নেল স্টিভেন বেহমার জানিয়েছেন, ৩৪তম এবং ৪৬৬তম ফাইটার স্কোয়াড্রনের সদস্যদের উটাহ থেকে সংযুক্ত আরব আমিরাতের আল ধাপরা বিমান ঘাঁটিতে পাঠানো হয়েছে।</p>
      <p>আমিরাতে পাঠানো মার্কিন বাহিনীর সদস্যদের নাম রিজার্ভ ইউনিট থেকেও প্রত্যাহার করা হয়েছে। যুক্তরাষ্ট্রের মাটিতে সক্রিয় দায়িত্ব পালনকারী সদস্যদের তালিকাতেও আর তাদের নাম থাকছে না।</p>
      <p>এর আগে ২০১৯ সালের গোড়ার দিকে হিল বিমান ঘাঁটি থেকে চতুর্থ ফাইটার স্কোয়াড্রন মধ্যপ্রাচ্যে পাঠায় ওয়াশিংটন। তবে ছয় মাস পর মার্কিন বিমান ও সামরিক বাহিনীর সদস্যদের দেশে ফিরিয়ে নেওয়া হয়।</p>
      <footer>/এমপি/</footer>
    </article>
  </body>
</html>