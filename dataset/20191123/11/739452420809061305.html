<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/23/vlhova-na-cele-po-1-kole-slalomu-nebola-to-bezchybna-jazda/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-23T11:27:35+00:00"/>
    <meta property="og:title" content="Vlhová na čele po 1. kole slalomu: „Nebola to bezchybná jazda“"/>
    <meta property="og:description" content="Slovenská lyžiarka Petra Vlhová sa v prvom kole sobotného slalomu Svetového pohára usadila na vedúcej pozícii. Vo fínskom Levi odsunula časom 58,65 o trinásť stotín sekundy na druhé miesto Američanku Mikaelu Shiffrinovú, tretia bola Rakúšanka Katharina Truppeová už s mankom 0,99 s. Ako prvá sa v hmle najsevernejšieho dejiska SP..."/>
  </head>
  <body>
    <article>
      <h1>Vlhová na čele po 1. kole slalomu: „Nebola to bezchybná jazda“</h1>
      <address><time datetime="2019-11-23T11:27:35+00:00">23 Nov 2019, 11:27</time> by <a rel="author">TASR</a></address>
      <p>Slovenská lyžiarka Petra Vlhová sa v prvom kole sobotného slalomu Svetového pohára usadila na vedúcej pozícii. Vo fínskom Levi odsunula časom 58,65 o trinásť stotín sekundy na druhé miesto Američanku Mikaelu Shiffrinovú, tretia bola Rakúšanka Katharina Truppeová už s mankom 0,99 s.</p>
      <p>Ako prvá sa v hmle najsevernejšieho dejiska SP vydala na trať Shiffrinová a dlho to vyzeralo, že si vypracuje suverénny náskok pred zvyškom štartového poľa. Na úvodných medzičasoch ju síce prekonala Wendy Holdenerová, ale aj ona bez väčšej chyby nabrala výrazný odstup a ukázala, že Shiffrinovej len nevyšla vrchná časť stopercentne. Shiffrinová našla premožiteľku až na záver elitnej žrebovanej skupiny, Vlhová so sedmičkou síce na prvých dvoch úsekoch zaostávala, ale v strmej pasáži zatlačila, na treťom medzičase už viedla a do cieľa si priniesla 13-stotinový náskok. „Nebola to bezchybná jazda, vrchnú časť som mala pomalú. Strminu som zajazdila dobre, lyžovala som tu dosť dní, aby som vedela, ako mám ísť. Treba zlepšiť vrch a ísť naplno do druhého kola,“ uviedla Vlhová po prvom kole pre RTVS.</p>
      <p>V druhom kole (13.15) bude mať šancu na druhé víťazstvo v Levi po roku 2017: „Či som prvá, druhá alebo piata, vždy dám zo seba maximum. Bola som trošku nervózna, ale cítila som sa dobre a teraz to opadlo. Budem sa plne koncentrovať na druhú jazdu.“</p>
    </article>
  </body>
</html>