<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200884/%D9%86%D8%A8%D8%A7%DB%8C%D8%AF-%D9%86%D8%B1%D8%AE-%DA%A9%D8%A7%D9%84%D8%A7%D9%87%D8%A7%DB%8C-%D9%85%D9%88%D8%B1%D8%AF-%D8%A7%D8%AD%D8%AA%DB%8C%D8%A7%D8%AC-%D9%85%D8%B1%D8%AF%D9%85-%D8%A8%D9%87-%D8%A8%D9%87%D8%A7%D9%86%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:43:43+00:00"/>
    <meta property="og:title" content="نباید نرخ کالاهای مورد احتیاج مردم به بهانه افزایش قیمت بنزین زیاد شود"/>
    <meta property="og:description" content="ایسنا/خوزستان زعیم حوزه‌های علمیه خوزستان گفت:‌ مجاز نیست که نرخ کالاهای مورد احتیاج مردم به بهانه افزایش قیمت بنزین، حتی یک ریال هم زیاد شود."/>
  </head>
  <body>
    <article>
      <h6 class="kicker">آیت‌الله موسوی‌جزایری:</h6>
      <h1>نباید نرخ کالاهای مورد احتیاج مردم به بهانه افزایش قیمت بنزین زیاد شود</h1>
      <address><time datetime="2019-11-23T11:43:43+00:00">23 Nov 2019, 11:43</time> by <a rel="author">زهرا ایزدخواستی</a></address>
      <p>ایسنا/خوزستان زعیم حوزه‌های علمیه خوزستان گفت:‌ مجاز نیست که نرخ کالاهای مورد احتیاج مردم به بهانه افزایش قیمت بنزین، حتی یک ریال هم زیاد شود.</p>
      <p>آیت‌الله سید محمدعلی موسوی‌جزایری در راهپیمایی امروز (دوم آذرماه) مردم اهواز در حمایت از اقتدار و امنیت کشور، اظهارکرد: مجاز نیست که نرخ کالاهای مورد احتیاج مردم به بهانه افزایش قیمت بنزین، حتی یک ریال هم زیاد شود زیرا این بهانه بی‌اساس است. دولت در مصاحبه‌هایش اعلام کرد، آن پولی را که بر نرخ بنزین افزوده است، به مردم بازگردانده می‌شود که به همین صورت شد و این گام مثبتی است و ان‌شاءالله ثبات پیدا کند. این گزارش‌ها به رهبر نیز ارائه شده است و رهبر بر اساس همین موارد اجازه دادند.</p>
      <p>وی افزود: نمی‌شود قیمت بنزین با قیمت آب مساوی باشد و بعد در همسایگی ما برخی کشورها تا ۱۵ هزار تومان بنزین ما را قاچاق کنند و بفروشند. مسئولان هم به رهبری قول دادند که مازاد بر نرخ بنزین را بین مردم تقسیم کنند و امیدواریم به قول خودشان به آن کیفیتی که در مصاحبه‌هایشان اعلام کردند، عمل کنند.</p>
      <p>به گزارش ایسنا، زعیم حوزه‌های علمیه خوزستان با قدردانی از حضور گسترده و فعال مردم در راهپیمایی امروز، گفت:‌ پیام این راهپیمایی، اعلام ارادت، حمایت و اطاعت از مقام معظم رهبری است. رهبر عزیز سه چهار روز پیش نیز در درس خارج‌شان صحبت‌هایی داشتند که مردم را سرد کردند و صحبت‌های‌شان همچون آب خنکی بر دل‌های تشنه مردم بود. ایشان مردم را به آرامش دعوت و امر کردند که مردم صفوف‌شان را از اغتشاشگران جدا کنند.</p>
      <p>وی افزود: با توجه به شناختی که نسبت به مردم دارم، آن‌ها به خاطر عشق به کلام و خود مقام معظم رهبری از کار خود دست برداشتند و آن‌هایی که ماندند، اغتشاشگران و یک مشت بوته‌های بی‌ریشه بودند. همان موقع نیز من اعلام کردم که رهبر عزیز با صحبت‌هایی که داشتند، کار را تمام کردند و حضور امروز مردم به عشق رهبری و ابراز حمایت و اطاعت از مقام معظم رهبری است.</p>
      <p>آیت‌الله موسوی‌جزایری گفت: ما نسبت به نظارت بر قیمت‌ها بسیار جدی هستیم و حتی اگر بازرسان بر نظارت قیمت‌ها کم باشند، نیروهای بسیجی صالح و متدین نیز کم نداریم و می‌توانند وارد عمل شوند. از ریاست دادگستری خوزستان نیز می‌خواهم که مجازات‌ها و تنبیه متخلفین بازدارنده باشد. یعنی تنبیهات باید به صورتی شدید باشد که به هیچ عنوان مخل اقتصاد نباشند و گرانی را برای مردم درست نکنند.</p>
      <p>وی در پایان بیان کرد: رهبری فرمودند که تاکنون در تمام جبهه‌ها پیروز بودیم و شک نکنید که ان‌شاءالله در مرحله آخر که مسائل اقتصادی است نیز پیروز خواهیم بود.</p>
      <p>انتهای پیام</p>
    </article>
  </body>
</html>