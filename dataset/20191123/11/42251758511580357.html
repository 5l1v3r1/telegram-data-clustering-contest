<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Tenis/Davis-Cup/a315377-Mari-pod-znakom-pitanja-ali-nudi-karte-Britancima.html"/>
    <meta property="og:site_name" content="Sport Klub"/>
    <meta property="article:published_time" content="2019-11-23T11:41:00+00:00"/>
    <meta property="og:title" content="Mari pod znakom pitanja, ali nudi karte Britancima"/>
    <meta property="og:description" content="Navijačima Velike Britanije koji se nalaze u Madridu i Španije ponuđene su besplatne karte za polufinale Dejvis kupa sa Španijom, a sve to je sredio Endi Mari."/>
  </head>
  <body>
    <article>
      <h1>Mari pod znakom pitanja, ali nudi karte Britancima</h1>
      <h2>Navijačima Velike Britanije koji se nalaze u Madridu i Španije ponuđene su besplatne karte za polufinale Dejvis kupa sa Španijom, a sve to je sredio Endi Mari.</h2>
      <address><time datetime="2019-11-23T11:41:00+00:00">23 Nov 2019, 11:41</time> by <a rel="author">Jelena Trajković</a></address>
      <figure>
        <img src="https://sportklub.rs/Picture/170311/jpeg/Kajl-Edmund-Endi-Mari"/>
        <figcaption>
          <cite>Clive Brunskill/Getty Images</cite>
        </figcaption>
      </figure>
      <p>Britanac je od vladajućeg tela tenisa svoje zemlje tražio da sredi što više karata za navijače, pa je Teniska asocijacija Velike Britanije poručila da svi zainteresovani mogu da pošalju mejl i dobiće najviše četiri karte za duel sa domaćinom koji se igra od 17.30. Do sada se oko 800 ljudi javilo sa zahtevima za karte.</p>
      <related>
        <a href="http://sportklub.rs/Tenis/Davis-Cup/a315371-Zimonjic-Bila-je-ovo-zlatna-generacija-srpskog-tenisa.html"/>
        <a href="http://sportklub.rs/Tenis/Davis-Cup/a315367-Emotivni-Janko-Ne-izvinjavajte-se-vi-ste-moja-braca.html"/>
        <a href="http://sportklub.rs/Tenis/Davis-Cup/a315314-Novak-Bol-zblizava-nema-osecaja-kao-igranja-za-Srbiju.html"/>
      </related>
      <p>Takmičenje se održava na terenu „Manolo Santana“ kompleksa „Kaha Magika“, koji može da primi 12.500 gledalaca. Britanci su u grupnoj fazi, na mečevima sa Holandijom i Kazahstanom, imali podršku od po 1.000 navijača, a taj broj se smanjio za susret sa Nemačkom u četvrtfinalu.<br/><br/>Vrlo brzo pošto je Britanija slavila, a pre nego što su Španci eliminisali Argentinu, na zvaničnom sajtu Dejvis kupa je stajalo da je samo 300 karata dostupno u tom trenutku. <br/><br/>„<i>Ne znam koliko je Britanaca u Madridu, moglo bi da ih bude mnogo. Ako mi imamo karte koje nisu prodate, želeli bismo da što više ljudi dođe i bodri nas. Pod jedan zbog atmosfere, a takođe i zbog podrške takmičenju</i>“, naglasio je selektor Britanije<b> Leon Smit</b>.<br/><br/>Što se tiče Marija, on će biti pod znakom pitanja za susret sa Španijom, a Smit je istakao da je razlog za to što nije u dobrom fizičkom stanju. Nekadašnji najbolji teniser sveta je propustio susrete sa Nemačkom i Kazahstanom, pošto je bio izmoren posle meča sa Holandijom. U njegovom odsustvu, Kajl Edmond je ostvario pobede u oba svoja meča, dok se Den Evans namučio da bi izvojevao pobedu u duelu sa Nemcima.<br/><br/>Pobednik meča između Britanije i Španije će se u nedeljnom finalu sastati sa boljim iz susreta između Kanade i Rusije.</p>
    </article>
  </body>
</html>