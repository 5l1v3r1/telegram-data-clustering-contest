<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/doi-pui-de-urs-loviti-mortal-de-un-tren-in-judetul-harghita-18608808"/>
    <meta property="og:site_name" content="Gândul"/>
    <meta property="article:published_time" content="2019-11-23T11:27:28+00:00"/>
    <meta property="og:title" content="Doi pui de urs, loviţi mortal de un tren în judeţul Harghita"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Doi pui de urs, loviţi mortal de un tren în judeţul Harghita</h1>
      <h2>Doi pui de urs au fost loviţi mortal, sâmbătă, de un tren în zona podului de pe Valea Gârbea, judeţul Harghita.</h2>
      <address>
        <time datetime="2019-11-23T11:27:28+00:00">23 Nov 2019, 11:27</time>
      </address>
      <p>Autorităţile din Harghita au anunţat că în zona podului de pe Valea Gârbea din comuna Lunca de Sus, un tren a lovit mortal doi pui de urs.</p>
      <p>Jandarmii au fost trimişi la faţa locului până când vor fi ridicaţi puii de urs, având în vedere că în zonă nu a fost găsită şi ursoaica.</p>
      <p>În urmă cu câteva zile, un urs a fost lovit de maşină, în judeţul Harghita, şi a agonizat aproape o zi la locul accidentului.</p>
      <p>Apoi, ursul a fost împuşcat de vânători. Din cauza lipsei de reacţie, ministrul de Interne, Marcel Vela, a anunţat că a început procedura de demitere a prefectului de Harghita.</p>
      <p>Potrivit unui comunicat de presă transmis atunci de Ministerul de Interne, demiterea prefectului de Harghita are legătură cu modul în care autorităţile judeţene au gestionat situaţia ursului lovit de o maşină, între localităţile Praid şi Sovata.</p>
      <p>La rândul său, preşedintele CJ Harghita, Borboly Csaba, a scris pe Facebook un mesaj prin care cerea o „descentralizare urgentă” a măsurilor care trebuie luate în cazuri cum a fost cel de la Praid, astfel încât deciziile să poată fi luate la nivel local.</p>
    </article>
  </body>
</html>