<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200874/%D8%AA%D9%88%D8%B5%DB%8C%D9%81-%D9%85%D9%86%D9%88%DA%86%D9%87%D8%B1-%DB%8C%DA%A9%D8%AA%D8%A7%DB%8C%DB%8C-%D8%A8%D8%A7-%DB%8C%DA%A9-%D9%BE%DB%8C%D8%A7%D9%85-%D8%AA%D8%B3%D9%84%DB%8C%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T11:35:05+00:00"/>
    <meta property="og:title" content="توصیف منوچهر یکتایی با یک پیام تسلیت"/>
    <meta property="og:description" content="رییس موزه هنرهای معاصر تهران در پیامی درگذشت منوچهر یکتایی، از پیشگامان نقاشی نوگرای ایران را به جامعه هنری و هنرمندان هنرهای تجسمی تسلیت گفت."/>
  </head>
  <body>
    <article>
      <h1>توصیف منوچهر یکتایی با یک پیام تسلیت</h1>
      <address>
        <time datetime="2019-11-23T11:35:05+00:00">23 Nov 2019, 11:35</time>
      </address>
      <p>رییس موزه هنرهای معاصر تهران در پیامی درگذشت منوچهر یکتایی، از پیشگامان نقاشی نوگرای ایران را به جامعه هنری و هنرمندان هنرهای تجسمی تسلیت گفت.</p>
      <p>به گزارش ایسنا و به نقل از روابط عمومی موزه هنرهای معاصر تهران، در پیام تسلیت احسان آقایی آمده است:</p>
      <p>«منوچهر یکتایی تنها نقاش مدرنیست ایرانی بود که در زمره هنرمندانی محسوب می‌شود که یکی از مهم‌ترین جنبش‌های هنری قرن بیستم را نمایندگی می‌کنند. در مصائب و هیاهوی بغرنج جنگ جهانی دوم و تغییر مرکز هنر از پاریس ـ که جریان تاشیسم در آن متولد شده بود ـ به نیویورک که اکسپرسیونیسم انتزاعی با عنوان مکتب نیویورک در حال تبلور بود، هنرمندانی با ملیت‌های گوناگون در حال ایجاد تحولی در تاریخ هنر مدرن بودند که منوچهر یکتایی نیز از آن جمله بود. توانایی کم‌نظیر او در ترکیب‌بندی و مهار ضربات سنگین قلم‌مو با بیانی موجز در آثارش به ویژه در منظره‌ها و طبیعت‌های بیجان، آنها را تشخصی یگانه می‌بخشد و به بیان مینیمالیستی نزدیک می‌کند.</p>
      <p>حق آن است که هنر ایران فقدان هنرمندی را به سوگ می‌نشیند که از شاخص‌ترین هنرمندان مستقل در جریان هنر نوگرایی است. مهاجرت زودهنگام او و جدایی از فضای هنر ایران، هیچ‌گاه حس و حال ایرانی را از آثارش نزدود و همواره به عنوان هنرمندی ایرانی بر تارک هنر این سرزمین پرافتخار خواهد درخشید. روحش قرین رحمت و آرامش.»</p>
      <p>منوچهر یکتایی متولد سال ۱۳۰۱ و از پیشگامان نقاشی نوگرای ایران بود. در سال ۱۳۲۳ عازم آمریکا شد و در سال ۱۳۲۶ تحصیل را در مدرسه عالی هنرهای زیبای پاریس (بوزار) و سپس در آمریکا ادامه داد. اولین نمایشگاه انفرادی خود را در گالری بورگنیخت در نیویورک برپا کرد و پس از آن آثارش را در شهرهای واشنگتن، شیکاگو و بالتیمور به تماشا گذاشت.</p>
      <p>انتهای پیام</p>
    </article>
  </body>
</html>