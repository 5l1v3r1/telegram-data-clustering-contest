<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/pardubice-pametni-deska-obeti-holokaustu-holokaust-zide-druha-svetova-valka_1911231138_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T11:38:00+00:00"/>
    <meta property="og:title" content="Pamětní deska zmizela. Pardubice přišly o jediné pietní místo, které připomínalo oběti holokaustu"/>
    <meta property="og:description" content="Majitel Domu služeb v centru Pardubic nechal pamětní desku připomínající oběti holokaustu sundat při opravách budovy sundat. A s jejím opětovným osazením nepočítá."/>
  </head>
  <body>
    <article>
      <h1>Pamětní deska zmizela. Pardubice přišly o jediné pietní místo, které připomínalo oběti holokaustu</h1>
      <address><time datetime="2019-11-23T11:38:00+00:00">23 Nov 2019, 11:38</time> by <a rel="author">Josef Ženatý</a></address>
      <p>
        <a href="https://www.irozhlas.cz/fotogalerie/8112666?fid=9132038">Viz kompletní galerie</a>
      </p>
      <p>
        <b>Z Domu služeb v centru Pardubic zmizela pamětní deska připomínající oběti holokaustu a bývalou synagogu. Majitel nemovitosti ji nechal při opravách budovy sundat a s jejím opětovným osazením nepočítá. Z krajského města tak zmizelo jediné pietní místo připomínající osudy pardubických Židů za druhé světové války.</b>
      </p>
      <p>Pamětní deska, která byla ještě nedávno v centru města na Domě služeb, je nyní uložená na židovském hřbitově v obřadní síni. Na původní místo už se nevrátí.</p>
      <figure>
        <audio src="https://www.irozhlas.cz/sites/default/files/audios/1dc27de727789d82456cd8690bed3684.mp3"/>
        <figcaption>Pamětní deska zmizela. Pardubice přišly o jediné pietní místo, které připomínalo oběti holokaustu. Natáčel Josef Ženatý</figcaption>
      </figure>
      <p>„Pamětní deska byla sundána v době rekonstrukce, kdy se dělala nová fasáda objektu. A v průběhu přípravy se uvažovalo, že bude vybudován nový památník,“ vysvětluje pro Český rozhlas Pardubice Jiří Vejnar, jednatel společnosti Dům Služeb.</p>
      <p>„Bohužel do konce rekonstrukce domu nedošlo k finální podobě a k realizaci samotného nového památníku,“ dodává.</p>
      <p>Umístění desky do výklenku na rohu ulic Palackého a 17. listopadu by podle něj nebylo úplně důstojné.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/deska_191120-183645_ako.jpg?itok=L784mxeV"/>
        <figcaption>Původní umístění pamětní desky připomínající oběti holokaustu a bývalou synagogu v Pardubicích | Zdroj: Google Earth Pro</figcaption>
      </figure>
      <h3>Vznikne nový památník?</h3>
      <p>Pozemek, na kterém Dům služeb částečně stojí, dnes patří pražské židovské obci. Parcela v katastru přesně kopíruje půdorys synagogy zbourané v roce 1959. Společnost chtěla před pár lety pozemek odkoupit, s tím ale židovská obec nesouhlasila.</p>
      <p>„Jednalo se o tom, diskutovalo se o tom. A myslím, že největší problém byl v zárukách, že památník tam skutečně bude vybudován a že jeho umístění bude trvalé,“ podotýká František Banyai, předseda Židovské obce v Praze.</p>
      <p>Návrh na památník v roce 2016 zpracoval pardubický architekt Aleš Klose, který je také autorem nové podoby Domu služeb.</p>
      <figure>
        <iframe data-src="https://twitter.com/josefzenaty/status/1196773477962911744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>V roce 2016 jednání zamrzla, teď je ale prý obě strany chtějí obnovit. Společnost Dům služeb už pozemek od židovské obce koupit nechce. Usiluje alespoň o pronájem a na vybudování památníku je ochotná se i podílet.</p>
      <p>„V současné době se opět podařilo navázat jednání s pražskou židovskou obcí a nyní intenzivně jednáme o vzájemných podmínkách a o podobě nějaké smlouvy,“ doplňuje Vejnar.</p>
      <p>Místo pro památník by na pozemku bylo. A nemuselo by se ani zasahovat do zástavby. Židovská obec o tom chce jednat i s magistrátem. „V Pardubicích by na tomto místě mohl být důstojný památník. Nikomu by to nemuselo překážet. Prostor je volný a myslím, že to pietní místo by tam mohlo vypadat dobře,“ uzavírá Banyai.</p>
      <p>V centru Pardubic jsou místa, která připomínají odbojovou skupinu Silver A nebo socha rudoarmějce odkazující k osvobození. Pietní místo připomínající osudy pardubických Židů ale stále chybí.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/images/f23acf359502b6b23e43529ca77a03ac.jpg?itok=GlmH6IIW"/>
        <figcaption>Synagoga byla zbouraná v letech 1958-59. V popředí je vidět pomník bratrancům Veverkovým. | Zdroj: Archiv Východočeského muzea v Pardubicích</figcaption>
      </figure>
      <related>
        <h4>Související články</h4>
        <a href="https://www.irozhlas.cz/kultura/televize/netflix-dabel-od-vedle-mapy-vyhlazovaci-tabory-morawiecki_1911151121_elev"/>
        <a href="https://www.irozhlas.cz/zpravy-svet/liliana-segreova-italie-holokaus-pravicovi-radikalove-extremiste-vyhruzky_1911082221_jgr"/>
        <a href="https://www.irozhlas.cz/kultura/literatura/renia-spiegel-holokaust-polsko-kniha-denik-anne-frankove-druha-svetova-valka_1909131017_gak"/>
      </related>
    </article>
  </body>
</html>