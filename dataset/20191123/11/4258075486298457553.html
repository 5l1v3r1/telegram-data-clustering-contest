<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/shiv-sena-s-sanjay-raut-says-ajit-pawar-backstabbed-maharashtra-people-dgtl-1.1074316"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-23T11:24:05+00:00"/>
    <meta property="og:title" content="‘পিছন থেকে ছুরি মেরেছেন’, অজিত পওয়ারকে তীব্র আক্রমণে শিবসেনা"/>
    <meta property="og:description" content="মহারাষ্ট্রে শনিবার সকাল ছ’টা নাগাদ শপথগ্রহণের পালা মেটে। তার আগে শুক্রবার সন্ধেতেও মুম্বইয়ের ওরলিতে এনসিপি-শিবসেনা-কংগ্রেস বৈঠক বসেছে। অথচ এমনটা যে হতে চলেছে ঘুণাক্ষরেও টের পায়নি কোনও পক্ষই।"/>
  </head>
  <body>
    <article>
      <h1>‘পিছন থেকে ছুরি মেরেছেন’, অজিত পওয়ারকে তীব্র আক্রমণে শিবসেনা</h1>
      <address><time datetime="2019-11-23T11:24:05+00:00">23 Nov 2019, 11:24</time> by <a rel="author">সংবাদ সংস্থা</a></address>
      <p>শুক্রবারও শিবসেনা নেতা সঞ্জয় রাউত বলেছিলেন, “ভগবান ইন্দ্র এলেও বিজেপি সরকার গঠন করতে পারবে না।’’ ইন্দ্র আসেননি ঠিকই। কিন্তু ২৪ ঘণ্টার মধ্যে পাশা উল্টে গেল পুরোপুরি। দ্বিতীয় বারের জন্য মহারাষ্ট্রের মুখ্যমন্ত্রী হিসেবে শপথ নিলেন দেবেন্দ্র ফডণবীস। রাতারাতি তাঁর দিকে সমর্থনের হাত বাড়িয়ে দিলেন এনসিপি নেতা অজিত পওয়ার। সব দেখেশুনে স্তম্ভিত শিবসেনা। দলের মুখপাত্র সঞ্জয় রাউত বলছেন, পিছন থেকে ছুরি মারলেন অজিত পওয়ার। তাঁর আরও দাবি, শুক্রবারেই অজিতের আচরণ সন্দেহজনক ছিল।</p>
      <p>মহারাষ্ট্রে শনিবার সকাল ছ’টা নাগাদ শপথগ্রহণের পালা মেটে। তার আগে শুক্রবার সন্ধেতেও মুম্বইয়ের ওরলিতে এনসিপি-শিবসেনা-কংগ্রেস বৈঠক বসেছে। অথচ এমনটা যে হতে চলেছে ঘুণাক্ষরেও টের পায়নি কোনও পক্ষই। তবে এ দিন সকালে সাংবাদিকদের কাছে সঞ্জয় রাউত দাবি করেছেন, শেষ বৈঠকে সন্দেহজনক আচরণ করছিলেন অজিত। আর তিনি তা নাকি বুঝতেও পেরেছিলেন। তাঁর কথায়, ‘‘কারও চোখে চোখ রেখে কথা বলেননি অজিত। আইনজীবীর সঙ্গে দেখা করার আছিলায় মাঝপথেই তিনি মিটিং ছেড়ে বেরিয়ে যান। তাঁকে আর ফোনেও পাওয়া যায়নি।’’</p>
      <p>মহারাষ্ট্রে সরকার গড়বে শিবসেনা-এনসিপি-কংগ্রেস, এমনটা প্রায় স্থির হয়ে যাওয়ার পরেও বদলে গিয়েছে হিসেব। গোটা পরিস্থিতির জন্যে স্পষ্টতই সঞ্জয় রাউত দায়ী করছেন অজিত পওয়ারকে। অজিত পওয়ারের সিদ্ধান্তকে ‘বিশ্বাসঘাতকতার সামিল’ বলে আক্রমণ করেছেন তিনি। তাঁর বক্তব্য, “শরদ পওয়ারের এ বিষয়ে কিছু করার নেই। মহারাষ্ট্রের মানুষকে পিছন থেকে ছুরি মেরেছেন অজিত পওয়ার।’’</p>
      <p><b>আরও পড়ুুন</b>: <a href="https://www.anandabazar.com/national/devendra-fadnavis-takes-oath-as-cm-of-maharashtra-with-the-help-of-ncp-dgtl-1.1074291">মহারাষ্ট্রে মহা-নাটক! মুখ্যমন্ত্রী হিসাবে শপথ দেবেন্দ্র ফডনবীসের, উপ মুখ্যমন্ত্রী অজিত পওয়ার</a><b>আরও পড়ুন:</b><a href="https://www.anandabazar.com/national/ajit-pawar-s-decision-is-his-personal-says-sharad-pawar-dgtl-1.1074295">‘কিছুই জানতাম না, এটা অজিত পওয়ারের একার সিদ্ধান্ত’, টুইট করে দাবি শরদ পওয়ারের​</a></p>
      <p>রাউত জানিয়েছেন, শনিবার দুপুর সাড়ে ১২টা নাগাদ সাংবাদিকদের মুখোমুখি হবেন শিবসেনা প্রধান উদ্ভব ঠাকরে ও এনসিপি নেতা শরদ পওয়ার।</p>
    </article>
  </body>
</html>