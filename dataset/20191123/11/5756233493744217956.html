<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622919/%D8%B3%D8%B1%D8%AF%D8%A7%D8%B1-%D8%AC%D8%A7%D9%88%DB%8C%D8%AF%D8%A7%D9%86-%D9%85%D8%AD%D9%85%D8%AF%D9%85-%D8%B1%D8%A7-%D8%A8%D8%A7%D8%B2%D8%AF%D8%A7%D8%B4%D8%AA-%DA%A9%D8%B1%D8%AF%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:46:00+00:00"/>
    <meta property="og:title" content="سردار جاویدان: «محمد.م» را بازداشت کردیم"/>
    <meta property="og:description" content="فرمانده انتظامی استان کرمانشاه، از دستگیری یکی از عوامل ناآرامی‌های اخیر در شهر کرمانشاه خبر داد."/>
  </head>
  <body>
    <article>
      <h1>سردار جاویدان: «محمد.م» را بازداشت کردیم</h1>
      <address>
        <time datetime="2019-11-23T11:46:00+00:00">23 Nov 2019, 11:46</time>
      </address>
      <p>
        <i>فرمانده انتظامی استان کرمانشاه، از دستگیری یکی از عوامل ناآرامی‌های اخیر در شهر کرمانشاه خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار «علی اکبر جاویدان» روز شنبه در جمع خبرنگاران اظهارداشت: پس از اغتشاشات یکی دو روز ابتدایی هفته گذشته در نقاط مختلف شهر کرمانشاه، شناسایی و دستگیری عاملان اغتشاشات در دستور کار قرار گرفت.</p>
      <p>وی ادامه داد: ماموران پلیس امنیت عمومی شهرستان کرمانشاه با انجام کارهای اطلاعاتی و استفاده از شگردهای پلیسی، موفق به شناسایی یکی از سردسته های اغتشاشگران به نام «محمد.م» که نقش عمده‌ای در تحریک مردم و ناآرامی های اخیر داشت، شدند.</p>
      <figure>
        <img src="https://aftabnews.ir/files/fa/news/1398/9/2/362438_727.jpg"/>
      </figure>
      <p>سردار جاویدان تصریح کرد: این فرد همچنین قصد داشت طی یکی دو روز گذشته با تحریک عده‌ای از جوانان، به اغتشاش و ناامنی در محله نوبهار بپردازد که بلافاصله از سوی ماموران شناسایی و دستگیر شد.</p>
      <p>فرمانده انتظامی استان کرمانشاه با بیان اینکه این فرد در جریان حوادث اخیر خسارت‌هایی را نیز به اماکن عمومی وارد آورده بود، تصریح کرد: بازجویی از وی به منظور کشف جزئیات بیشتر همچنان ادامه دارد.</p>
      <p>وی گفت: برخی‌ها با سوء استفاده از مطالبه گری عامه مردم و تحت تاثیرات جو رسانه‌ای دشمنان نظام و انقلاب، دست به اقداماتی زدند که در شان کشور و نظام جمهوری اسلامی نبود. پلیس نیز بنابر وظیفه ذاتی خود مقتدرانه با عوامل آشوب و ناامنی برخورد کرد.</p>
      <p>سردار در پایان تاکید کرد: حساب افرادی که به دنبال ایجاد اغتشاش و ناامنی هستند با عموم مردم متعهد و انقلابی جداست. نیروی انتظامی قاطعانه در برابر افرادی که به دنبال آشوب و ناامنی در سطح جامعه باشند ایستاده و اجازه نخواهد داد این عده معدود باعث بی نظمی و هرج و مرج شوند.</p>
      <p>در جریان حوادث صورت گرفته روز شنبه ۲۵ آبان در کرمانشاه، سرگرد «ایرج جواهری» از ماموران کلانتری ۲۴ الهیه کرمانشاه شهید شد. همچنین برخی شهروندان دیگر نیز در جریان این حوادث کشته شدند که مسئولان هنوز توضیحاتی در این خصوص ارائه نداده‌اند.</p>
    </article>
  </body>
</html>