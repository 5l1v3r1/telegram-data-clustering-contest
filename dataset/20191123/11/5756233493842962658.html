<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622917/%D8%AA%D9%85%D8%A7%D8%B3-%D9%82%D8%B1%D8%A8%D8%A7%D9%86%DB%8C-%D8%AE%D8%B4%D9%88%D9%86%D8%AA-%D8%AE%D8%A7%D9%86%DA%AF%DB%8C-%D8%A8%D8%A7-%D9%BE%D9%84%DB%8C%D8%B3-%D8%A8%D8%A7-%D8%AA%D8%B1%D9%81%D9%86%D8%AF-%D8%B3%D9%81%D8%A7%D8%B1%D8%B4-%D9%BE%DB%8C%D8%AA%D8%B2%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T11:45:00+00:00"/>
    <meta property="og:title" content="تماس قربانی خشونت خانگی با پلیس با ترفند سفارش پیتزا"/>
    <meta property="og:description" content="تیم تنیک، فردی که جواب تلفن این زن را داد به شبکه تلویزیونی محلی گفته که در ابتدا خیال کرده او به اشتباه تماس گرفته است."/>
  </head>
  <body>
    <article>
      <h1>تماس قربانی خشونت خانگی با پلیس با ترفند سفارش پیتزا</h1>
      <address>
        <time datetime="2019-11-23T11:45:00+00:00">23 Nov 2019, 11:45</time>
      </address>
      <p>
        <i>تیم تنیک، فردی که جواب تلفن این زن را داد به شبکه تلویزیونی محلی گفته که در ابتدا خیال کرده او به اشتباه تماس گرفته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فردی که جواب تلفن زن قربانی خشونت را داد به شبکه تلویزیونی محلی گفته که در ابتدا خیال کرده این زن به اشتباه برای سفارش پیتزا تماس گرفته است.</p>
      <p>به گزارش بی بی سی، زنی که در یک وضعیت خشونت خانگی قرار داشت بدون آن که فرد مرتکب خشونت متوجه شود، وانمود کرد می‌خواهد پیتزا سفارش دهد اما در واقع با ۹۱۱، شماره تلفن اضطراری در آمریکا تماس گرفت.</p>
      <p>ماموران در اورگن سیتی در اوهایو از این زن خاطر به خاطر آن که به چنین فکری افتاده ستایش کردند، کاری که منجر به دستگیری فرد مظنون به آزار شد.</p>
      <p>این زن که نامش فاش نشده به رسانه‌های محلی گفته است که در زمان تماس، مادرش مورد حمله قرار گرفته بود.</p>
      <p>
        <b>پشت پرده ماجرای زنی که به پلیس زنگ زد و پیتزا سفارش داد</b>
      </p>
      <p>این روش برای تماس ماهرانه با خدمات اورژانس سال‌هاست در اینترنت دست به دست می‌چرخد، اما این مورد نادری است که تأثیر آن چنین تائید می‌شود.</p>
      <p>مقام‌های آمریکایی پیشتر هشدار داده بودند که چنین راه و روشی ممکن است همیشه نتیجه مورد نظر را به دنبال نداشته باشد چون دریافت‌کنندگان تماس، آموزش لازم برای تشخیص این که فردی برای درخواست کمک واقعی سفارش پیتزا می‌دهد دریافت نکرده‌اند.</p>
      <p>تیم تنیک، فردی که جواب تلفن این زن را داد به شبکه تلویزیونی محلی گفته که در ابتدا خیال کرده او به اشتباه تماس گرفته است.</p>
      <p>"وقتی این زن اصرار کرد که تماس درستی برقرار کرده، متوجه شدم چه اتفاقی افتاده، چون قبلا در شبکه‌های اجتماعی چیزهایی در این باره دیده بودم."</p>
      <p>
        <b>زنی که تماس گرفت چه گفت؟</b>
      </p>
      <p>این متن مکالمه زن با ۹۱۱، شماره تلفن اضطراری در آمریکا است.</p>
      <p>تیم تنیک: ۹۱۱ اورگن</p>
      <p>تماس‌گیرنده: می‌خوام سفارش پیتزا بدم (آدرس حذف شده)</p>
      <p>تیم تنیک: با ۹۱۱ برای سفارش پیتزا تماس گرفتید؟</p>
      <p>تماس‌گیرنده: بلی، آپارتمان شماره (حذف شده)</p>
      <p>تیم تنیک: به شماره تلفن غلطی برای سفارش پیتزا زنگ زدید</p>
      <p>تماس‌ گیرنده: نه نه نه. شما درک نمی کنید</p>
      <p>تیم تنیک: الان متوجه می‌شوم</p>
      <p>در ادامه این تماس، زن با روش خلاقانه‌ای به سئوال‌های آقای تنیک جواب‌های بلی و نه داد. سئوال‌ها در باره خطرهای متوجه او و مادرش بود.</p>
      <p>تیم تنیک: آیا آن مرد هنوز آنجاست؟</p>
      <p>تماس‌ گیرنده: بله، یک پیتزای بزرگ می‌خوام</p>
      <p>تیم تنیک: آیا به کمک پزشکی هم نیاز دارید؟</p>
      <p>تماس‌ گیرنده: نه، با پپرونی.</p>
      <p>
        <b>این ایده از کجا نشات گرفته؟</b>
      </p>
      <p>به درستی مشخص نیست ایده چنین تماسی از کجا نشات گرفته اما یک مرکز حمایت از زنان نروژی در سال ۲۰۱۰ سناریوی مشابهی را در تبلیغات خود مطرح کرده بود.</p>
      <p>چهار سال بعد یک کاربر شبکه اجتماعی ردیت مدعی شد یک قربانی خشونت خانگی چنین تماسی با او گرفته است. او گفت "تماس در اول خیلی احمقانه بود اما خیلی جدی شد."</p>
      <p>یک آگهی تلویزیونی با چنین مضمونی هم در سال ۲۰۱۵ برای پخش در میانه رقابت معروف سوپربال (فینال مسابقات فوتبال آمریکایی) تهیه شد.</p>
      <p>در شبکه‌های اجتماعی ادعا شده که افرادی که با آنها در مراکز ۹۱۱ تماس گرفته می‌شود، برای درک چنین شرایطی آموزش‌های لازم را دیده‌اند اما یک مدیر اتحادیه ملی خط تلفن اضطراری در آمریکا به خبرگزاری آسوشیتدپرس گفت ماموران پلیس و دریافت‌کنندگان تماس‌ها برای چنین شرایطی آموزش ندیده‌اند.</p>
    </article>
  </body>
</html>