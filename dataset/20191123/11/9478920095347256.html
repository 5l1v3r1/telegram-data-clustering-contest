<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/kinonia/syllipseis-gia-lathraia-tsigara-kataschethikan-pano-apo-5-500-paketa/"/>
    <meta property="og:site_name" content="ert.gr"/>
    <meta property="article:published_time" content="2019-11-23T11:55:14+00:00"/>
    <meta property="og:title" content="Συλλήψεις για λαθραία τσιγάρα- Κατασχέθηκαν πάνω από 5.500 πακέτα"/>
    <meta property="og:description" content="Στη σύλληψη ενός 52χρονου για παράβαση του Νόμου «Περί τελωνειακού κώδικα» προχώρησαν χθες το μεσημέρι στη Θεσσαλονίκη αστυνομικοί του Τμήματος Δίωξης Εκβιαστών της Διεύθυνσης Ασφάλειας Θεσσαλονίκης, ενώ αναζητείται 52χρονος συνεργός του."/>
  </head>
  <body>
    <article>
      <h1>Συλλήψεις για λαθραία τσιγάρα- Κατασχέθηκαν πάνω από 5.500 πακέτα</h1>
      <address><time datetime="2019-11-23T11:55:14+00:00">23 Nov 2019, 11:55</time> by <a rel="author">Δήμητρα Λαχουρή</a></address>
      <p>Στη σύλληψη ενός 52χρονου για παράβαση του Νόμου «Περί τελωνειακού κώδικα» προχώρησαν χθες το μεσημέρι στη Θεσσαλονίκη αστυνομικοί του Τμήματος Δίωξης Εκβιαστών της Διεύθυνσης Ασφάλειας Θεσσαλονίκης, ενώ αναζητείται 52χρονος συνεργός του.</p>
      <p>Συγκεκριμένα, στο πλαίσιο οργανωμένης επιχείρησης ο 52χρονος συνελήφθη να οδηγεί Ι.Χ.Ε. αυτοκίνητο ιδιοκτησίας του γιου του, με το οποίο μετέφερε 2.500 πακέτα τσιγάρα που δεν έφεραν την ειδική ταινία καταβολής φόρου κατανάλωσης καπνού και λοιπών δασμών του Ελληνικού Δημοσίου, ενώ κατασχέθηκε χρηματικό ποσό 650 ευρώ και ένα κινητό τηλέφωνο.</p>
      <p>Ακολούθησε έρευνα σε αποθηκευτικό χώρο στην περιοχή της Νικόπολης, ιδιοκτησίας του συνεργού του, στο εσωτερικό της οποίας βρέθηκαν και κατασχέθηκαν επιπλέον 584 συσκευασίες καπνού. Ο συλληφθείς θα οδηγηθεί στον αρμόδιο εισαγγελέα.</p>
      <p>Επίσης από το Τμήμα Συνοριακής Φύλαξης Παιονίας συνελήφθησαν 5 άτομα για λαθρεμπόριο τσιγάρων.Κατασχέθηκαν περισσότερα από 3.000 πακέτα τσιγάρων.Πρόκειται για τρεις ημεδαπούς ηλικίας 33, 33 και 24 ετών και δύο ημεδαπές ηλικίας 38 και 26 ετών, σε βάρος των οποίων σχηματίσθηκε δικογραφία για παράβαση του τελωνειακού κώδικα.</p>
      <p>Ειδικότερα, αρχικά εντοπίσθηκαν οι δύο 33χρονοι σε περιοχή της Θεσσαλονίκης, όπου σε αστυνομικό έλεγχο του οχήματός τους, βρέθηκαν και κατασχέθηκαν 1.329 πακέτα τσιγάρων, για τα οποία δεν είχαν καταβληθεί οι νόμιμοι φόροι και δασμοί.</p>
      <p>Όπως προέκυψε από την έρευνα, τα παραπάνω λαθραία τσιγάρα είχαν εισάγει παράνομα το προηγούμενο βράδυ από γειτονική χώρα οι υπόλοιποι τρεις συνεργοί τους, οι οποίοι εντοπίσθηκαν σε περιοχή της Ημαθίας και συνελήφθησαν.</p>
      <p>Ακολούθως, στο πλαίσιο ερευνών των αστυνομικών του Αστυνομικού Τμήματος Παιονίας, στην οικία του 31χρονου, βρέθηκαν επιπλέον και κατασχέθηκαν 1.850 λαθραία πακέτα τσιγάρων.</p>
      <p>Επίσης, κατασχέθηκαν 2 οχήματα ως μέσα τέλεσης λαθρεμπορίας, 5 κινητά τηλέφωνα και το χρηματικό ποσό των 700 ευρώ, που βρέθηκε στην κατοχή τους.</p>
      <p>Πηγή:ΕΡΤ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/iraklio/synelifthi-me-megales-posotites-lathraioy-kapnoy/"/>
        <a href="https://www.ert.gr/perifereiakoi-stathmoi/iraklio/dyo-gynaikes-eichan-lathraia-tsigara/"/>
        <a href="https://www.ert.gr/perifereiakoi-stathmoi/iraklio/dyo-syllipseis-gia-lathraia-tsigara/"/>
        <a href="https://www.ert.gr/eidiseis/ellada/kinonia/syllipseis-sto-kentro-tis-athinas-gia-lathraia-tsigara/"/>
        <a href="https://www.ert.gr/perifereiakoi-stathmoi/tripoli/korinthia-syllipsi-gia-lathraia-tsigara-kai-kapno-2/"/>
        <a href="https://www.ert.gr/perifereiakoi-stathmoi/iraklio/1593231/"/>
      </related>
    </article>
  </body>
</html>