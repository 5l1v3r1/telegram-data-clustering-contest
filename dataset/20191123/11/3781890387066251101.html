<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743237"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T11:46:00+00:00"/>
    <meta property="og:title" content="จอมอึดทั่วโลกพร้อมลุย &quot;ลากูน่าภูเก็ตไตรกีฬา&quot;"/>
    <meta property="og:description" content="'ลากูน่า ภูเก็ต ไตรกีฬา' พร้อมแข่งเช้าวันอาทิตย์นี้ จอมอึดชั้นนำมากันเพียบ รวมนักกีฬา 2,200 คน จาก 51 ประเทศ พร้อมจัดระดมทุนสนับสนุนกิจกรรมการกุศลแก่ชุมชนในพื้นที่"/>
  </head>
  <body>
    <article>
      <h1>จอมอึดทั่วโลกพร้อมลุย "ลากูน่าภูเก็ตไตรกีฬา"</h1>
      <address>
        <time datetime="2019-11-23T11:46:00+00:00">23 Nov 2019, 11:46</time>
      </address>
      <p>
        <b>"ลากูน่า ภูเก็ต ไตรกีฬา" พร้อมแข่งเช้าวันอาทิตย์นี้ จอมอึดชั้นนำมากันเพียบ รวมนักกีฬา 2,200 คน จาก 51 ประเทศ พร้อมจัดระดมทุนสนับสนุนกิจกรรมการกุศลแก่ชุมชนในพื้นที่</b>
      </p>
      <p>การแข่งขันลากูน่าภูเก็ตไตรกีฬา ครั้งที่ 26 จะจัดขึ้นเช้าวันอาทิตย์ที่ 24 พ.ย. ประกอบด้วยว่ายน้ำ 1.8 กม. ปั่นจักรยาน 50 กม. ต่อด้วยวิ่งอีก 12 กม. ท่ามกลางทิวทัศน์สวยงามเป็นเอกลักษณ์ของจังหวัดภูเก็ต นอกจากนี้ยังมีไตรกีฬาระยะสั้น “25 ฟอร์ 25 สปรินท์” (ว่ายน้ำ 0.5 กม. ปั่นจักรยาน 18.5 กม. และวิ่ง 6 กม.) ในวันเดียวกัน<br/><br/>ขณะเดียวกันกิจกรรม “วิ่งการกุศลลากูน่าภูเก็ตไตร ก้าวต่อไปด้วยกัน” จัดเมื่อช่วงเย็นวันเสาร์ที่ 23 พ.ย. เพื่อระดมทุนช่วยเหลือเด็กๆกว่า 400 ชีวิต บ้านเด็กกำพร้าและสถานรับเลี้ยง 7 แห่งในภูเก็ต ผ่านกองทุนเพื่อเด็กซีเอฟเอฟ (Children First Fund) และมูลนิธิก้าวคนละก้าว เพื่อช่วยเหลือโรงพยาบาลในประเทศไทย<br/><br/>ส่วนงานแถลงข่าว เมื่อ 23 พ.ย. ที่ ลานกิจกรรมริมน้ำลากูน่าโกรฟ ลากูน่าภูเก็ต นำโดย นายภัคพงศ์ ทวิพัฒน์ ผู้ว่าราชการจังหวัดภูเก็ต, นายมนตรี มานะต่อ รองผู้อำนวยการการท่องเที่ยวแห่งประเทศไทย สำนักงานภูเก็ต, นายแอนโทนี โล รองประธานกรรมการฝ่ายบริการ กลุ่มลากูน่าภูเก็ต, “เมจิ” อโณมา คุ๊ก นักแสดงผู้ผันตัวมาเป็นกูรูด้านฟิตเนส และจะลงแข่งลากูน่าภูเก็ตไตรกีฬาเป็นครั้งแรกในปีนี้ นอกจากนี้ยังมีนักกีฬามืออาชีพระดับโลก ได้แก่ ไมเคิล เรเลิร์ท (เยอรมนี), รูดี ไวลด์ (สวิตเซอร์แลนด์), มาสซิโม ซิกานา (อิตาลี), อิโมเจน ซิมมอนด์ (สวิตเซอร์แลนด), เอ็มมา พัลลานท์ (สหราชาอาณาจักร) ร่วมลงสนามชิงเงินรางวัลมูลค่า 20,000 ดอลลาร์สหรัฐฯ (หรือประมาณ 6 แสนบาท) และตำนานนักไตรกีฬาระดับโลก เบลินดา เกรนเจอร์ (ออสเตรเลีย) <br/><br/>ส่วนนักไตรกีฬาชาวไทยที่น่าจับตามองในปีนี้ ได้แก่ จเร เจียรนัย ชาวภูเก็ต เจ้าของตำแหน่งแชมป์คนไทย 8 สมัยซ้อน (ตั้งแต่ปี พ.ศ. 2554) และแชมป์ฝ่ายหญิง ณิชกานต์ รัตนาภรณ์ ซึ่งจะมาป้องกันแชมป์ในปีนี้ด้วย<br/><br/>นายภัคพงศ์ พ่อเมืองภูเก็ต กล่าวว่า ขอแสดงความยินดีกับความสำเร็จของลากูน่าภูเก็ตไตรกีฬา ในโอกาส 26 ปีแห่งการสร้างสรรค์กิจกรรมกีฬาระดับนานาชาติ และช่วยประชาสัมพันธ์จังหวัดภูเก็ต เป็นโอกาสที่ดีให้ได้นำเสนอเอกลักษณ์ด้านอาหารและผลไม้ท้องถิ่นให้เป็นที่ประจักษ์แก่สายตาชาวโลกอีกด้วย และในปีนี้เรายังจะร่วมกันรณรงค์ด้านการรักษาสภาพแวดล้อม ลดการสร้างขยะภายในงาน ตามนโยบายยุทธศาสตร์ของจังหวัดภูเก็ตเพื่อการพัฒนาอย่างยั่งยืน<br/><br/>นายแอนโทนี โล กล่าวว่า ปีนี้ มีนักกีฬาจากทั่วโลกเข้าร่วมการแข่งขันกว่า 2,200 คน จาก 51 ประเทศทั่วโลก ลงแข่งขันทั้งในประเภทเดี่ยว ประเภททีม และการแข่งขันระยะสปรินท์ในวันอาทิตย์ รวมไปถึงกิจกรรมวิ่งการกุศลลากูน่าภูเก็ตไตรฯ ในวันเสาร์ และเป็นอีกครั้งที่มีผู้สนใจร่วมสมัครการแข่งขันรายการไตรกีฬาระยะสั้นอย่างท่วมท้นจนเต็มจำนวน และในช่วงเย็นวันนี้ มีนักวิ่งร่วมลงสมัครในรายการวิ่งการกุศลฯ กว่า 1,100 คน ช่วยระดมทุนให้แก่กองทุนเพื่อเด็กซีเอฟเอฟ ภายใต้แนวคิด “วิ่งการกุศลลากูน่าภูเก็ตไตร ก้าวต่อไปด้วยกัน” ประกอบด้วยวิ่งยุวชน 2 กม. วิ่ง 5 กม. และ 10 กม. เพื่อช่วยเหลือเด็กๆ กว่า 400 ชีวิต ณ บ้านเด็กกำพร้าและสถานรับเลี้ยง 7 แห่งในภูเก็ต”<br/><br/>“ผมมีความยินดีที่จะประกาศว่า ในปีนี้ ลากูน่าภูเก็ตไตรกีฬาติด 1 ใน 10 รายการไตรกีฬานานาชาติที่ดีที่สุด จากการประกาศรางวัลเดอะ ชาเลนจ์ อวอร์ด (The Challenge Award 2019) โดยนิตยสารรันเนอร์สเวิลด์ และเว็บไซต์ Let’s Do This ประเทศอังกฤษ ผมขอแบ่งปันความภาคภูมิใจในครั้งนี้ให้กับหน่วยงานราชการจังหวัดภูเก็ต ซึ่งเป็นเจ้าภาพร่วมการจัดงาน และทุกๆท่านที่คอยสนับสนุนพวกเรา รวมไปถึงนักกีฬาและผู้ชมทุกท่านด้วยครับ” นายแอนโทนี กล่าว<br/><br/>ในงานนักกีฬาและผู้ร่วมงานลากูน่าภูเก็ตไตรกีฬา ต่างพากันร่วมบริจาคเงินให้กับมูลนิธิลากูน่าภูเก็ต เพื่อสนับสนุนกิจกรรมการกุศลแก่ชุมชน อาทิ ศูนย์การเรียนรู้เคลื่อนที่ “หนังสือเต็มรถห้องสมุดติดล้อ” โครงการศูนย์การเรียนรู้เพื่อชุมชน โรงเรียนอนุบาลลากูน่าภูเก็ต กองทุนเพื่อเด็กซีเอฟเอฟ โครงการธุรกิจเพื่อสังคมในรูปแบบห้องอาหาร “ซีดลิงค์ ภูเก็ต” และอื่นๆ อีกมากมาย<br/> </p>
    </article>
  </body>
</html>