<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/v-kipr-pregazikha-10-godishno-blgarche-na-zebra-407427.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T11:35:00+00:00"/>
    <meta property="og:title" content="В Кипър: Прегазиха 10-годишно българче на зебра"/>
    <meta property="og:description" content="Зад волана е била 70-годишна шофьорка, която е в шок"/>
  </head>
  <body>
    <article>
      <h1>В Кипър: Прегазиха 10-годишно българче на зебра</h1>
      <address>
        <time datetime="2019-11-23T11:35:00+00:00">23 Nov 2019, 11:35</time>
      </address>
      <p>10-годишно българче загина в Кипър, след като бе блъснато от автомобил на пешеходна пътека.</p>
      <p>Трагедията се е разиграла в кипърския град Пафос вчера, около 14.00-14.30 часа, когато момиченцето пресичало на зебрата на бул. "Тасос Пападопулос" на връщане от училище.</p>
      <p>То е било блъснато пред очите на дядо си.</p>
      <figure>
        <img src="https://m.netinfo.bg/media/images/40993/40993087/991-ratio-kipyr.jpg"/>
      </figure>
      <p>pafospress.com</p>
      <p>Детето е било откарано в болница, където по-късно е починало, алармираха други българи, близки на семейството, които се свързаха с DarikNews, за да дадат гласност на трагедията.</p>
      <p>По тяхна молба не съобщаваме нито името на момиченцето, нито родния град на родителите, които са в шок. Зад волана на леката кола е била 70-годишна кипърка, която също е изпаднала в шоково състояние след инцидента, съобщават местните медии.</p>
      <figure>
        <img src="https://m.netinfo.bg/media/images/40993/40993085/991-ratio-kipyr-tradediia-dete.jpg"/>
      </figure>
      <p>BYEVOPAKIPR</p>
      <p>Според сайта evropakipr.com министърът на образованието на Кипър Хамбяурис е отишъл още вчера в училището на детето, за да изкаже съболезнования на 8-годишното братче на загиналото момиченце. Води се разследване за причините, довели до трагедията. Загиналото дете е родено в Кипър в българско семейство, което от години живее на острова. Кипърската медия посочва, че трагедията отново повдига въпроса за законодателни промени относно възрастта на водачите в Кипър.</p>
      <p>От 650 хиляди правоспособни шофьори около 100 хил.души са на възраст над 65 години.</p>
    </article>
  </body>
</html>