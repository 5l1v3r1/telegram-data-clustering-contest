<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1625902/%E0%A6%AE%E0%A6%BF%E0%A6%B6%E0%A7%87%E0%A6%B2-%E0%A6%93%E0%A6%AC%E0%A6%BE%E0%A6%AE%E0%A6%BE%E0%A6%B0-%E2%80%98%E0%A6%9C%E0%A6%BE%E0%A6%B0%E0%A7%8D%E0%A6%A8%E0%A6%BE%E0%A6%B2%E2%80%99-%E0%A6%A5%E0%A7%87%E0%A6%95%E0%A7%87-%E0%A6%97%E0%A6%BE%E0%A6%A8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T11:15:00+00:00"/>
    <meta property="og:title" content="মিশেল ওবামার ‘জার্নাল’ থেকে গান"/>
    <meta property="og:description" content="সাবেক মার্কিন ফার্স্ট লেডি, আইনজীবী ও লেখক মিশেল ওবামার সর্বশেষ টুইটার পোস্টটি একটি ভিডিওর। ১ মিনিটের সেই ভিডিওতে মিশেল ওবামাকে গান গাইতে দেখা গেছে। সঙ্গী সঞ্চালক, অভিনয়শিল্পী, লেখক ও প্রযোজক এলেন ডিজেনেরেস।"/>
  </head>
  <body>
    <article>
      <h1>মিশেল ওবামার ‘জার্নাল’ থেকে গান</h1>
      <address><time datetime="2019-11-23T11:15:00+00:00">23 Nov 2019, 11:15</time> by <a rel="author">বিনোদন ডেস্ক</a></address>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/6fbd72580845b81fa9184aa373ee07f3-5dd9151498641.jpg"/>
        <figcaption>‘দ্য বিকামিং জার্নাল’ মিশেল ওবামার স্মৃতিকথা ‘বিকামিং’ থেকে দেড় শতাধিক প্রশ্ন আর উক্তি নিয়ে প্রকাশিত। ছবি: সংগৃহীত</figcaption>
      </figure>
      <p>সাবেক মার্কিন ফার্স্ট লেডি, আইনজীবী ও লেখক মিশেল ওবামার সর্বশেষ টুইটার পোস্টটি একটি ভিডিওর। ১ মিনিটের সেই ভিডিওতে মিশেল ওবামাকে গান গাইতে দেখা গেছে। সঙ্গী সঞ্চালক, অভিনয়শিল্পী, লেখক ও প্রযোজক এলেন ডিজেনেরেস। তাঁরা দুজনে মিলে মিশেল ওবামার নতুন বই ‘দ্য বিকামিং জার্নাল’ থেকে উক্তি সুর করে গাচ্ছিলেন। এলেন তখন পিয়ানো বাজাচ্ছিলেন। মিশেল ওবামা ভিডিওটি শেয়ার করে লিখেছেন, ‘গতকাল রাতে আমি বন্ধু এলেনের বাড়িতে গেলাম, দুজনে মিলে একটু গাইবার জন্য।’<br/><br/>মিশেল ওবামার শেয়ার করা এই ভিডিও দেখা হয়েছে ৬ লাখ ৬৪ হাজারবার। ৪৭ হাজার মানুষ পছন্দ করেছে ভিডিওটি। মিশেল ওবামার টুইটটি রিটুইট করা হয়েছে ৩ হাজার ৮০০ বার। অন্যদিকে বাদ যাননি এলেন ডিজেনেরেসও। তিনি এই ভিডিওটি ইনস্টাগ্রামে শেয়ার করে ক্যাপশনে লিখেছে, ‘ভাবছি, দুজনে মিলে একটা অ্যালবাম বের করে ফেলব।’</p>
      <p>‘দ্য বিকামিং জার্নাল’ মূলত মিশেল ওবামার স্মৃতিকথা ‘বিকামিং’ থেকে দেড় শতাধিক প্রশ্ন আর উক্তি নিয়ে প্রকাশিত। এলেন যখন পিয়ানো বাজাচ্ছিলেন, তখন মিশেল ওবামা জানিয়েছেন, কেন তিনি বইটা লিখেছেন। বলেছেন, ‘এই জার্নালের উদ্দেশ্য নিজের গল্প অন্যের সঙ্গে ভাগ করে নেওয়া। কারণ, প্রতিটি গল্প গুরুত্বপূর্ণ।’ এরপর এলেন সুর করে বললেন, ‘আমার গল্পটা কী?’ উত্তরে মিশেল পাল্টা প্রশ্ন ছুড়ে সুরে সুরে বললেন, ‘তুমি কী হতে চাও?’</p>
      <p>ইনস্টাগ্রামে এলেনের ভিডিওটি দেখা হয়েছে ২২ লাখ ৬৪ হাজারবার। মন্তব্যের ঘরে অনেকেই জানিয়েছেন, বিশ্বের যে দুজন নারীকে তাঁরা আইকন ভাবেন, তাঁদের একজন মিশেল ওবামা আর আরেকজন এলেন ডিজেনেরেস। তাঁরা দুজন মিলে যদি অ্যালবাম বের করেন, তাহলে সেটা দারুণ কিছু হবে। তবে তাঁরা সত্যি সত্যিই অ্যালবাম বের করবেন, নাকি মজা করে বলেছেন, তা অবশ্য নিশ্চিত হওয়া যায়নি।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/aae82ff7ad0b20345c32619fd28e4c06-5dd9151783ae7.jpg"/>
        <figcaption>এলেন ডিজেনেরেস। ছবি: রয়টার্স</figcaption>
      </figure>
      <p>বিলবোর্ড থেকে জানা গেছে, এ বছর ৬২তম গ্র্যামির মনোনয়নে উঠে এসেছে মিশেল ওবামার নাম। ২০১৮ সালে প্রকাশিত তাঁর স্মৃতিকথা ‘বিকামিং’-এর অডিও ভার্সনের জন্য এই মনোনয়ন পান তিনি। মনোনয়ন পাওয়ার পর টুইটারে নিজের অনুভূতিও জানিয়েছেন। লিখেছেন, ‘আমি উচ্ছ্বসিত। গত বছরটা আসলেই খুব অর্থপূর্ণ হয়েছে। তোমাদের গল্পগুলো আমার ভালো লেগেছে। এভাবেই আমরা নিজেদের গল্পের মাধ্যমে জড়ো হয়ে একসঙ্গে পথ চলব। প্রতি আউন্স ভালোবাসার জন্য ধন্যবাদ, কৃতজ্ঞতা।’</p>
    </article>
  </body>
</html>