<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204817-mvf-vimagae-zaboroniti-povertati-kolomojskomu-privatbank"/>
    <meta property="og:site_name" content="Mind UA"/>
    <meta property="article:published_time" content="2019-11-23T11:15:00+00:00"/>
    <meta property="og:title" content="МВФ вимагає заборонити повертати Коломойському ПриватБанк"/>
    <meta property="og:description" content="Закон про заборону денаціоналізації банків можуть прийняти вже до Нового року – джерело"/>
  </head>
  <body>
    <article>
      <h1>МВФ вимагає заборонити повертати Коломойському ПриватБанк</h1>
      <h2>Закон про заборону денаціоналізації банків можуть прийняти вже до Нового року – джерело</h2>
      <address>
        <time datetime="2019-11-23T11:15:00+00:00">23 Nov 2019, 11:15</time>
      </address>
      <p>Україна має найближчим часом прийняти закон про заборону повернення націоналізованих банків колишнім власникам – цього вимагає Міжнародний валютний фонд. Відповідний законопроєкт уже розробляється Урядом.</p>
      <p>Про це <a href="https://www.epravda.com.ua/news/2019/11/22/654030/">повідомляє Економічна правда</a> з посиланням на власне джерело в Нацбанку.</p>
      <p>Відповідний закон або принаймні зміни до діючих законів мають бути прийняті найближчим часом – це частина домовленостей з МВФ, але готового тексту законопроєкту ще немає, – повідомило джерело «Економічної правди».</p>
      <p>Нагадаємо, раніше екснардеп <a href="https://t.me/LeshchenkoS/561">Сергій Лещенко заявив</a>, що без ухвалення законопроєкту про заборону денаціоналізації банків найближчим часом виділення коштів для України може відтермінуватися:</p>
      <p>«…МВФ намагається отримати гарантії, що Ігореві Коломойському не буде повернено ПриватБанк. Ухвалення цього закону до канікул у МВФ, які почнуться перед католицьким Різдвом, і, відповідно, виділення Україні грошей до Нового року – під питанням. У парламенту залишилося два сесійних тижні цього року, останній сесійний день – 20 грудня».</p>
      <p>Сам Ігор <a href="https://mind.ua/news/20204814-mvf-znae-shcho-privatbank-meni-povernut-najblizhchim-chasom-kolomojskij">Коломойський заявляє</a>, що поверне в свою власність ПриватБанк в найближчому майбутньому. </p>
      <p>Нагадаємо, що в судах розглядається низка справ за позовом Ігоря Коломойського до Нацбанку, Міністерства фінансів, уряду та Фонду гарантування вкладів фізичних осіб – олігарх оскаржує процедуру націоналізації  ПриватБанку.</p>
      <p>В свою чергу ПриватБанк також судиться Коломойським, вимагаючи повернути $5,5 млрд, які олігарх вивів з ПриватБанку напередодні націоналізації.</p>
      <related>
        <h4>Також читайте</h4>
        <a href="https://mind.ua/news/20204827-misiya-mvf-zavershila-vizit-v-ukrayinu-ta-vidznachila-progres-u-pidgotovci-programi"/>
        <a href="https://mind.ua/news/20204821-rejting-najdorozhchih-brendiv-ukrayini-morshinska-koshtue-550-mln-a-nova-poshta-310-mln"/>
        <a href="https://mind.ua/news/20204814-mvf-znae-shcho-privatbank-meni-povernut-najblizhchim-chasom-kolomojskij"/>
      </related>
    </article>
  </body>
</html>