<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625903/%E0%A6%A6%E0%A7%8C%E0%A6%B2%E0%A6%A4%E0%A6%A6%E0%A6%BF%E0%A7%9F%E0%A6%BE%E0%A7%9F-%E0%A6%AA%E0%A6%A3%E0%A7%8D%E0%A6%AF%E0%A6%AC%E0%A6%BE%E0%A6%B9%E0%A7%80-%E0%A6%AF%E0%A6%BE%E0%A6%A8%E0%A6%AC%E0%A6%BE%E0%A6%B9%E0%A6%A8%E0%A7%87%E0%A6%B0-%E0%A6%A6%E0%A7%80%E0%A6%B0%E0%A7%8D%E0%A6%98-%E0%A6%B2%E0%A6%BE%E0%A6%87%E0%A6%A8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T11:18:00+00:00"/>
    <meta property="og:title" content="দৌলতদিয়ায় পণ্যবাহী যানবাহনের দীর্ঘ লাইন"/>
    <meta property="og:description" content="দৌলতদিয়া ঘাটে দুই দিন ধরে পণ্যবাহী গাড়ির লম্বা লাইন পড়তে শুরু করেছে। নতুন সড়ক আইন সংশোধনের দাবিতে ডাকা ধর্মঘট প্রত্যাহারের আশ্বাসে গতকাল শুক্রবার থেকে দক্ষিণ-পশ্চিমাঞ্চলের ঢাকাগামী গাড়ি আসতে শুরু করে। দৌলতদিয়া ফেরি ঘাট, গোয়ালন্দ, রাজবাড়ী,২৩ নভেম্বর। ছবি : রাশেদুল হক।"/>
  </head>
  <body>
    <article>
      <h1>দৌলতদিয়ায় পণ্যবাহী যানবাহনের দীর্ঘ লাইন</h1>
      <address><time datetime="2019-11-23T11:18:00+00:00">23 Nov 2019, 11:18</time> by <a rel="author">প্রতিনিধি, গোয়ালন্দ, রাজবাড়ী</a></address>
      <p>রাজবাড়ীর গোয়ালন্দ উপজেলার দৌলতদিয়া ঘাটে পণ্যবাহী যানবাহনের দীর্ঘ লাইন পড়েছে। আজ শনিবার সকালে এই লাইন ঢাকা-খুলনা মহাসড়কের দুই কিলোমিটার দীর্ঘ ছিল। বেলা বাড়লেও অতিরিক্ত গাড়ির চাপে অবস্থার তেমন উন্নতি হয়নি।</p>
      <p>ঘাট সংশ্লিষ্ট ও পরিবহন চালকেরা জানান, নতুন সড়ক আইন সংশোধনের দাবিতে ডাকা ধর্মঘট প্রত্যাহারের আশ্বাসে গতকাল শুক্রবার থেকে দক্ষিণ-পশ্চিমাঞ্চলের ঢাকাগামী গাড়ি আসতে শুরু করে। এতে ঘাটে যানবাহনের চাপ বেড়ে যায়। ঘাটে দূরপাল্লার যাত্রীবাহী বাসের চেয়ে পণ্যবাহী যানবাহনের সংখ্যা ছিল বেশি। এ ছাড়া গতকাল সকালে কুয়াশার কারণে প্রায় দেড় ঘণ্টা দৌলতদিয়া-পাটুরিয়া নৌপথে ফেরি চলাচল বন্ধ থাকায় যানবাহন পার হতে পারেনি।</p>
      <p>বাংলাদেশ অভ্যন্তরীণ নৌপরিবহন করপোরেশন (বিআইডব্লিউটিসি) দৌলতদিয়া কার্যালয় থেকে জানা গেছে, যানবাহন ও যাত্রী পারাপার নির্বিঘ্ন রাখতে রাজবাড়ীর দৌলতদিয়া ও মানিকগঞ্জের পাটুরিয়া নৌপথে ছোট-বড় মিলে ১৮টি ফেরি চলছিল। কিন্তু চাঁদপুর-শরিয়তপুর নৌপথে যানবাহনের চাপ থাকায় দৌলতদিয়া-পাটুরিয়া নৌপথ থেকে কে-টাইপ (মাঝারি) ফেরি কাবেরীকে এক সপ্তাহ আগে নিয়ে যায়। বাকি ১৭টি ফেরির মধ্যে ১০টি ছিল রো রো (বড়), একটি কে-টাইপ ও ছয়টি ইউটিলিটি (ছোট) রয়েছে। কিন্তু বড় ধরনের যান্ত্রিক ত্রুটির কারণে পাঁচ দিন আগে বড় ফেরি এনায়েতপুরী ও বীরশ্রেষ্ঠ রুহুল আমিন বিকল হয়ে পড়ে। ত্রুটি সারাতে ফেরিগুলো বর্তমানে নারায়ণগঞ্জের ডকইয়ার্ডে রাখা হয়েছে। তাই ছোট-বড় মিলে ১৫টি ফেরি দিয়ে গাড়ি পারাপার অব্যাহত রাখা হয়েছে। <br/><br/>আজ শনিবার সকালে দেখা গেছে, ফেরিঘাট থেকে প্রায় দুই কিলোমিটার দীর্ঘ সারিতে যাত্রীবাহী বাসগুলো মহাসড়কের বাম দিকের লাইনে দাঁড়িয়ে আছে। ডান দিকের লাইনে পণ্যবাহী যানবাহনগুলো ফেরিতে ওঠার জন্য অপেক্ষায় ছিল। বেলা বাড়ার সঙ্গে সঙ্গে পণ্যবাহী গাড়ি পার হতে পারলেও অতিরিক্ত গাড়ির কারণে দিনভরই একই অবস্থা রয়েছে। তবে দুপুরের পর থেকে যাত্রীবাহী গাড়ি আর তেমন আটকা পড়েনি।</p>
      <p>যশোর থেকে আসা পণ্যবাহী কাভার্ডভ্যান চালক মনোয়ার হোসেন বলেন, গত বৃহস্পতিবার রাতে গোয়ালন্দ মোড়ে আসার পর পুলিশ তাঁর কাভার্ডভ্যানকে আটকে দেয়। এ সময় শতাধিক যানবাহন দৌলতদিয়া ঘাটে যাওয়ার জন্য অপেক্ষায় ছিল। গতকাল রাতে ঘাটে পৌঁছে আবার যানবাহনের সারিতে আটকা পড়েন।</p>
      <p>বিআইডব্লিউটিসি দৌলতদিয়া কার্যালয়ের ব্যবস্থাপক আবু আবদুল্লাহ বলেন, শুষ্ক মৌসুমের শুরু থেকেই কুয়াশা পড়ছে। কুয়াশার কারণে শুক্রবার সকালে প্রায় দেড় ঘণ্টা ফেরি চলেনি। এ সময় বেশ কিছু গাড়ি পার হতে না পারায় আটকে ছিল। এ ছাড়া ফেরি স্বল্পতা তো রয়েছে। পাশাপাশি ধর্মঘট প্রত্যাহারের পর যানবাহনের চাপ বেড়েছে।</p>
    </article>
  </body>
</html>