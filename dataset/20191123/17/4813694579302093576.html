<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348048.html"/>
    <meta property="og:site_name" content="כמו שהיא אוהבת: ליברפול גברה 1:2 על פאלאס"/>
    <meta property="article:published_time" content="2019-11-23T17:00:00+00:00"/>
    <meta property="og:title" content="כמו שהיא אוהבת: ליברפול גברה 1:2 על פאלאס"/>
    <meta property="og:description" content="המוליכה שוב נזקקה לשער מאוחר, הפעם של פירמינו בדקה ה-85, כדי להבטיח שלוש נקודות נוספות. גם מאנה כבש. לסטר גברה על ברייטון, תיקו דרמטי לארסנל"/>
  </head>
  <body>
    <article>
      <h1>כמו שהיא אוהבת: ליברפול גברה 1:2 על פאלאס</h1>
      <h2>המוליכה שוב נזקקה לשער מאוחר, הפעם של פירמינו בדקה ה-85, כדי להבטיח שלוש נקודות נוספות. גם מאנה כבש. לסטר גברה על ברייטון, תיקו דרמטי לארסנל </h2>
      <address><time datetime="2019-11-23T17:00:00+00:00">23 Nov 2019, 17:00</time> by <a rel="author">מאת מערכת ONE</a></address>
      <figure>
        <img src="https://images.one.co.il/images/d/dmain/ms/gg1443329.jpg"/>
        <figcaption>רוברטו פירמינו חוגג עם שחקני ליברפול (רויטרס)</figcaption>
      </figure>
      <p>זה הלך לה קשה, אבל ליברפול שוב הוכיחה כמה אופי יש לה, כשגברה הערב (שבת), 1:2 בסלהרסט פארק על קריסטל פאלאס. הפתעת העונה, לסטר, רשמה ניצחון חמישי ברציפות עם 0:2 על ברייטון. ארסנל מצידה, המשיכה לאכזב עם עוד איבוד נקודות.</p>
      <h3>קריסטל פאלאס – ליברפול 2:1</h3>
      <p>גם כשהם לא נראים טוב, המייטי רדס פשוט לא מפסיקים לנצח. אחרי פגרת הנבחרות, ליברפול לא הציגה יכולת דומה לזאת שראינו ממנה ב-1:3 על מנצ’סטר סיטי, אבל בסופו של דבר, אספה שלוש נקודות נוספות באחד המגרשים הקשים באנגליה. ללא מוחמד סלאח שלא היה כשיר ב-100 אחוז ונשאר על הספסל, פאלאס לא נפלה מהמוליכה.</p>
      <p>שער של טומקינס על סף הירידה למחצית נפסל בהחלטת VAR גבולית. סאדיו מאנה כבש בדקה ה-49, אבל המארחת לא ויתרה והשיגה את השוויון בדקה ה-82 בזכות ווילפריד זאהה. נגמר? הצחקתם את ליברפול, שפשוט לא נשברת באף רגע העונה. שלוש דקות בלבד חלפו, ורוברטו פירמינו כבש את שער הניצחון. הפער מלסטר, השנייה בטבלה, נשאר על שמונה נקודות, וליברפול רשמה ניצחון 12 ב-13 מחזורים.</p>
      <p><b>דקה 43: </b>המארחת כבר חגגה, אחרי שוויאנלדום נגח אחורה היישר לראשו של טומקינס, שמקרוב נגח לרשת, אבל השופט פסל את השער בטענה שג’ורדן איו דחף את לוברן ברחבה. החלטה גבולית מאוד של ה-VAR.</p>
      <figure>
        <img src="https://images.one.co.il/images/one/450_250/gg1443292.jpg"/>
        <figcaption>אלכס אוקסלייד צ'מברליין (רויטרס)</figcaption>
      </figure>
      <figure>
        <img src="https://images.one.co.il/images/one/450_250/gg1443304.jpg"/>
        <figcaption>טומקינס נוגח לרשת, רגע לפני שה-VAR פסל (רויטרס)</figcaption>
      </figure>
      <p><b>דקה 49, ליברפול עלתה ל-0:1: </b>סאדיו מאנה, השחקן הכי חם של ליברפול העונה, כבש בפעם החמישי ברציפות נגד פאלאס, הפעם אחרי שקיבל כדור מאנדי רוברטסון ברחבה, בעט כדור לא חזק שהטעה את גואיטה שהדף לקורה, ומשם הכדור התגלגל לקורה השנייה ונכנס לרשת.</p>
      <figure>
        <img src="https://images.one.co.il/images/one/450_250/gg1443306.jpg"/>
        <figcaption>סאדיו מאנה כובש (רויטרס)</figcaption>
      </figure>
      <p><b>דקה 82, קריסטל פאלאס השווה ל-1:1: </b>השער של האורחת היה באוויר, והגיע בזכות מהלך נהדר של כריסטיאן בנטקה שעשה בלאגן בהגנת ליברפול, וזאהה סיים מצוין עם בעיטה לפינה הרחוקה של אליסון.</p>
      <p><b>דקה 85, ליברפול עלתה ל-1:2:</b> שלוש דקות בלבד חיכתה האורחת. קרן של אלכסנדר ארנולד יצרה ערבובייה ברחבה, בסיומה רוברטו פירמינו הצליח לדחוק מקרוב לרשת.</p>
      <h3>ברייטון – לסטר 2:0</h3>
      <p>ניצחון חמישי ברציפות לחבורה של ברנדן רוג’רס, שפשוט לא עוצרת. לסטר הייתה עדיפה בהרבה, עשתה את העבודה ומתבססת במקום השני, בזכות שערים של איוסה פרס מבישול נהדר של ג’יימי ורדי, כשהחלוץ הנפלא של השועלים גם כבש את השני בפנדל, במה שהיה שערו ה-12 העונה, יותר מכל שחקן אחר בליגה.</p>
      <p><b>דקה 64, לסטר עלתה ל-0:1: </b>לקח לשועלים זמן, אבל השער הגיע. ורדי תפס את הגנת ברייטון לא מוכנה במתפרצת, והשאיר לאיוסה פרס כדור שהספרדי היה צריך רק לגלגל לרשת החשופה.</p>
      <p><b>דקה 81, לסטר עלתה ל-0:2</b>: ג’יימי ורדי החטיא פנדל, מדיסון כבש מהריבאונד. השופט העניק פנדל חוזר, והפעם ורדי כבש.</p>
      <figure>
        <img src="https://images.one.co.il/images/one/450_250/gg1443318.jpg"/>
        <figcaption>איוסה פרס חוגג (רויטרס)</figcaption>
      </figure>
      <h3>ארסנל – סאות’המפטון 2:2</h3>
      <p>משחק חמישי ברציפות ללא ניצחון לתותחנים, ונראה שמעמדו של אונאי אמרי מעורער מאי פעם. סאות’המפטון כבר הרגישה את הניצחון בידיים, אבל שער דרמטי של אלכסנדר לקאזט בדקה ה-96 (צמד לצרפתי), השאיר למארחת נקודה, שבוודאי לא תעודד אותה יותר מדי, כשארסנל ממשיכה להתרחק מהטופ 4. </p>
      <p><b>דקה 9, סאות’המפטון עלתה ל-0:1: </b>כדור חופשי מהיר של האורחת תפס את הגנת ארסנל לא מוכנה, ודני אינגס סיים נהדר ברחבה ושלח את הכדור לרשת.</p>
      <figure>
        <img src="https://images.one.co.il/images/one/450_250/gg1443293.jpg"/>
        <figcaption>דני אינגס חוגג (רויטרס)</figcaption>
      </figure>
      <p><b>דקה 19, ארסנל השוותה ל-1:1:</b> התקפה קבוצתית מצוינת של ארסנל הסתיימה עם כדור לרחבה שהגיע לאובמיאנג, החלוץ בעט כדור שנעצר בהגנה של סאות’המפטון, ולקאזט השתלט על הכדור החוזר ובעט בעוצמה לרשת.</p>
      <figure>
        <img src="https://images.one.co.il/images/one/450_250/gg1443297.jpg"/>
        <figcaption>לקאזט חוגג עם אובמיאנג (רויטרס)</figcaption>
      </figure>
      <p><b>דקה 71, סאות’המפטון עלתה ל-1:2:</b> היתרון חזר לאורחת. ג'יימס וורד-פראוס בעט פנדל רע, ברנד לנו הדף, אבל וורד פראוס עט על הריבאונד והמשיך לרשת.</p>
      <p><b>דקה 96, ארסנל השוותה ל-2:2: </b>מרטינלי שלח כדור רוחב מצוין לרחבה, ולקאזט בעט כדור חזק מקרוב לרשת, ואפילו לא חגג.</p>
      <p>
        <b>תוצאות נוספות:</b>
        <br/>
        <b>בורנמות’ – וולבס 2:1<br/>אברטון – נוריץ’ 2:0<br/>ווטפורד – ברנלי 3:0</b>
      </p>
    </article>
  </body>
</html>