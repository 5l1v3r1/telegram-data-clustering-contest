<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204827-misiya-mvf-zavershila-vizit-v-ukrayinu-ta-vidznachila-progres-u-pidgotovci-programi"/>
    <meta property="og:site_name" content="Mind UA"/>
    <meta property="article:published_time" content="2019-11-23T17:18:00+00:00"/>
    <meta property="og:title" content="Місія МВФ завершила візит в Україну та відзначила прогрес у підготовці програми"/>
    <meta property="og:description" content="Представники Міжнародного валютного фонду працювали в Україні з 14 до 22 листопада"/>
  </head>
  <body>
    <article>
      <h1>Місія МВФ завершила візит в Україну та відзначила прогрес у підготовці програми</h1>
      <h2>Представники Міжнародного валютного фонду працювали в Україні з 14 до 22 листопада</h2>
      <address>
        <time datetime="2019-11-23T17:18:00+00:00">23 Nov 2019, 17:18</time>
      </address>
      <p>Місія Міжнародного валютного фонду завершила візит в Україну, який тривав з 14 до 22 листопада. Про це <a href="https://ua.interfax.com.ua/news/political/626420.html">пише </a>Інтерфакс-Україна.</p>
      <p>Її представники заявили про конструктивні та плідні обговорення з владою України, однак укладення домовленості про нову програму Staff Level Agreement вимагає продовження дискусій найближчим часом.</p>
      <p>«Місія досягла помітного подальшого поступу в дискусіях щодо заходів і реформ, які могли б лягти в основу нової програми, підтриманої МВФ... Дискусії продовжаться наступного тижня», – сказано в заяві глави місії Рона ван Родена за підсумками місії.</p>
      <p>Зокрема, серед обговорюваних необхідних кроків – заходи у грошово-кредитному, податково-бюджетному та фінансовому секторах, а також реформи, спрямовані на поліпшення бізнес-клімату, посилення верховенства права і нарощування економічного зростання.</p>
      <p>Також місія МВФ віддала належне суттєвому прогресу, досягнутому в останні кілька місяців на шляху реформ і дотримання зваженої економічної політики.</p>
      <p>Нагадаємо: Україна веде переговори про можливість відкриття Фондом нової 3-річної програми розширеного фінансування EFF на $5-6 млрд. У вересні Київ відвідала місія МВФ, яка згодом повідомила про плани продовжити дискусію.</p>
      <p>Український уряд і центробанк сподіваються, що позитивне рішення про нову програму буде ухвалено в грудні, що дасть змогу отримати перший транш за нею ще до кінця цього року.</p>
      <p>Верховна Рада вже ухвалила закон про держбюджет-2020, що є однією з головних умов для відкриття програми. Парламент також повернув норму про відповідальність за незаконне збагачення і схвалив у першому читанні закон про обіг сільгоспземель в Україні, що також підвищує шанси на позитивне рішення МВФ. Водночас під час обговорення закону президент Володимир Зеленський заявив про внесення до закону під час доопрацювання його в другому читанні норми про всеукраїнський референдум з питання вирішення купівлі землі нерезидентами, що може викликати запитання у Фонду.</p>
      <p>Серед інших питань залишається прогрес у відшкодуванні коштів платників податків, витрачених на націоналізацію Приватбанку і виплату вкладникам інших виведених з ринку банків, а також <a href="https://mind.ua/news/20204817-mvf-vimagae-zaboroniti-povertati-kolomojskomu-privatbank">гарантії неповернення</a> націоналізованих або виведених з ринку банків їхнім власникам навіть у випадку, якщо таке рішення ухвалить суд.</p>
      <related>
        <h4>Також читайте</h4>
        <a href="https://mind.ua/news/20204828-rosiya-sfalsifikuvala-vtruchannya-ukrayini-u-vibori-v-ssha-new-york-times"/>
        <a href="https://mind.ua/news/20204817-mvf-vimagae-zaboroniti-povertati-kolomojskomu-privatbank"/>
        <a href="https://mind.ua/news/20204814-mvf-znae-shcho-privatbank-meni-povernut-najblizhchim-chasom-kolomojskij"/>
      </related>
    </article>
  </body>
</html>