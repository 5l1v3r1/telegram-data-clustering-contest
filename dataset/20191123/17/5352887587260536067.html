<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sveikata/sveikata/ar-medus-tavo-biciulis-1752204/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T17:41:00+00:00"/>
    <meta property="og:title" content="Ar medus tavo bičiulis?"/>
    <meta property="og:description" content="Reklama"/>
  </head>
  <body>
    <article>
      <h1>Ar medus tavo bičiulis?</h1>
      <address><time datetime="2019-11-23T17:41:00+00:00">23 Nov 2019, 17:41</time> by <a rel="author">lsveikata</a></address>
      <p>Reklama</p>
      <p>
        <b>„Saldus kaip medus“, - šį žodžių junginį esame girdėję ne kartą. Tačiau dažniausiai mus moko atsižegnoti visko, kas saldu. Ne veltui ir nuodėmės vadinamos saldžiomis. Ko gero, todėl medų, nepaisant nuo vaikystės lydinčios asociacijos su peršalimo gydymu, supa gausybė mitų. Apie naudą ir kaip jį derėtų vartoti pasakoja Vaikų ligonines Vilniaus universitetinės ligoninės Santaros klinikų filialo gydytoja dietologė Žana Antonova.</b>
      </p>
      <p>Medus nuo cukraus skiriasi tuo, kad turi vitaminų. Jį rinktis žymiai geriau negu cukrų. Šis produktas vertinamas dėl daugiau nei trisdešimties jame esančių mineralų, mikroelementų.</p>
      <p>
        <b>Vitamino C šaltinis</b>
      </p>
      <p>Pasak Ž.Antonovos, medaus sudėtis išties panaši į cukraus. Todėl „saldųjį auksą“ ji pataria vartoti saikingai. „Apytiksliai keturi penktadaliai medaus – cukrai. Medus taip pat kaip cukrus turi būti valgomas ribotu kiekiu – maždaug iki trisdešimties gramų - du arbatinius šaukštelius - per dieną, - sako gydytoja ir priduria, kad tai jokiu būdu nenubraukia gerųjų medaus savybių.</p>
      <p>„Medus nuo cukraus skiriasi tuo, kad turi vitaminų. Jį rinktis žymiai geriau negu cukrų. Šis produktas vertinamas dėl daugiau nei trisdešimties jame esančių mineralų, mikroelementų. Ypač daug antioksidantų. Atskirai paminėti vertėtų vitaminą C – medus yra puikus jo šaltinis.“ Tiesa, medų galima ir sugadinti. „Nepatartina medaus dėti į karštą, tik ką užpiltą arbatą. Vitaminas C yra labai jautrus karščiui, jame praranda savo savybes. Tokiu atveju negauname to, ko tikimės“, - pastebi dietologė Žana Antonova.</p>
      <p>Medus gali būti nepamainomas pagalbininkas virtuvėje. „Verta turėti omenyje, kad medaus reikia naudoti mažiau nei cukraus, nes jis gerokai saldesnis ir didelį jo kiekį sudaro vanduo. Beje jis gali būti naudojamas ir gaminant mėsos patiekalus, kaip padažas jis tinka patiekalams pagardinti. Svarbu taip pat atsižvelgti į gaminimo būdą : kepant ant atviros ugnies, labai aukštoje temperatūroje medaus teigiamos savybes „išgaruoja“</p>
      <p>Reklama</p>
      <p>
        <b>Rekomendacijos vaikams</b>
      </p>
      <p>Liaudies medicinoje medus vartojamas ir kaip maistas, ir kaip vaistas, ir kaip kosmetikos produktas. Bandyta juo ir skausmą malšinti, ir žaizdas, votis dezinfekuoti. Graikai tikėjo, kad medus gali pailginti žmogaus gyvenimą. Laukinių bičių medų kopinėjo ir valgė jau pirmykščiai žmonės. Gydytoja vardija mediciniškai įrodytas šio produkto geradarystes. „Medus mažina oksidacinį stresą organizme ir apsaugo nuo širdies bei kraujagyslių ligų. Taip pat turi priešuždegiminį, priešmikrobinį poveikį.</p>
      <p>Mokslininkai tiria medaus deoksidacinį poveikį vėžiui, metastazėms. Pripažinta, kad vaikams jis slopina kosulį. Ypač jeigu yra vartojamas prieš miegą. Tuomet vaikas naktį mažiau kosti, palengvinamas jo miegas, - ne tik patarimais dalijasi dietologė, bet ir perspėja mamas. - Reikėtų atkreipti dėmesį, kad vaikams iki metų medus nėra rekomenduojamas dėl galimų botulino sporų. Vaikų virškinamasis traktas yra labai jautrus. Žinoma, medaus turėtų vengti jam alergiški. Jeigu nesate tikri, ar vaikas nėra alergiškas, iš pradžių reikėtų medaus duoti vos šiek tiek.“</p>
      <p>
        <b>Svarbu, kad būtų natūralus</b>
      </p>
      <p>Dažnai manoma, kad geras medus būtinai turi būti tirštas ir tąsus. Ž.Antonova patikina, kad sukietėjęs produktas nebūtinai siunčia signalą, jog yra nekokybiškas: „Medaus susicukravimas – natūralus procesas, jeigu produktas yra natūralus.“ Renkantis reikia atkreipti dėmesį, kad jis būtų natūralus, o ne „medaus gaminys“. „Jeigu medus yra dirbtinis, jis, deja, neturės tokio poveikio sveikatai“, - teigia pašnekovė.</p>
      <p>Šiandien nuo medaus pasiūlos gali ir galva susisukti. Liepų, kiaulpienių, aviečių, rapsų, dobilų, grikių, pievų... Ž.Antonova pastebi, kad pastaruoju metu ypač propaguojamas iš Naujosios Zelandijos gabenamas manuka medus, kurį bitės surenka tik iš ten augančio manuka krūmo. Tačiau gydytoja nesiima medaus rūšių lyginti tarpusavyje pagal gerąsias savybes, nė vienos rūšies netituluoja kaip geriausios. „Manau, kad tai daugiau skonio pasirinkimas“, - sako ji.</p>
      <p>Reklama</p>
      <p>
        <b>Verta žinoti</b>
      </p>
      <p>Jeigu perkate medų ne parduotuvėje, bet bijote likti apgauti, specialistų tikinimu, turėtumėte atkreipti dėmesį į šiuos dalykus: šviežias medus visada bus skystas. Laikui bėgant, dauguma medaus rūšių susikristalizuoja. Tad žiemos laikotarpiu kitokio medaus ir nevertėtų tikėtis. Skystas medus paprastai būna vasarą. Jeigu šaltuoju metų laiku perkate skystą medų, jis tikrai bus pašildytas, praradęs naudingąsias savybes. Jei medus nesubrandintas, jis gali pradėti rūgti, sluoksniuotis. Derėtų atkreipti dėmesį į medaus išvaizdą. Jeigu medaus masėje matyti horizontalūs sluoksniai, gali būti, kad tai - mišinys įvairaus medaus arba labai skysto. Pirkėjas turėtų suabejoti tokio medaus kokybe.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/laisvalaikis/ivairybes/bites-dar-nerodo-zenklu-kad-ruosiasi-ziemoti-1660808/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/parduotuviu-lentynas-netrukus-pasieks-siumetis-pavasarinis-medus/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/pirmasis-medsukis-nenuvyle-aviliai---pilni-medaus/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/vmvt-salies-bitininkai-tiekia-kokybiska-medu/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/bitininkai-siais-metais-medaus-bus-maziau/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/pavasaris-bitininkus-nuvyle/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/pasigedo-16-stiklainiu-medaus-1335463/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/lietuviskas-medus-kokybiskesnis-uz-importini/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>