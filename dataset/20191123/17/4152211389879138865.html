<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593937/%E0%A6%AD%E0%A6%BE%E0%A6%B0%E0%A6%A4%E0%A6%95%E0%A7%87-%E0%A6%86%E0%A6%B0%E0%A7%87%E0%A6%95%E0%A6%AC%E0%A6%BE%E0%A6%B0-%E0%A6%AC%E0%A7%8D%E0%A6%AF%E0%A6%BE%E0%A6%9F%E0%A6%BF%E0%A6%82%E0%A7%9F%E0%A7%87-%E0%A6%AA%E0%A6%BE%E0%A6%A0%E0%A6%BE%E0%A6%A4%E0%A7%87-%E0%A6%9A%E0%A6%BE%E0%A7%9F-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T17:20:00+00:00"/>
    <meta property="og:title" content="ভারতকে আরেকবার ব্যাটিংয়ে পাঠাতে চায় বাংলাদেশ"/>
    <meta property="og:description" content="প্রথম ইনিংসের মতোই দ্বিতীয় ইনিংসেও বাংলাদেশের ব্যাটিংয়ে ধস নেমেছিল। তবে শেষ সেশনে মুশফিকুর রহিম ও মাহমুদউল্লাহর ব্যাটে ভারতের সামনে প্রতিরোধ গড়ে সফরকারীরা। এতে করে দুই দিনে ম্যাচ শেষ হওয়ার শঙ্কা কাটিয়ে খেলা গড়ালো তৃতীয় দিনে। ৪ উইকেট হাতে রেখে এখনও ৮৯ রানে পিছিয়ে বাংলাদেশ। এখন তাদের..."/>
  </head>
  <body>
    <article>
      <h1>ভারতকে আরেকবার ব্যাটিংয়ে পাঠাতে চায় বাংলাদেশ</h1>
      <address><time datetime="2019-11-23T17:20:00+00:00">23 Nov 2019, 17:20</time> by <a rel="author">রবিউল ইসলাম, কলকাতা থেকে</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/23/266ea45189637b10cc670a44b1f62cd1-5dd96a0fb5e15.jpg"/>
        <figcaption>সংবাদ সম্মেলনে আল আমিন হোসেন</figcaption>
      </figure>
      <p>
        <b>প্রথম ইনিংসের মতোই দ্বিতীয় ইনিংসেও বাংলাদেশের ব্যাটিংয়ে ধস নেমেছিল। তবে শেষ সেশনে মুশফিকুর রহিম ও মাহমুদউল্লাহর ব্যাটে ভারতের সামনে প্রতিরোধ গড়ে সফরকারীরা। এতে করে দুই দিনে ম্যাচ শেষ হওয়ার শঙ্কা কাটিয়ে খেলা গড়ালো তৃতীয় দিনে। ৪ উইকেট হাতে রেখে এখনও ৮৯ রানে পিছিয়ে বাংলাদেশ। এখন তাদের পরিকল্পনা, ভারতকে দ্বিতীয় ইনিংসে ব্যাটিংয়ে পাঠানোর।</b>
      </p>
      <p>মুশফিকের হার না মানা ৫৯ রানে বাংলাদেশ ৩২.৩ ওভারে দ্বিতীয় দিনের খেলা শেষ করেছে ৬ উইকেটে ১৫২ রানে। প্রথম ইনিংসের চেয়ে বেশ আশা জাগানিয়া পারফরম্যান্স। দলের পেসার আল আমিন হোসেন জানালেন কঠিন সময় পার করে এসেছে বাংলাদেশ। আশাবাদী কণ্ঠে তিনি সাংবাদিকদের জানালেন দলের লক্ষ্যের কথা, ‘গোলাপি বলে ১ থেকে ৩০ ওভার খেলা কঠিন। ওই সময়টা আমরা পার করেছি। ইনিংস হার এড়াতে আমাদের আরও ৮৯ রান করতে হবে। আমরা যারা টেল এন্ডারে আছি, তারা সবাই মিলে চেষ্টা করবো ভারতকে আবার ব্যাট করতে পাঠানোর। আপাতত এটাই আমাদের লক্ষ্য।’</p>
      <p>ভারতের পেসারদের গতিময় বোলিংয়ে মাথায় আঘাত নিয়ে হাসপাতালে যেতে হয়েছে নাঈম হাসান, লিটন দাস ও মোহাম্মদ মিঠুনকে। এর কারণ টেকনিক্যাল বা বলের দৃষ্টিগোচরতা নয় মনে করেন আল আমিন, ‘টেকনিকে কোনও সমস্যা নেই। বল মাথায় আঘাত করতেই পারে। আমার মনে হয় না দেখতেও সমস্যা হয়েছে, কারণ আমিও ব্যাট করেছি।’</p>
      <p>অভিজ্ঞতায় পিছিয়ে থাকার কারণে ভারতের সঙ্গে পেরে উঠছে না বাংলাদেশ, এমন দাবি আল আমিনের, ‘ওদের বোলিং আক্রমণ দেখুন- সামি, উমেশ, ইশান্তরা জানে যে বল কোথায় ফেললে উইকেট নেওয়া যাবে। ৬০-৭০টা টেস্ট খেলে ফেলেছে ওরা। আমরা ৫-৬টার মতো। সেই হিসেবে ওরা এগিয়ে। ক্রিকেট খেলায় আপনাকে খুঁজে বের করতে হবে কীভাবে উইকেট নেওয়া যায়। এই ব্যাপারটা ওরা আমাদের চেয়ে বেশি করতে পেরেছে।’</p>
      <p>ক্রিকেটে বাংলাদেশের খেলোয়াড়রা আগে কখনও গোলাপি বলের মুখোমুখি হয়নি। আল আমিন মনে করেন, এই টেস্ট খেলার আগে প্রস্তুতিটা জরুরি ছিল খেলোয়াড়দের জন্য, ‘আমরা টি-টোয়েন্টিতে ছিলাম। সেখান থেকে লাল বল আর গোলাপি বলে খেলছি টেস্ট। সাধারণত এক ফরম্যাট থেকে আরেক ফরম্যটে খেলার আগে এক সপ্তাহের মতো সময় পেলে ভালো হয়। অনুশীলন ম্যাচ বা অনুশীলনের আরও সুযোগ থাকলে ভালো হতো।’</p>
      <p>ঘরোয়া ক্রিকেটে মানসম্মত ব্যাটসম্যান নেই বলে পেসারদের প্রস্তুতি নিতে সমস্যা হচ্ছে বললেন ৩ উইকেট নেওয়া এই পেসার, ‘ঘরোয়া ক্রিকেট ও আন্তর্জাতিক ক্রিকেটের মানে আকাশ-পাতাল পার্থক্য। বিরাট কোহলি ও রোহিত শর্মা বিশ্বমানের ব্যাটসম্যান।  আমি যখন ঘরোয়া ক্রিকেট খেলবো, তখন তো আর তাদের মতো শীর্ষমানের ব্যাটসম্যান পাবো না।  আমার কাছে মনে হয়, এই ধরনের ম্যাচ খেললে আমরা বেশি অভিজ্ঞতা অর্জন করবো।’</p>
      <footer>/আরআই/এফএইচএম/</footer>
    </article>
  </body>
</html>