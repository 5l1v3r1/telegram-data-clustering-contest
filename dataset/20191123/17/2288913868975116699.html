<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191123_04732522"/>
    <meta property="og:site_name" content="De Standaard"/>
    <meta property="article:published_time" content="2019-11-23T17:29:00+00:00"/>
    <meta property="og:title" content="Bijna 50.000 Fransen betogen in Parijs tegen geweld op vrouwen"/>
    <meta property="og:description" content="In Parijs hebben zaterdagnamiddag 49.000 mensen betoogd tegen geweld op vrouwen. Dat blijkt uit een telling van een studiebureau op vraag van Franse media...."/>
  </head>
  <body>
    <article>
      <h1>Bijna 50.000 Fransen betogen in Parijs tegen geweld op vrouwen</h1>
      <address>
        <time datetime="2019-11-23T17:29:00+00:00">23 Nov 2019, 17:29</time>
      </address>
      <p>
        <b>In Parijs hebben zaterdagnamiddag 49.000 mensen betoogd tegen geweld op vrouwen. Dat blijkt uit een telling van een studiebureau op vraag van Franse media. De actie werd georganiseerd door het feministisch collectief #NousToutes.</b>
      </p>
      <p>Het collectief hoopt de regering zo ertoe aan te zetten maatregelen te treffen. Veel van de betogers droegen paarse spandoeken of borden mee. Ook in verschillende andere Franse steden waren er betogingen.</p>
      <p>Volgens de organisatie zelf kwamen in Parijs dubbel zoveel vrouwen op straat. Alle acties samen trokken dan weer 150.000 betogers, zeggen ze. #NousToutes heeft het dan ook over ‘de grootste mars tegen seksistisch en seksueel geweld in de Franse geschiedenis’.</p>
      <p>In Frankrijk zijn sinds begin dit jaar zeker 116 vrouwen vermoord door hun partner. De activisten hebben het over zeker 137 vrouwen. In heel 2018 kwamen, volgens officiële cijfers, 121 vrouwen om door partnergeweld. De Franse staatssecretaris voor de gelijkheid tussen man en vrouw Marlène Schiappa startte daarop in de zomer een rondetafel op. Maandag worden de resultaten van die rondetafel bekendgemaakt.</p>
      <p>In Rome zijn dan weer enkele tienduizenden mensen op straat gekomen om een einde te vragen aan geweld op vrouwen. De betoging in Rome werd georganiseerd door de feministische vereniging Non Una Di Meno (niet één meer). Het was al het vierde jaar dat de betoging georganiseerd werd. De namen van de 94 vrouwen die volgens Non Una Di Meno sinds januari in Italië zijn omgekomen door partnergeweld, werden tijdens de actie afgeroepen. De voorbije vijf jaar werden, volgens het statistiekbureau, in Italië 538.000 vrouwen het slachtoffer van fysiek of seksueel misbruik door hun partner.</p>
      <p>In Brussel staat zondag een betoging tegen geweld tegen vrouwen gepland. Maandag is ook de Internationale Dag voor de Uitbanning van Geweld tegen Vrouwen.</p>
      <figure>
        <img src="https://static.standaard.be/Assets/Images_Upload/2019/11/23/a102e412-0e16-11ea-9005-c5feac6d461c_web_scale_0.0727273_0.0727273__.jpg?maxheight=513&amp;maxwidth=767&amp;scale=both"/>
        <figcaption>Foto: EPA-EFE</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/23/a5b7d760-0e16-11ea-9005-c5feac6d461c_web_scale_0.0727273_0.0727273__.jpg?maxheight=513&amp;maxwidth=767&amp;scale=both"/>
        <figcaption>Foto: EPA-EFE</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/23/aa717766-0e16-11ea-9005-c5feac6d461c_web_scale_0.1049869_0.1049869__.jpg?maxheight=513&amp;maxwidth=767&amp;scale=both"/>
        <figcaption>Foto: REUTERS</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/23/acd654fe-0e16-11ea-9005-c5feac6d461c_web_scale_0.0727273_0.0727273__.jpg?maxheight=513&amp;maxwidth=767&amp;scale=both"/>
        <figcaption>Foto: EPA-EFE</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/23/98a0e33c-0e16-11ea-9005-c5feac6d461c_web_scale_0.0712758_0.0712758__.jpg?maxheight=513&amp;maxwidth=767&amp;scale=both"/>
        <figcaption>Foto: AFP</figcaption>
      </figure>
    </article>
  </body>
</html>