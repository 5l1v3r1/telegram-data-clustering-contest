<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/474360-jestesmy-wyspa"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T17:36:53+00:00"/>
    <meta property="og:title" content="Jesteśmy wyspą. Człowiek jest szczęściarzem, bo mieszka w Polsce, wyspie normalności w butwiejącej Europie"/>
    <meta property="og:description" content="Gdy więc człowiek w samym sercu łacińskiej chrześcijańskiej cywilizacji widzi objawy jej upadku – pusty kościół i gejów wywieszających tęczowe flagi na ulicy – to zaczyna zdawać sobie sprawę, iż jest szczęściarzem, b..."/>
  </head>
  <body>
    <article>
      <h1>Jesteśmy wyspą. Człowiek jest szczęściarzem, bo mieszka w Polsce, wyspie normalności w butwiejącej Europie</h1>
      <address><time datetime="2019-11-23T17:36:53+00:00">23 Nov 2019, 17:36</time> by <a rel="author" href="https://wpolityce.pl/autorzy/758-tomasz-lysiak" target="_blank">Tomasz Łysiak</a></address>
      <p>Msze św. we włoskich kościołach to dla mnie zawsze piękne przeżycie – szczególnie w takich świątyniach, które są wspaniałymi zabytkami kultury i sztuki. Człowiek uczestniczy w Chrystusowym misterium i jednocześnie czuje się uniesiony pięknem samego miejsca. Słowa Ewangelii brzmią jeszcze mocniej, gdy się zna i rozumie rangę znajdujących się w kościele świadectw przeszłości. Tak jak choćby w katedrze w Salerno, gdzie są zarówno grób św. Mateusza, jak i miejsce pochówku wspaniałego papieża Grzegorza VII. Niestety w Salerno, w trakcie niedzielnej sumy gromadzi się ok. 30–40 uczestników mszy.</p>
      <p>Z kolei gdy byliśmy na mszy św. w katedrze mediolańskiej, to garstka wiernych odgrodzona była specjalnymi linami od tłumu turystów, którzy robili zdjęcia chrześcijanom, jakby byli oni jakimś wymierającym gatunkiem.</p>
      <p>Oczywiście te pojedyncze doświadczenia nie mogą stanowić żadnej podstawy do ujęć statystycznych, ale zbyt wiele razy byliśmy w Italii na mszy św. w pustej świątyni, by móc powiedzieć, iż to przypadek, że nie ma ludzi w kościołach. Ostatnio takim doświadczeniem był nasz udział w niedzielnej Eucharystii w rzymskiej bazylice San Clemente. Bazylika to prawdziwa perła, przede wszystkim z racji zachowanych kilku mieszczących się pod ziemią poziomów. Jest tam więc kościół z IV w. na „pierwszym piętrze” poniżej poziomu ulicy, pod nim kolejne „piętro”, rzymskie, ze świątynią Mitry, a jeszcze pod nią pozostałości budynków, w których zapewne bywał św. Piotr. Do tego dodać trzeba freski, płaskorzeźby czy wreszcie były grobowiec św. Cyryla i ołtarz z jego relikwią. Na niedzielnej Eucharystii znów niestety była dosłownie garstka ludzi. I to pomimo świetnej posługi duszpasterskiej tamtejszych oo. dominikanów. Po wyjściu z kościoła można pójść ulicą San Giovanni in Laterano wprost do Koloseum. Na tym odcinku ulicy rządzą gejowskie knajpy, sklepy i hotele. Dwa różne światy.</p>
      <p>
        <b>Gdy więc człowiek w samym sercu łacińskiej chrześcijańskiej cywilizacji widzi objawy jej upadku – pusty kościół i gejów wywieszających tęczowe flagi na ulicy – to zaczyna zdawać sobie sprawę, iż jest szczęściarzem, bo mieszka w Polsce, wyspie normalności w butwiejącej Europie.</b>
      </p>
      <p>
        <i>Felieton opublikowany w tygodniku „Sieci” nr 46/2019</i>
      </p>
    </article>
  </body>
</html>