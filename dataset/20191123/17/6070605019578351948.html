<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/futbol/espanyol-ludmila-charlyn-atletico-primera-iberdrola-barca_0_2349365253.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T17:56:19+00:00"/>
    <meta property="og:title" content="L'Espanyol no pot contra el nou líder de la Primera Iberdrola"/>
    <meta property="og:description" content="Sosa obre la llauna i Charlyn sentencia perquè l'Atlètic superi provisionalment el Barça"/>
  </head>
  <body>
    <article>
      <h1>L'Espanyol no pot contra el nou líder de la Primera Iberdrola</h1>
      <h2>Sosa obre la llauna i Charlyn sentencia perquè l'Atlètic superi provisionalment el Barça</h2>
      <address>
        <time datetime="2019-11-23T17:56:19+00:00">23 Nov 2019, 17:56</time>
      </address>
      <p>L'Atlètic de Madrid dormirà líder de la Primera Iberdrola aquesta nit. Les matalasseres s'han desfet de l'Espanyol per 3-0 i traslladen la pressió de no fallar al Barça, que rep aquest diumenge el Deportivo Abanca a l'estadi Johan Cruyff (12h) per mirar de recuperar el lideratge. Les blaugranes començaven la jornada amb un punt d'avantatge sobre les madrilenyes, que ara se separen a dos punts al capdavant de la taula.</p>
      <p>Vicky Losada i Lieke Martens seran les principals novetats del Barça de Lluís Cortés aquest migdia de diumenge. Les dues han rebut l'alta mèdica aquesta setmana, després de moltes setmanes lesionades i podrien reaparèixer contra el Dépor. </p>
      <p>Li ha costat consumar el triomf a l'Atlètic de Madrid, tot i que de seguida s'ha avançat en el marcador amb un gol d'Ángela Sosa, que ha rematat a plaer una assistència de Ludmila da Silva. Tot i veure's per sota i encaixar un parell de bones ocasions del rival, l'Espanyol ha mantingut el seu pla atrevit i ofensiu, amb una pressió cos a cos a tot el camp que ha anat afegint nervis a l'equip madrileny. Algunes imprecisions han anat desestabilitzant l'equip de Pablo López, que no ha pogut evitar que l'Espanyol anés sumant alguna rematada amb el pas dels minuts. Eren massa tímides, inofensives, però suficients perquè les blanc-i-blaves trobessin una mínima confiança per seguir-ho intentant.</p>
      <p>A la segona meitat, les forces s'han desigualat més. L'esforç físic ha castigat les periquites, que han patit molt més per controlar les pujades de Menayo, les escapades de Ludmila i l'impacte golejador de Charlyn. La mexicana ha avisat amb un remat al travesser, però prop del minut 70 ha encertat i ha batut Mimi per dibuixar el 2-0. El gol ha matat l'Espanyol, que ha encaixat un tercer gol minuts més tard, obra de la mateixa Charlyn.</p>
      <p>L'Espanyol es manté a la cua de la classificació amb un sol punt. A més, les periquites han vist com aquesta jornada ja han puntuat l'Sporting de Huelva i el Tacón, dos dels rivals que rondaven la zona baixa de la taula. L'equip andalús, que ha derrotat 2-0 el Madrid CFF, queda ara amb 9 punts i l'equip madrileny, que ha guanyat davant la Reial Societat (3-1), amb 8.</p>
    </article>
  </body>
</html>