<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392396-%d7%9e%d7%99%d7%93-%d7%91%d7%a0%d7%99-%d7%92%d7%a0%d7%a5-%d7%9e%d7%aa%d7%99%d7%99%d7%97%d7%a1-%d7%9c%d7%9b%d7%aa%d7%91-%d7%94%d7%90%d7%99%d7%a9%d7%95%d7%9d-%d7%9e%d7%95%d7%9c-%d7%a0%d7%aa%d7%a0%d7%99"/>
    <meta property="og:site_name" content="סרוגים"/>
    <meta property="article:published_time" content="2019-11-23T17:56:55+00:00"/>
    <meta property="og:title" content="גנץ קורא לחברי הליכוד: &quot;זה הזמן להשמיע את קולכם&quot;"/>
    <meta property="og:description" content="לראשונה מאז הגשת כתב האישום, יו&quot;ר כחול לבן תקף את ההסתה של נתניהו וקרא לבכירי הליכוד: &quot;זה הזמן להשמיע את קולכם. מי שהוביל מסע הסתה שנגמר באסון לאומי כבד, צריך לדעת את מחירן של מילים העלולות להפוך לכדורי מוות&quot;"/>
  </head>
  <body>
    <article>
      <h1>גנץ קורא לחברי הליכוד: "זה הזמן להשמיע את קולכם"</h1>
      <h2>לראשונה מאז הגשת כתב האישום, יו"ר כחול לבן תקף את ההסתה של נתניהו וקרא לבכירי הליכוד: "זה הזמן להשמיע את קולכם. מי שהוביל מסע הסתה שנגמר באסון לאומי כבד, צריך לדעת את מחירן של מילים העלולות להפוך לכדורי מוות"</h2>
      <address><time datetime="2019-11-23T17:56:55+00:00">23 Nov 2019, 17:56</time> by <a rel="author">, חדשות סרוגים</a></address>
      <p>לראשונה מאז ההחלטה על הגשת כתב אישום נגד ראש הממשלה בנימין נתניהו, יו"ר כחול לבן בני גנץ נושא הערב (מוצ"ש) הצהרה לתקשורת בה צפוי להתייחס לפלונטר הפוליטי ולמאמצי הרכבת הממשלה על רקע ההתפתחויות המשפטיות.  את דבריו נשא בהפגנה נגד ראש הממשלה בתל אביב.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FBeGantz%2Fvideos%2F698826147276257%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>"מדינת ישראל היא מדינה חזקה, אף אחד ממנהיגי המדינה, מימין ומשמאל, לא העז לחשוב שהמדינה היא שלו ובלעדיו אין למדינה זכות קיום. אף אחד לא העלה בדעתו לשסות איש באחיו, להסית איש באחיו, ולקרוא במפורש וברמז לפגיעה של איש באחיו" אמר גנץ. "הקשבתי כאוב וגאה לדברי היועמ"ש, בנימין נתניהו הוא אכן פטריוט ישראלי שהקדיש את מרב חייו לחיזוק המדינה – אבל פטריוט אמיתי לא היה מחזיק את ישראל כבני ערובה למאבקו המשפטי".</p>
      <p>"מדינת ישראל ואזרחי ישראל אינם בבעלותו של אף מנהיג. מי שדרך ומעך על יריבו הפוליטיים לאורך כל חייו הפוליטיים, הוא האחרון שיכול כעת לגייס את תמיכת הציבור להסיט נגד חוקרים, שופטים ופרקליטים. נתניהו הוא זה שעבר מאולפן לאולפן, שמח לאידו של אהוד אולמרט וקרא לו להתפטר. הוא זה שאמר שראש ממשלה ששקוע עד צוואר בחקירות, קיים חשש שיקבע החלטות על בסיס ההישרדות האישי שלו ולא האינטרס הלאומי. מי שהוביל מסע הסתה קשה וכואב נגד ראש הממשלה יצחק רבין שנגמר באסון לאומי כבד צריך לדעת היטב את מחירו המסוכן של מילים שיכולות להפוך לכדורי מוות".</p>
      <p>אני קורא לחברי הליכוד: אני מכבד אתכם, ואני קורא לשותפות איתכם. גם אם אינינו מסכימים על הכל, צריך להיות שותפים לערכים של שותפות וציוניות, ושל ביטחון ללא צרות. זה הזמן להניח את האיומים והפחדים בצד, ולהצעיד את כולם לעידן חדש של ריפוי והחלמה. לאור הנסיבות אני קורא להקים ממשלת אחדות רחבה ככל שניתן בראשותי. אני אכהן בשנתיים הראשונות בזמן שנתניהו מטפל בענייניו המשפטיים. אם יזוכה, יוכל לחזור לראשות הממשלה. זו הדרך היחידה למנוע בחירות מיותרות שרק אדם אחד רוצה בהם, בניגוד לרצון וצרכי העם. מנהיגי הליכוד, זה הזמן להשמיע את קולכם".</p>
      <p>הימים האחרונים לא מותירים מקום לספק – נתניהו מסתכן בהצתת מלחמת אחים בינינו. מול קריאות השנאה וההסתה אני עומד כאן לפניכם ואומר: הגיע הזמן לנקות את החברה הישראלית משנאה. הגיעה העת לרפא את החברה הישראלית ממחלת הפילוג הפנימי, שהפכה לאיום פנימי קיומי. הגיע הזמן למנהיגות אחרת. תם עידן השנאה ונפתח עידן המנהיגות המאחדת. ישראל חזקה מכל יריב ומכל מנהיג".</p>
      <figure>
        <img src="https://www.srugim.co.il/i/wp-content/uploads/2019/11/F191120TNFF09__w1980.jpg"/>
      </figure>
      <h4>עוד באותו נושא</h4>
      <h3>כחול לבן דורשים מנתניהו להתפטר מתפקידיו כשר</h3>
      <p>לכתבה המלאה בסרוגים &gt;<br/>15</p>
      <p>אמש סיעת כחול לבן פנתה לראש הממשלה וליועץ המשפטי לממשלה ד״ר אביחי מנדלבליט, בדרישה כי נתניהו יתפטר באופן מיידי מכל תפקידיו כשר בממשלה. בפנייתם הדגישו באי הכוח של סיעת כחול לבן כי ״על פי החלטות בית המשפט העליון בשבתו כבג״צ, שר המוגש כנגדו כתב אישום לא יוכל להמשיך ולכהן בתפקידו, ולפיכך חלה עליך חובה לסיים לאלתר את תפקידיך השונים כשר בממשלת ישראל״.</p>
      <p>הדרישה של כחול לבן היא כהמשך לחוות הדעת שפרסמנו בסרוגים לפני עשרה חודשים, ממנה עולה כי במקרה של כתב אישום נתניהו יוכל לשמש כראש ממשלה, אך בעקבות 'הלכת פנחסי' הוא יידרש לוותר על כל תפקידיו הנוספים בממשלה. כרגע מחזיק נתניהו בתיק הרווחה (בעקבות התפטרותו של חיים כץ) החקלאות (בעקבות התפטרות אורי אריאל) והתפוצות (בעקבות פיטורי נפתלי בנט).</p>
    </article>
  </body>
</html>