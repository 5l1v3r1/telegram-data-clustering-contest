<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/afta-ine-ta-35-meli-tis-spiras-ton-liston"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T17:00:00+00:00"/>
    <meta property="og:title" content="Αυτά είναι τα 35 μέλη της σπείρας των ληστών"/>
    <meta property="og:description" content="Η Διεύθυνση Ασφάλειας Αττικής, μετά από συστηματική έρευνα, κατάφερε να βάλει τέλος στη δράση πολυμελούς εγκληματικής οργάνωσης που διέπραττε συστηματικά ληστείες και κλοπές στην ευρύτερη περιοχή του κέντρου της Αθήνας."/>
  </head>
  <body>
    <article>
      <h1>Αυτά είναι τα 35 μέλη της σπείρας των ληστών</h1>
      <address>
        <time datetime="2019-11-23T17:00:00+00:00">23 Nov 2019, 17:00</time>
      </address>
      <p>Η Διεύθυνση Ασφάλειας Αττικής, μετά από συστηματική έρευνα, κατάφερε να βάλει τέλος στη δράση πολυμελούς εγκληματικής οργάνωσης που διέπραττε συστηματικά ληστείες και κλοπές στην ευρύτερη περιοχή του κέντρου της Αθήνας.</p>
      <p>Για την εξάρθρωση της εγκληματικής οργάνωσης προηγήθηκε πλήρης «χαρτογράφηση» της δραστηριότητας των μελών της και του τρόπου δράσης τους ( modus operandi ).</p>
      <p>Όπως προέκυψε, η εγκληματική οργάνωση δρούσε τουλάχιστον από τον Μάρτιο του 2019 και δραστηριοποιούνταν κυρίως στις περιοχές του Συντάγματος, της Ακρόπολης, των Εξαρχείων, της Ομόνοιας και του Νέου Κόσμου, αλλά και στην ευρύτερη περιοχή του κέντρου της Αθήνας.</p>
      <figure>
        <a href="https://www.zougla.gr/image.ashx?fid=2773637">
          <img src="https://www.zougla.gr/image.ashx?fid=2773637"/>
        </a>
      </figure>
      <p>Τα μέλη της οργάνωσης «στόχευαν» κυρίως διερχόμενους πεζούς, τουρίστες-επισκέπτες και σταθμευμένα οχήματα, αφαιρώντας χρήματα, τιμαλφή, ηλεκτρονικές συσκευές και προσωπικά αντικείμενα.</p>
      <p>Ως προς τον τρόπο δράσης τους, για τις ληστείες και κλοπές σε βάρος πεζών, λειτουργούσαν με «ομάδες κρούσης», από τουλάχιστον τρία άτομα με συγκεκριμένους ρόλους.</p>
      <figure>
        <a href="https://www.zougla.gr/image.ashx?fid=2773639">
          <img src="https://www.zougla.gr/image.ashx?fid=2773639"/>
        </a>
      </figure>
      <p>Το πρώτο και πιο έμπειρο άτομο ήταν επιφορτισμένο να εντοπίσει τον «στόχο», συνήθως άτομα προχωρημένης ηλικίας, γυναίκες καθώς και άτομα νεαρότερης ηλικίας με μειωμένη σωματική διάπλαση, ενώ προτιμούσαν να δρουν σε απομονωμένα-απόμερα σημεία.</p>
      <figure>
        <a href="https://www.zougla.gr/image.ashx?fid=2773638">
          <img src="https://www.zougla.gr/image.ashx?fid=2773638"/>
        </a>
      </figure>
      <p>Στις περισσότερες περιπτώσεις εκμεταλλεύονταν το συνωστισμό και με γρήγορες κινήσεις αφαιρούσαν όλα τα αντικείμενα ή μέρος αυτών, δίχως να γίνουν αντιληπτοί.</p>
      <figure>
        <a href="https://www.zougla.gr/image.ashx?fid=2773640">
          <img src="https://www.zougla.gr/image.ashx?fid=2773640"/>
        </a>
      </figure>
      <figure>
        <a href="https://www.zougla.gr/image.ashx?fid=2773641">
          <img src="https://www.zougla.gr/image.ashx?fid=2773641"/>
        </a>
      </figure>
      <figure>
        <a href="https://www.zougla.gr/image.ashx?fid=2773642">
          <img src="https://www.zougla.gr/image.ashx?fid=2773642"/>
        </a>
      </figure>
      <figure>
        <a href="https://www.zougla.gr/image.ashx?fid=2773643">
          <img src="https://www.zougla.gr/image.ashx?fid=2773643"/>
        </a>
      </figure>
      <p>Σε ό,τι αφορά στις κλοπές από σταθμευμένα αυτοκίνητα, τα μέλη της οργάνωσης τα επέλεγαν με ιδιαίτερη προσοχή, ανάλογα με το βαθμό παλαιότητας και τα αντικλεπτικά συστήματα που έφεραν, ενώ προτιμούσαν οχήματα που ήταν παρκαρισμένα σε απόμερα σημεία. Αφού επέλεγαν το «όχημα-στόχο», παραβίαζαν τις κλειδαριές ή έσπαζαν τα φινιστρίνια και αφαιρούσαν όλα τα πολύτιμα αντικείμενα.</p>
      <figure>
        <a href="https://www.zougla.gr/image.ashx?fid=2773644">
          <img src="https://www.zougla.gr/image.ashx?fid=2773644"/>
        </a>
      </figure>
      <p>Σε όλες τις περιπτώσεις, λάμβαναν προληπτικά μέτρα αντιπαρακολούθησης και έχοντας άριστη γνώση της γεωγραφικής διαμόρφωσης των περιοχών όπου δρούσαν, φρόντιζαν να ενσωματώνονται στο πλήθος παραμένοντας αθέατοι. Παράλληλα, ένα μέλος από κάθε ομάδα αναλάμβανε ρόλο «τσιλιαδόρου», προκειμένου να ενημερώνει τους υπόλοιπους για ενδεχόμενη αστυνομική παρουσία.</p>
      <figure>
        <a href="https://www.zougla.gr/image.ashx?fid=2773645">
          <img src="https://www.zougla.gr/image.ashx?fid=2773645"/>
        </a>
      </figure>
      <p>Μετά την αφαίρεση των αντικειμένων, απομακρύνονταν από το σημείο με γρήγορες κινήσεις και παρέδιδαν αμέσως τα κλοπιμαία σε συνεργό τους, που δεν είχε εμπλακεί στην κλοπή ή τη ληστεία.</p>
      <figure>
        <a href="https://www.zougla.gr/image.ashx?fid=2773647">
          <img src="https://www.zougla.gr/image.ashx?fid=2773647"/>
        </a>
      </figure>
      <p>Τα κλοπιμαία τα διοχέτευαν σε δίκτυο κλεπταποδόχων, το οποίο είχαν αναπτύξει, επτά (7) από τους οποίους περιλαμβάνονται στους συλληφθέντες. Μάλιστα, στο πλαίσιο της έρευνας εξακριβώθηκε πλήρως η διαδικασία διοχέτευσης των κλοπιμαίων από τους φυσικούς αυτουργούς στους κλεπταποδόχους, σε συγκεκριμένους χώρους στο κέντρο της Αθήνας.</p>
      <figure>
        <a href="https://www.zougla.gr/image.ashx?fid=2773646">
          <img src="https://www.zougla.gr/image.ashx?fid=2773646"/>
        </a>
      </figure>
      <p>Στις έρευνες που πραγματοποιήθηκαν βρέθηκαν και κατασχέθηκαν:</p>
      <p>(169) κινητά τηλέφωνα,</p>
      <p>(53) ηλεκτρονικές συσκευές tablet,</p>
      <p>(228) εξαρτήματα κινητών τηλεφώνων,</p>
      <p>(16) μαχαίρια, πτυσσόμενα στιλέτα και σουγιάδες,</p>
      <p>(115) κάρτες SIM,</p>
      <p>χρηματικό ποσό (1.790) ευρώ,</p>
      <p>(2) τηλεοράσεις και</p>
      <p>πλήθος κοσμημάτων.</p>
      <p>Η αξία των αφαιρεθέντων αντικειμένων και χρηματικών ποσών υπολογίζεται ότι ξεπερνά τις (180.000) ευρώ.</p>
      <p>Αξίζει να σημειωθεί ότι από το 2010 τα μέλη της οργάνωσης έχουν απασχολήσει κατ’ επανάληψη τις διωκτικές Αρχές για παρόμοια αδικήματα και έχουν συλληφθεί συνολικά πάνω από (200) φορές.</p>
      <figure>
        <img src="https://www.zougla.gr/image.ashx?fid=2773648"/>
      </figure>
    </article>
  </body>
</html>