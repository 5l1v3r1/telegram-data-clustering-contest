<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607262"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T17:41:00+00:00"/>
    <meta property="og:title" content="เทพไท ย้ำ ปชป.เสนอชื่อ&quot;อภิสทธิ์&quot; ชิงเก้าอี้ประธานกมธ.แก้รธน."/>
    <meta property="og:description" content="ส.ส.นครศรีธรรมราช ยัน ปชป.เสนอชื่อ&quot;อภิสทธิ์&quot; ชิงเก้าอี้ประธานกมธ.แก้รธน. ลั่นหาก พปชร.ขอตำแหน่งนี้โดยอ้างสิทธิ์ในการเป็นพรรคแกนนำรัฐบาล ก็เตรียมที่จะเสนอพรรคสงวนสิทธิ์"/>
  </head>
  <body>
    <article>
      <h1>เทพไท ย้ำ ปชป.เสนอชื่อ"อภิสทธิ์" ชิงเก้าอี้ประธานกมธ.แก้รธน.</h1>
      <address><time datetime="2019-11-23T17:41:00+00:00">23 Nov 2019, 17:41</time> by <a rel="author">PostToday</a></address>
      <p>ส.ส.นครศรีธรรมราช ยัน ปชป.เสนอชื่อ"อภิสทธิ์" ชิงเก้าอี้ประธานกมธ.แก้รธน. ลั่นหาก พปชร.ขอตำแหน่งนี้โดยอ้างสิทธิ์ในการเป็นพรรคแกนนำรัฐบาล ก็เตรียมที่จะเสนอพรรคสงวนสิทธิ์</p>
      <p>เมื่อวันที่ 23 พ.ค. นายเทพไท เสนพงศ์ ส.ส.นครศรีธรรมราช พรรคประชาธิปัตย์ ได้ facebook live จากสภากาแฟ ตลาดคอกวัว อ.จุฬาภรณ์ เรื่อง การพิจารณาญัตติตั้งคณะกรรมาธิการวิสามัญศึกษาปัญหาและแนวทางแก้ไขรัฐธรรมนูญ ว่าในการประชุมสภาฯ วันที่27-28 พ.ย.นี้ จะมีการพิจารณาญัตตินี้ ต่อจากการลงมติญัตติการตั้งคณะกรรมาธิการวิสามัญศึกษาปัญหาการใช้มาตรา 44 ของคสช. ต่อจากนั้นจะเป็นการพิจารณาญัตติตั้งคณะกรรมาธิการศึกษาปัญหาและแนวทางแก้ไขรัฐธรรมนูญต่อไป</p>
      <p>ส่วนตำแหน่งประธานคณะกรรมาธิการวิสามัญชุดนี้ พรรคประชาธิปัตย์ ยังคงยืนยันที่จะเสนอชื่อ นายอภิสิทธิ์ เวชชาชีวะ เป็นประธานคณะกรรมาธิการ และมอบหมายให้นายชินวรณ์ บุณยเกียรติ ประธานวิปของพรรคประชาธิปัตย์ ไปขอความชัดเจน จากมติวิปของรัฐบาล ว่าจะสนับสนุนนายอภิสิทธิ์ เวชชาชีวะ เป็นประธานคณะกรรมาธิการฯหรือไม่ซึ่งจากการที่ตนได้พบกับนายวิรัช รัตนเศรษฐ์ ประธานวิปรัฐบาลเมื่อวานนี้(22 พย.) ยังยืนยันชื่อนายสุชาติ ตันเจริญ รองประธานสภาผู้แทนราษฎร คนที่1 เป็นประธานคณะกรรมาธิการฯชุดนี้ แต่กระแสข่าวล่าสุดระบุว่าอาจจะมีการเปลี่ยนแปลงเป็นการเสนอชื่อ นายไพบูลย์ นิติตะวัน เป็นประธานคณะกรรมาธิการแทน ก็เป็นสิทธิ์และเรื่องภายในของพรรคพลังประชารัฐ ที่จะเสนอบุคคลใดก็ได้ตามที่เห็นสมควร แต่อยากจะให้พิจารณาถึงความเหมาะสม ของบุคคลที่จะมาทำหน้าที่สำคัญในครั้งนี้ อยากจะให้ฟังเสียงสะท้อนจากทุกภาคส่วนของสังคมด้วย หรือจะให้สำนักโพลสำรวจความเห็นของประชาชน ว่าระหว่างนายอภิสิทธิ์ เวชชาชีวะ กับนายสุชาติ ตันเจริญ หรือนายไพบูลย์ นิติตะวัน ใครมีความเหมาะสมกับตำแหน่งประธานคณะกรรมาธิการชุดนี้ มากกว่ากัน</p>
      <p>ทั้งนี้ ในสัปดาห์นี้มีการประชุม ส.ส.ของพรรคประชาธิปัตย์ ตนก็จะสอบถามถึงความชัดเจนของตัวบุคคลที่จะมาเป็นประธานคณะกรรมาธิการวิสามัญชุดนี้ด้วย ถ้าหากว่าพรรคพลังประชารัฐจะขอสิทธิ์ความเป็นพรรคใหญ่ หรือพรรคแกนนำของรัฐบาลเพื่อขอตำแหน่งประธานคณะกรรมาธิการในครั้งนี้ ในโอกาสต่อไปตนก็จะขอเสนอพรรคประชาธิปัตย์ให้ใช้สิทธิ์ ในฐานะพรรคเล็กหรือพรรคร่วมรัฐบาล ขอสงวนสิทธิ์ในการกระทำการใดๆ ตามจุดยืนและแนวทางของพรรคประชาธิปัตย์บ้าง</p>
    </article>
  </body>
</html>