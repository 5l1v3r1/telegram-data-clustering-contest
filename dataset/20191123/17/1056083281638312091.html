<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201038/%D8%A8%D8%A7%D9%87%D9%86%D8%B1-%D8%AD%D9%85%D8%A7%DB%8C%D8%AA-%D8%B1%D9%87%D8%A8%D8%B1%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%86%D8%B4%D8%A7%D9%86-%D8%AF%D8%A7%D8%AF-%D9%85%D9%85%D9%84%DA%A9%D8%AA-%D8%A8%DB%8C-%D8%B5%D8%A7%D8%AD%D8%A8"/>
    <meta property="og:site_name" content="ایسنا"/>
    <meta property="article:published_time" content="2019-11-23T17:38:40+00:00"/>
    <meta property="og:title" content="باهنر: حمایت رهبری از افزایش قیمت بنزین نشان داد مملکت بی‌صاحب نیست"/>
    <meta property="og:description" content="دبیرکل جامعه اسلامی مهندسین گفت: جوانمردی رهبری برای حمایت از طرح افزایش قیمت بنزین قابل توجه بود که نشان داد مملکت بی صاحب نیست و مجموعه نظام پشت این طرح است."/>
  </head>
  <body>
    <article>
      <h1>باهنر: حمایت رهبری از افزایش قیمت بنزین نشان داد مملکت بی‌صاحب نیست</h1>
      <address><time datetime="2019-11-23T17:38:40+00:00">23 Nov 2019, 17:38</time> by <a rel="author">علیرضا قربانی</a></address>
      <p>دبیرکل جامعه اسلامی مهندسین گفت: جوانمردی رهبری برای حمایت از طرح افزایش قیمت بنزین قابل توجه بود که نشان داد مملکت بی صاحب نیست و مجموعه نظام پشت این طرح است.</p>
      <p>به گزارش ایسنا، محمدرضا باهنر، شامگاه شنبه (۲ آذر) طی سخنانی در نشست ماهانه جامعه اسلامی مهندسین با اشاره به فرارسیدن هفته بسیج گفت: بسیج همه جا حضور فعال دارد و امروز بیش از گذشته، تیغی در گلوی دشمنان از جمله آمریکا و رژیم صهیونیستی است.</p>
      <p>دبیرکل جامعه اسلامی مهندسین با اشاره به تخریب اموال عمومی در روزهای اخیر بعد از اعتراضات به افزایش قیمت بنزین، اظهار کرد: نام بسیج در قلب دشمنان وحشت انداخت و به سرعت اغتشاشات جمع شد.  همان‌طور که در سال ۸۸ بعد از آمدن اسم بسیج، قائله جمع شد.</p>
      <p>وی با تاکید بر اینکه باید از سیستم های اطلاعاتی و امنیتی کشور خواست تا نتایج بررسی ها درباره عوامل اغتشاشات را هرچه زودتر به اطلاع مردم برسانند، تصریح کرد: چرا سیستم اطلاعاتی کشور، افراد معدودی که صحنه گردان حوادث بودند را پیش از اقدام، رصد و مهار نکرده بود؟ گروه های چهار تا پنج نفره آموزش دیده پشت ناآرامی های تهران و شهرستان ها بودند و طراح اغتشاشات، یک گروه حرفه‌ای و آموزش دیده بودند که دوربین ها را خاموش می کردند، اطلاعات سیستم‌ها را بر می داشتند و بعد هم همه را آتش می زدند.</p>
      <p>باهنر با بیان اینکه افزایش قیمت بنزین جرقه‌ای برای آغاز اغتشاش‌ها بود افزود: مسأله بنزین یک جرقه بود و بعد هم افرادی که به هر دلیل از شرایط خود ناراضی بودند به اینها پیوستند و اغتشاشات به این ترتیب شکل گرفت. البته اصلاح نشدن قیمت بنزین را هیچ کارشناسی تایید نمی کند اما چگونگی اجرا و مقدمات انجام آن، قابل بررسی و نقد است.</p>
      <p>وی گفت: در شرایط فعلی امیدوارم اقدامات پسینی دولت به طور دقیق برنامه ریزی شود و از دولتمردان می‌خواهیم وعده هایی بدهند که قابل تحقق باشد و البته پیگیری هم بشود.</p>
      <p>دبیر کل جامعه اسلامی مهندسین در پایان اظهار کرد: چرا رهبری باید خود را برای حمایت از موضوعات پیش آمده در خصوص اصلاح قیمت بنزین هزینه کند؟ جوانمردی رهبری قابل توجه بود که نشان داد مملکت بی‌صاحب نیست و مجموعه نظام پشت طرح بنزین است.    </p>
      <p>انتهای پیام</p>
    </article>
  </body>
</html>