<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90380"/>
    <meta property="og:site_name" content="Denník politika"/>
    <meta property="article:published_time" content="2019-11-23T17:35:19+00:00"/>
    <meta property="og:title" content="Gyula Bárdos je volebným lídrom spoločnej kandidátky Maďarskej komunitnej spolupatričnosti"/>
    <meta property="og:description" content="23.11.2019 (Webnoviny.sk) – Volebným lídrom spoločnej kandidátky Maďarskej komunitnej spolupatričnosti, v rámci ktorej sa spojili Strana maďarskej komunity (SMK), Maďarské fórum a Maďarská komunitná spolupatričnosť, bude bývalý prezidentský kandidát Gyula Bárdos. Súčasný predseda SMK József Menyhárt bude do volieb kandidovať z piateho miesta."/>
  </head>
  <body>
    <article>
      <h1>Gyula Bárdos je volebným lídrom spoločnej kandidátky Maďarskej komunitnej spolupatričnosti</h1>
      <address><time datetime="2019-11-23T17:35:19+00:00">23 Nov 2019, 17:35</time> by <a rel="author">Webnoviny</a></address>
      <p>23.11.2019 (Webnoviny.sk) – Volebným lídrom spoločnej kandidátky Maďarskej komunitnej spolupatričnosti, v rámci ktorej sa spojili Strana maďarskej komunity (SMK), Maďarské fórum a Maďarská komunitná spolupatričnosť, bude bývalý prezidentský kandidát Gyula Bárdos. Súčasný predseda SMK József Menyhárt bude do volieb kandidovať z piateho miesta.</p>
      <p>Na sobotňajšej tlačovej konferencii po zasadnutí Republikovej rady SMK to povedal Bárdos, ktorý zdôraznil, že strany sa spojili, aby zabezpečili zmenu vlády.</p>
      <h3>Priestor novým politikom</h3>
      <p>Zároveň priblížil, že na 150-člennej kandidátke je 90 miest vyčlenených pre nominantov SMK, 30 miest pre Maďarské fórum a 30 miest pre Maďarskú komunitnú spolupatričnosť. SMK bude mať v prvej dvadsiatke spoločnej kandidátky 12 nominantov.</p>
      <p>Na poslednom mieste spoločnej kandidačnej listiny bude bývalý predseda SMK József Berényi, predposledné miesto bude patriť ďalšiemu bývalému predsedovi strany a exeuroposlancovi Pálovi Csákymu.</p>
      <p>Bárdos to odôvodnil tým, že títo skúsení politici ich požiadali o to, aby išli z posledných miest kandidátky, pretože chcú dať priestor novým, hlavne mladým politikom.</p>
      <p><i>„Nevedeli sme sa dohodnúť iba s tými, ktorí sa držia tých pri moci. Budúci týždeň predstúpia predsedovia troch strán, ktoré idú spoločne do volieb a povedia, akým spôsobom a s akým programom pôjdeme do budúcoročných parlamentných volieb,“</i> dodal Bárdos.</p>
      <h3>Pred bránami parlamentu</h3>
      <p>Posledné prieskumy verejnej mienky ukazujú, že SMK by sa do parlamentu nedostala. Podľa prieskumu agentúry Focus, ktorý sa uskutočnil 30. októbra až 6. novembra na vzorke 1 020 respondentov, by stranu volilo 3,5 percenta.</p>
      <p>Agentúra MVK namerala strane v prieskume od 5. do 12. novembra na vzorke 1 079 opýtaných podporu 4,5 percenta. Ďalšie dve strany majú nižšie preferencie alebo sa ani v prieskumoch neobjavujú.</p>
      <p>Hnutia a politické strany musia podať kandidačnú listinu do 1. decembra. Parlamentné voľby sa budú konať 29. februára 2020, vyhlásil ich predseda parlamentu Andrej Danko.</p>
      <p>Viac k témam: <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a><br/>Zdroj: Webnoviny.sk – <a href="https://www.webnoviny.sk/gyula-bardos-je-volebnym-lidrom-spolocnej-kandidatky-madarskej-komunitnej-spolupatricnosti/"><u>Gyula Bárdos je volebným lídrom spoločnej kandidátky Maďarskej komunitnej spolupatričnosti</u></a> © SITA Všetky práva vyhradené.</p>
    </article>
  </body>
</html>