<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/23/842616"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T17:35:00+00:00"/>
    <meta property="og:title" content="ভারতের ইনিংস ঘোষণা; ম্যাচ কি আজই শেষ?"/>
    <meta property="og:description" content="ইডেন গার্ডেনে চলমান পিংক বল টেস্টের প্রথম চার দিনের সব টিকিট বিক্রি হয়ে গেছে। কিন্তু বাংলাদেশের বাজে পারফর্মেন্সের কারণে চার দিন তো দূরের কথা, ম্যাচটি তিন দিতে গড়ায় কিনা সেটাই এখন দেখার! ৯ উইকেটে ৩৪৭ রান তুলে নিজেদের প্রথম ইনিংস ঘোষণা করেছে ভারত। তাদের লিড হয়েছে ২৪১ রানের। দ্বিতীয় ইনিংসে ব্যাট করবে প্রথম ইনিংসে ১০৬ রানে অল-আউট হওয়া বাংলাদেশ। দিনের খেলা বাকী আরও ৪৬.২ ওভার। প্রথম ইনিংসে ৩০.৩ ওভারে অল-আউট হওয়ায় শংকা জেগেছে যে, বাংলাদেশ কি আজই অল-আউট হয়ে ইনিংস হারের লজ্জা নেবে? নাকি রুখে দাঁড়াবে আরেকবার? শনিবার ঐতিহাসিক দিবা-রাত্রির টেস্টের দ্বিতীয় দিনে গতকালের দুই অপরাজিত ব্যাটসম্যন আজিঙ্কা রাহানে এবং বিরাট কোহলি চতুর্থ উইকেটে বড় জুটি গড়ার পথেই ছিলেন। ৬৯ বলে ৫১ রান করা আজিঙ্কা রাহানেকে ফিরিয়ে দিনের প্রথম সাফল্য এনে দেন তাইজুল ইসলাম। এরই সঙ্গে ভাঙে ৯৯ রানের দারুণ এক জুটি। ৮৯ রানে অপরাজিত কোহলির সঙ্গী হন রবীন্দ্র জাদেজা। এরপর ১৫৯ বলে ১২ বাউন্ডারিতে ঐতিহাসিক ম্যাচে ভারতের হয়ে প্রথম সেঞ্চুরি হাঁকান কোহলি। এটা কিং কোহলির টেস্ট ক্যারিয়ারের ২৭তম সেঞ্চুরি। ৪ উইকেট ২৮৯ রান তুলে মধ্যাহ্ন বিরতিতে যায় ভারত। গোলাপি বলের টেস্টে…"/>
  </head>
  <body>
    <article>
      <h6 class="kicker">৯ উইকেট পড়ে যাওয়ার পর</h6>
      <h1>ভারতের ইনিংস ঘোষণা; ম্যাচ কি আজই শেষ?</h1>
      <address><time datetime="2019-11-23T17:35:00+00:00">23 Nov 2019, 17:35</time> by <a rel="author">কালের কণ্ঠ অনলাইন</a></address>
      <p>ইডেন গার্ডেনে চলমান পিংক বল টেস্টের প্রথম চার দিনের সব টিকিট বিক্রি হয়ে গেছে। কিন্তু বাংলাদেশের বাজে পারফর্মেন্সের কারণে চার দিন তো দূরের কথা, ম্যাচটি তিন দিতে গড়ায় কিনা সেটাই এখন দেখার! ৯ উইকেটে ৩৪৭ রান তুলে নিজেদের প্রথম ইনিংস ঘোষণা করেছে ভারত। তাদের লিড হয়েছে ২৪১ রানের। দ্বিতীয় ইনিংসে ব্যাট করবে প্রথম ইনিংসে ১০৬ রানে অল-আউট হওয়া বাংলাদেশ। দিনের খেলা বাকী আরও ৪৬.২ ওভার। প্রথম ইনিংসে ৩০.৩ ওভারে অল-আউট হওয়ায় শংকা জেগেছে যে, বাংলাদেশ কি আজই অল-আউট হয়ে ইনিংস হারের লজ্জা নেবে? নাকি রুখে দাঁড়াবে আরেকবার?</p>
      <p>শনিবার ঐতিহাসিক দিবা-রাত্রির টেস্টের দ্বিতীয় দিনে গতকালের দুই অপরাজিত ব্যাটসম্যন আজিঙ্কা রাহানে এবং বিরাট কোহলি চতুর্থ উইকেটে বড় জুটি গড়ার পথেই ছিলেন। ৬৯ বলে ৫১ রান করা আজিঙ্কা রাহানেকে ফিরিয়ে দিনের প্রথম সাফল্য এনে দেন তাইজুল ইসলাম। এরই সঙ্গে ভাঙে ৯৯ রানের দারুণ এক জুটি। ৮৯ রানে অপরাজিত কোহলির সঙ্গী হন রবীন্দ্র জাদেজা। এরপর ১৫৯ বলে ১২ বাউন্ডারিতে ঐতিহাসিক ম্যাচে ভারতের হয়ে প্রথম সেঞ্চুরি হাঁকান কোহলি। এটা কিং কোহলির টেস্ট ক্যারিয়ারের ২৭তম সেঞ্চুরি। ৪ উইকেট ২৮৯ রান তুলে মধ্যাহ্ন বিরতিতে যায় ভারত।</p>
      <p>গোলাপি বলের টেস্টে ভারতের হয়ে প্রথম সেঞ্চুরির পরও রানের চাকা ঘুরিয়ে যাচ্ছিলেন ভারত অধিনায়ক বিরাট কোহলি। ভয়ংকর এই ব্যাটসম্যানকে থামানোটা জরুরি হয়ে পড়েছিল। সেই কাজটি করে দেখালেন এবাদত হোসেন আর তাইজুল ইসলাম। বাংলাদেশি পেসারের তৃতীয় শিকার হয়ে ১৯৪ বলে ১৩৬ রান করে ফিরেছেন ভারত অধিনায়ক। ডিপ স্কয়ার লেগে অসাধারণ এক ক্যাচ নিয়েছেন নাইম হাসানের বদলি হিসেবে নামা তাইজুল। এর আগে রবীন্দ্র জাদেজাকে (১২) বোল্ড করে প্রথম শিকার ধরেছেন আরেক পেসার আবু জায়েদ রাহী।</p>
      <p>এরপর দ্রুত উইকেট হারাতে থাকে ভারত। আল-আমিনের দ্বিতীয় শিকারে পরিণত হন স্পিন অল-রাউন্ডার রবিচন্দ্রন অশ্বিন (৯)। উমেশ যাদবকে (০) সাদমান ইসলামের তালুবন্দি করে দ্বিতীয় শিকার ধরেন আরেক পেসার আবু জায়েদ। ইশান্ত শর্মাকে (০) এলবিডাব্লিউ করে দেন আল-আমিন। ৩৩১ রানে নবম উইকেট হারায় ভারত। শেষ উইকেটে ঋদ্ধিমান সাহার সৌজন্যে কিছু রান ওঠে। শেষ পর্যন্ত অল-আউট থেকে বাঁচতে ৯ উইকেট ৩৪৭ রান তোলার পর ইনিংস ঘোষণা করে ভারত। তাদের লিড হয় ২৪১ রানের। ঋদ্ধিমান ১৭ রানে অপরাজিত থাকেন। ৩টি করে উইকেট নিয়েছেন আল-আমিন এবং এবাদত। ২টি নিয়েছেন আবু জায়েদ।</p>
      <p>গত শুক্রবার ৩ উইকেটে ১৭৪ রান তুলে প্রথম দিন শেষ করে ভারত। তাদের শুরুটা ছিল সাবধানী। দুর্দান্ত ফর্মে থাকা মায়াঙ্ক আগরওয়ালকে ১৪ রানে মেহেদী মিরাজের দুর্দান্ত ক্যাচে পরিণত করেন আল আমিন হোসেন। চা বিরতির পর নিজের প্রথম ওভারেই রোহিত শর্মাকে (২২) ফিরিয়ে দেন এবাদত হোসেন। এরপর ৯৪ রানের জুটি গড়েন চেতেশ্বর পুজারা এবং বিরাট কোহলি। সেই এবাদতই তৃতীয় উইকেটের এই জুটি ভাঙেন চেতেশ্বর পূজারাকে (৫৫) সাদমানের তালুবন্দি করে। ৭৬ বলে হাফ সেঞ্চুরি তুলে নেন কোহলি। ভারত অধিনায়কের সঙ্গী হন আজিঙ্কা রাহানে। দুজনের অবিচ্ছিন্ন ৩৭ রানের জুটিতে শেষ হয় প্রথম দিনের খেলা।</p>
      <p>এর আগে গতকালই পিংক বল টেস্টের প্রথম দিনে ৩০.৩ ওভার খেলে মাত্র ১০৬ রানে প্রথম ইনিংস শেষ করে বাংলাদেশ। সর্বোচ্চ ২৯ রান করেন ওপেনার সাদমান হোসেন। ৮ ব্যাটসম্যান দুই অংকে পৌঁছতে পারেনননি। তার ওপর চোট পেয়ে ছিটকে গেছেন লিটন দাস এবং নাঈম হাসান। তাদের বদলি হিসেবে 'কনকাশন সাব' হিসেবে মাঠে নেমেছেন মেহেদী মিরাজ এবং তাইজুল ইসলাম। ১২ রানে ৫ উইকেট নিয়েছেন ইশান্ত শর্মা। উমেশ যাদব নিয়েছেন ৩টি আর ২টি নিয়েছেন মোহাম্মদ শামি। ইডেনে পিংক বল টেস্টের প্রথম দিনেই পড়েছে ১৩ উইকেট।</p>
    </article>
  </body>
</html>