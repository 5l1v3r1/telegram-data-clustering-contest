<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159226_1.html"/>
    <meta property="og:site_name" content="Novsport"/>
    <meta property="article:published_time" content="2019-11-23T17:35:00+00:00"/>
    <meta property="og:title" content="Бетис излъга Валенсия с гол в добавеното време (ВИДЕО)"/>
    <meta property="og:description" content="&quot;Прилепите&quot; поведоха в резултата, но допуснаха обрат с 1:2 като гост"/>
  </head>
  <body>
    <article>
      <h1>Бетис излъга Валенсия с гол в добавеното време (ВИДЕО)</h1>
      <address><time datetime="2019-11-23T17:35:00+00:00">23 Nov 2019, 17:35</time> by <a rel="author">Спортал</a></address>
      <p>Отборът на Бетис надигра с 2:1 гостуващия Валенсия в емоционален двубой от 14-ия кръг на Ла Лига, игран пред 46 545 зрители на “Бенито Вийямарин”. Макси Гомес даде аванс на “прилепите” в 32-ата минута, а неостаряващия Хоакин Санчес изравни в 37-ата. 38-годишният футболист изигра пълни 90 минути и зарадва “зелено-белите” фенове. В 93-ата Серхио Каналес донесе успеха на севилци след атрактивно попадение.<br/><br/>Севилският тим игра по-силно през първото полувреме, доминираше и създаде немалко голови ситуации. В 18-ата минута Лорен Морон падна в наказателното поле при съмнителна ситуация. След консултация с ВАР дузпа не беше дадена. В 22-ата Яспер Силесен отрази след удар на Сидней. В 32-ата гостите от “Местайя” откриха резултата след хубав рейд на Феран Торес, отклонена топката и точен шут на Максимилиано Гомес.<br/><br/>Пет минути по-късно Алекс Морено напредна отляво и подаде в наказателното поле към Хоакин, който реализира с изстрел от десетина метра. 38-годишният ветеран се измъкна от своя пазач и въпреки опита на вратаря топката се оплете в мрежата за 1:1. В 45-ата холандският страж на “бяло-черните” направи ново силно спасяване след опасен удар на Набил Фекир.<br/><br/>И втората част беше интригуваща и с положения и пред двете врати. В 62-ата Алекс Морено също изпробва уменията на Силесен. В 74-ата Даниел Парехо шутира в ръцете на Жоел Роблес. Десет минути по-късно Фекир нацели греда след страхотен удар. В 90-ата Канг-Ин Лий разтресе напречната греда на вратата на Баломпие след топовен шут. В 93-ата Серхио Каналес вкара великолепно попадение за крайното 2:1. Всички очакваха центриране от статично положение, но юношата на Расинг Сантандер реши да завърти топката в далечния горен ъгъл и изненада Силесен.</p>
    </article>
  </body>
</html>