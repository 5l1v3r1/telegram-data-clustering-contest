<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90377"/>
    <meta property="og:site_name" content="Denník politika"/>
    <meta property="article:published_time" content="2019-11-23T17:35:12+00:00"/>
    <meta property="og:title" content="V Jasove plánujú vybudovať skládku nebezpečného odpadu, nie všetci obyvatelia to vítajú"/>
    <meta property="og:description" content="23.11.2019 (Webnoviny.sk) – V obci Jasov v okrese Košice okolie možno vyrastie skládka nebezpečného odpadu s kapacitou 175-tisíc kubických metrov. Postaviť ju plánuje spoločnosť REMKO Sirnik, ktorá už predložila investičný zámer na posúdenie vplyvov na životné prostredie (EIA)."/>
  </head>
  <body>
    <article>
      <h1>V Jasove plánujú vybudovať skládku nebezpečného odpadu, nie všetci obyvatelia to vítajú</h1>
      <address><time datetime="2019-11-23T17:35:12+00:00">23 Nov 2019, 17:35</time> by <a rel="author">Webnoviny</a></address>
      <p>23.11.2019 (Webnoviny.sk) – V obci Jasov v okrese Košice okolie možno vyrastie skládka nebezpečného odpadu s kapacitou 175-tisíc kubických metrov. Postaviť ju plánuje spoločnosť REMKO Sirnik, ktorá už predložila investičný zámer na posúdenie vplyvov na životné prostredie (EIA).</p>
      <p>Ako pre agentúru SITA uviedol prednosta obecného úradu v Jasove Kamil Münnich, nie všetci obyvatelia obce sú z výstavby skládky nebezpečných odpadov v obci nadšení. <i>„ Ľudia s tým nie sú vysporiadaní, ale rieši sa to,“</i> dodal Münnich.</p>
      <p>Ako sa uvádza v investičnom zámere, spoločnosť chce postaviť zariadenie na nakladanie s nebezpečným odpadom, ktorého súčasťou budú zabezpečené priestory na zber, zhromažďovanie, úpravu a zneškodňovanie nebezpečných odpadov v rámci existujúcej prevádzky skládky odpadov v obci Jasov.</p>
      <h3>Dvadsať rokov prevádzky</h3>
      <p>Lokalita leží na ľavej strane štátnej cesty Rudník – Jasov, v katastrálnom území obce Jasov, vo vzdialenosti približne dva kilometre východne od intravilánu obce.</p>
      <p>V rámci integrovaného zariadenia na nakladanie s odpadmi bude naďalej prevádzkované pôvodné zariadenie na zneškodňovanie ostatných odpadov a zároveň nové zariadenie na nakladanie s nebezpečným odpadom, ktoré je predmetom tohto investičného zámeru.</p>
      <p>Skládka nebezpečného odpadu sa bude budovať po etapách s minimalizáciou vybudovanej skládkovacej plochy v rozsahu potreby na približne tri až štyri roky. Začiatok výstavby je naplánovaný na marec budúceho roku, s ukončením výstavby sa počíta do konca roka 2020.</p>
      <p>Pravdepodobný začiatok prevádzky je stanovený na apríl 2021. Trvanie prevádzky je časovo ohraničené kapacitou skládky. Celkový čas plnenia skládky je približne 17 rokov pri 10-tisíc kubických metrov odpadu ročne. Celková doba prevádzky celého zariadenia je približne 20 až 25 rokov.</p>
      <h3>Tri skládky na východe</h3>
      <p>V rámci Prešovského a Košického kraja sú v súčasnosti v prevádzke tri zariadenia pre zneškodňovanie nebezpečných odpadov. V Žakovciach je predpokladaná voľná kapacita ku koncu roka 2020 približne sedemtisíc kubických metrov a v súčasnosti nie je predpoklad možného rozšírenia tejto skládky.</p>
      <p>V Strážskom mala skládka nebezpečného odpadu ku koncu roka 2016 voľnú kapacitu približne štyritisíc kubických metrov a súčasná kapacita je pred ukončením prevádzky. Je možnosť rozšírenia jestvujúcej prevádzky rádovo o 20-tisíc kubických metrov.</p>
      <p>Ďalšia skládka nebezpečného odpadu sa nachádza v areáli firmy U.S.Steel, ale je využívaná výhradne pre účely tejto spoločnosti. Prevádzka skládky nebezpečného odpadu Košice – Myslava bola ukončená.</p>
      <p>Agentúra SITA požiadala o reakciu aj spoločnosť REMKO Sirnik, ktorá sa však k danej téme nechcela nateraz vyjadriť.</p>
      <p>Viac k témam: <a href="https://www.webnoviny.sk/tag/skladka-odpadu/"><u>skládka odpadu</u></a><br/>Zdroj: Webnoviny.sk – <a href="https://www.webnoviny.sk/v-jasove-planuju-vybudovat-skladku-nebezpecneho-odpadu-nie-vsetci-obyvatelia-to-vitaju/"><u>V Jasove plánujú vybudovať skládku nebezpečného odpadu, nie všetci obyvatelia to vítajú</u></a> © SITA Všetky práva vyhradené.</p>
    </article>
  </body>
</html>