<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191123-putyin-szerint-meg-kell-ujulnia-az-orosz-kormanypartnak-a-2021es-valasztasok-elott.html"/>
    <meta property="og:site_name" content="Origo"/>
    <meta property="article:published_time" content="2019-11-23T17:57:00+00:00"/>
    <meta property="og:title" content="Putyin szerint meg kell újulnia az orosz kormánypártnak a 2021-es választások előtt"/>
    <meta property="og:description" content="Az államfő szerint az oroszoknak egyesülniük kell az alapvető értékek körül."/>
  </head>
  <body>
    <article>
      <h1>Putyin szerint meg kell újulnia az orosz kormánypártnak a 2021-es választások előtt</h1>
      <address><time datetime="2019-11-23T17:57:00+00:00">23 Nov 2019, 17:57</time> by <a rel="author">MTI</a></address>
      <p>
        <b>Megújulásra szólította fel Vlagyimir Putyin orosz elnök szombaton a kormányzó Egységes Oroszország pártot a szeptemberi helyi választásokon elszenvedett veszteségeket követően. Az orosz elnök pártja XIX. kongresszusán kijelentette, hogy a fejlődés folyamatossága és az elért eredmények megőrzése és növelése nagyon fontos. Kijelentette azt is, hogy az oroszoknak egyesülniük kell az alapvető értékek körül.</b>
      </p>
      <p>Bár az Egységes Oroszország megőrizte többségét a fővárosi képviselőtestületben a szeptember 8-i választásokon, elvesztette mandátumai egyharmadát.</p>
      <p>Az orosz elnök szerint a kormánypártnak vezető szerepet kell vállalnia a társadalom előtt, és meg kell újulnia annak érdekében, hogy megnyerhesse a 2021-es parlamenti választásokat.</p>
      <blockquote>A közelgő választások rendkívül fontosak a nemzeti fejlődés folyamatosságának biztosítása, az elért eredmények megőrzése és növelése szempontjából</blockquote>
      <p>- jelentette ki Putyin pártja XIX. kongresszusának szombati plenáris ülésén.<br/>Az orosz államfő szerint biztosítani kell a társadalmi konszolidációt Oroszország hosszú távú haladási stratégiáját illetően.</p>
      <blockquote>Ez egy nagyon fontos feladat, a párt munkájának az értelme</blockquote>
      <p>- tette hozzá.</p>
      <figure>
        <iframe data-src="https://twitter.com/tassagency_en/status/1198241311377252352?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Putyin úgy vélekedett, hogy az oroszoknak egyesülniük kell az alapvető értékek körül, az "összes ideológiai sokféleségen vagy párthoz való tartozáson" túlmutatóan.</p>
      <p>Putyin a legnagyobb értékek közé sorolta Oroszország szuverenitását, nemzeti érdekeit és területi integritását.</p>
      <blockquote>Ez és mindenekelőtt a nép jóléte és az emberek önmegvalósításának lehetősége"</blockquote>
      <p>- fogalmazott az orosz elnök, aki egyúttal kiállt a demográfiai fejlődés fontossága és az oroszok közötti etnikai és vallási összhang mellett.</p>
      <p>Az orosz elnök meggyőződését fejezte ki azzal kapcsolatban, hogy a pártnak vissza kell szereznie vezető pozícióit. Putyin felszólította a "pártkatonákat", hogy szerezzék vissza az elvesztett területet és mindenben legyenek vezetők.</p>
      <p>Az orosz államfő úgy fogalmazott ezzel kapcsolatban, hogy</p>
      <blockquote>Találják meg magukat, és bocsássák vitára a legégetőbb kérdéseket anélkül, hogy megvárnák a következő éves direkt útmutatásomat. Erősödjenek meg annyira, hogy képesek legyenek ezeket a dolgokat a saját erejükkel megoldani, és hogy képesek legyenek az igazságot keresni</blockquote>
      <p>- jelezve, hogy ha a helyi tisztviselők, bármilyen magas posztot is töltsenek be, nem képesek meglátni a problémákat, akkor a párt "harcosainak" kell azokat feltárniuk.</p>
    </article>
  </body>
</html>