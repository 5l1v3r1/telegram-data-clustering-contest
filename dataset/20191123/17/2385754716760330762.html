<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598764/tin-triti-to-ystato-xaire-stin-10xroni-nelina-h-paraklisi-ton-oikeion-tis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T17:10:00+00:00"/>
    <meta property="og:title" content="Την Τρίτη το ύστατο χαίρε στην 10χρονη Νελίνα - H παράκληση των οικείων της"/>
    <meta property="og:description" content="Την Τρίτη το ύστατο χαίρε στην 10χρονη Νελίνα.     Το τελευταίο αντίο την προσεχή Τρίτη  θα πουν συγγενείς, φίλοι και συμμαθητές στη 10χρονη..."/>
  </head>
  <body>
    <article>
      <h1>Την Τρίτη το ύστατο χαίρε στην 10χρονη Νελίνα - H παράκληση των οικείων της</h1>
      <address><time datetime="2019-11-23T17:10:00+00:00">23 Nov 2019, 17:10</time> by <a rel="author">SigmaLive</a></address>
      <p>Την Τρίτη το ύστατο χαίρε στην 10χρονη Νελίνα.<br/> <br/> <br/>Το τελευταίο αντίο την προσεχή Τρίτη  θα πουν συγγενείς, φίλοι και συμμαθητές στη 10χρονη Νελίνα Φακλίσκα που έχασε τη ζωή της συνεπεία τροχαίου, χθες (22/11) το απόγευμα. Η κηδεία της μικρής θα τελεστεί στις 14:30 από τον Ιερό Ναό Παναγίας Παντάνασσας στην Πάφο. Παράκληση των οικείων της, είναι όπως αντί στεφάνων να γίνουν εισφορές για στήριξη της οικογένειας. <br/> <br/>Στο μεταξύ, σύμφωνα με την Αστυνομία νεκροψία διενήργησε σήμερα επί της σορού της μικρής ο ιατροδικαστής Σοφοκλής Σοφοκλέους. Όπως προέκυψε από την ιατροδικαστική εξέταση, αιτία θανάτου ήταν η εσωτερική αιμορραγία συνεπεία τροχαίου δυστυχήματος. <br/> <br/>Η 10χρονη Νελίνα γεννήθηκε στην Κύπρο τον Απρίλιο του 2009 από γονείς οικονομικούς μετανάστες από την Βουλγαρία. <br/> <br/>Την οικογένεια της μικρής συλλυπήθηκε από την πρώτη στιγμή ο Υπουργός Παιδείας Κώστας Χαμπιαούρης στο ΓΝ Πάφου. Παράλληλα έλαβε αποφάσεις και από την Δευτέρα που θα λειτουργήσει το σχολείο, ειδικοί, κυρίως ψυχολόγοι, θα βρεθούν στην αίθουσα που φοιτούσε το κοριτσάκι για να στηρίξουν τις φίλες, τους συμμαθητές, την εκπαιδευτική κοινότητα του σχολείου αλλά και το 8χρονο αδελφάκι της .<br/> <br/>Σε ανακοίνωση του ο Σχολικός Έφορος του ΙΒ’ Δημοτικού Σχολείου Πεύκιος Γεωργιάδης Μαρίνος Στυλιανού εξέφρασε την λύπη του και τα βαθιά και ειλικρινή συλλυπητήρια προς την οικογένεια της 10χρονης  σημειώνοντας παράλληλα  “πως δεν υπάρχουν λόγια να περιγράψουν το πένθος το οποίο έχει βυθιστεί η οικογένεια της μικρής Νελίνας, η κοινωνία της Πάφου, η εκπαιδευτική κοινότητα και κάθε ένας από εμάς στο άκουσμα της θλιβερής αυτής είδησης”.<br/> <br/>Το κοριτσάκι τα δυο τελευταία χρόνια παρακολουθούσε ιδιαίτερα μαθήματα κοντά στην περιοχή που σημειώθηκε το θανατηφόρο δυστύχημα.<br/> <br/>Το τροχαίο συνέβη γύρω χθες στη λεωφόρο Τάσσου Παπαδόπουλου, στην Πάφο, όταν αυτοκίνητο που οδηγούσε 69χρονη, κάτω από συνθήκες που διερευνώνται, παρέσυρε τη δεκάχρονη, η οποία προσπαθούσε να διασταυρώσει το δρόμο πεζή.<br/> <br/>Σημειώνεται πως την Λεωφόρο Τάσος Παπαδόπουλος διέρχονται καθημερινά πολλοί μαθητές αφού στην περιοχή γειτνιάζουν τρία σχολεία. <br/> <br/>ΚΥΠΕ</p>
    </article>
  </body>
</html>