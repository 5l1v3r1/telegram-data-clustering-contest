<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/juventus-si-i-bez-ronalda-poradil-s-bergamem/1824451?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T17:08:00+00:00"/>
    <meta property="og:title" content="Juventus si i bez Ronalda poradil s Bergamem"/>
    <meta property="og:description" content="Řím - Fotbalisté Juventusu bez hvězdného Cristiana Ronalda zvítězili 3:1 v Bergamu a ani ve třináctém kole italské ligy neprohráli. Dvěma góly se o obrat postaral Gonzalo Higuaín a obhájce titulu z Turína má na prvním místě tabulky náskok jednoho bodu před Interem Milán, který vyhrál 3:0 na hřišti FC Turín."/>
  </head>
  <body>
    <article>
      <h1>Juventus si i bez Ronalda poradil s Bergamem</h1>
      <address><time datetime="2019-11-23T17:08:00+00:00">23 Nov 2019, 17:08</time> by <a rel="author" href="http://www.ctk.cz/" target="_blank">ČTK</a></address>
      <p>Řím - Fotbalisté Juventusu bez hvězdného Cristiana Ronalda zvítězili 3:1 v Bergamu a ani ve třináctém kole italské ligy neprohráli. Dvěma góly se o obrat postaral Gonzalo Higuaín a obhájce titulu z Turína má na prvním místě tabulky náskok jednoho bodu před Interem Milán, který vyhrál 3:0 na hřišti FC Turín.</p>
      <p>Ronaldo po návratu z reprezentace, které čtyřmi góly ve dvou zápasech pomohl k postupu na mistrovství Evropy, dostal kvůli zdravotním problémům volno a Juventus bez největší hvězdy mohl prohrávat už v prvním poločase. Musa Barrow ale z penalty zamířil pouze do břevna.</p>
      <p>Domácí se ujali vedení v 56. minutě zásluhou Robina Gosense a náskok drželi až do 74. minuty, kdy srovnal Higuaín. O osm minut později argentinský útočník poslal Juventus do vedení a obrat dokonal v nastavení jeho krajan Paulo Dybala, který gólem oslavil 200. start v italské lize.</p>
      <p>O výhře Interu rozhodli už v prvním poločase Lautaro Martínez a Stefan de Vrij, třetí gól přidal po přestávce Romelu Lukaku. Nerazzurri, kteří se ve středu v Lize mistrů představí v Edenu proti Slavii, natáhli sérii bez porážky na šest zápasů. Hosté nastoupili v sestavě: Handanovič - Godín, De Vrij, Škriniar - D'Ambrosio (83. Dimarco), Vecino, Brozovič, Barella (45.+3 Valero), Biraghi - Lukaku, Martínez (69. Candreva).</p>
      <p>Nedaří se naopak vicemistrům z Neapole, kteří remizovali 1:1 na hřišti AC Milán a po sérii pěti zápasů bez vítězství jim patří až sedmá příčka se ztrátou patnácti bodů na Juventus. Na lavičce domácího celku byl poprvé i jednadvacetiletý útočník Daniel Maldini, syn milánské legendy a bývalého kapitána italské reprezentace Paola Maldiniho. AC Milán je třináctý.</p>
      <p>
        <b>Výsledky 13. kola italské fotbalové ligy:</b>
      </p>
      <p>Bergamo - Juventus Turín 1:3 (56. Gosens - 74. a 82. Higuaín, 90.+2 Dybala), AC Milán - Neapol 1:1 (29. Bonaventura - 24. Lozano), FC Turín - Inter Milán 0:3 (12. Martínez, 32. De Vrij, 55. Lukaku).</p>
      <p>
        <b>Tabulka:</b>
      </p>
      <ul>
        <li>1. | Juventus Turín | 13 | 11 | 2 | 0 | 23:10 | 35</li>
        <li>2. | Inter Milán | 13 | 11 | 1 | 1 | 29:12 | 34</li>
        <li>3. | Lazio Řím | 12 | 7 | 3 | 2 | 28:13 | 24</li>
        <li>4. | Cagliari | 12 | 7 | 3 | 2 | 23:12 | 24</li>
        <li>5. | Bergamo | 13 | 6 | 4 | 3 | 31:21 | 22</li>
        <li>6. | AS Řím | 12 | 6 | 4 | 2 | 20:14 | 22</li>
        <li>7. | Neapol | 13 | 5 | 5 | 3 | 22:16 | 20</li>
        <li>8. | Parma | 12 | 5 | 2 | 5 | 18:15 | 17</li>
        <li>9. | Fiorentina | 12 | 4 | 4 | 4 | 18:19 | 16</li>
        <li>10. | Hellas Verona | 12 | 4 | 3 | 5 | 10:11 | 15</li>
        <li>11. | FC Turín | 13 | 4 | 2 | 7 | 15:20 | 14</li>
        <li>12. | AC Milán | 13 | 4 | 2 | 7 | 12:17 | 14</li>
        <li>13. | Udine | 12 | 4 | 2 | 6 | 8:18 | 14</li>
        <li>14. | Sassuolo | 11 | 4 | 1 | 6 | 21:21 | 13</li>
        <li>15. | Boloňa | 12 | 3 | 3 | 6 | 16:20 | 12</li>
        <li>16. | Lecce | 12 | 2 | 4 | 6 | 15:25 | 10</li>
        <li>17. | FC Janov | 12 | 2 | 3 | 7 | 14:26 | 9</li>
        <li>18. | Sampdoria Janov | 12 | 2 | 3 | 7 | 7:19 | 9</li>
        <li>19. | Spal Ferrara | 12 | 2 | 2 | 8 | 7:18 | 8</li>
        <li>20. | Brescia | 11 | 2 | 1 | 8 | 10:20 | 7</li>
      </ul>
    </article>
  </body>
</html>