<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bayern-pod-novym-koucem-suverenne-vyhral-i-potreti/1824460?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T17:36:00+00:00"/>
    <meta property="og:title" content="Bayern pod novým koučem suverénně vyhrál i potřetí"/>
    <meta property="og:description" content="Berlín - Fotbalisté Bayernu Mnichov ve dvanáctém kole německé ligy porazili 4:0 Düsseldorf a suverénně vyhráli i třetí zápas pod vedením dočasného trenéra Hanse-Dietra Flicka. Bavorský celek už ztrácí v tabulce jen bod na vedoucí Mönchengladbach, který dnes prohrál 0:2 v Berlíně s Unionem."/>
  </head>
  <body>
    <article>
      <h1>Bayern pod novým koučem suverénně vyhrál i potřetí</h1>
      <address><time datetime="2019-11-23T17:36:00+00:00">23 Nov 2019, 17:36</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Fotbalisté Bayernu Mnichov ve dvanáctém kole německé ligy porazili 4:0 Düsseldorf a suverénně vyhráli i třetí zápas pod vedením dočasného trenéra Hanse-Dietra Flicka. Bavorský celek už ztrácí v tabulce jen bod na vedoucí Mönchengladbach, který dnes prohrál 0:2 v Berlíně s Unionem.</p>
      <p>O výhře Bayernu na hřišti o záchranu hrajícího soupeře rozhodli Benjamin Pavard, Corentin Tolisso, Serge Gnabry a Philippe Coutinho. Mnichovský celek od debaklu 1:5 s Frankfurtem, po němž byl odvolán kouč Niko Kovač, vyhrál i potřetí, když navázal na triumf 2:0 nad Olympiakosem v Lize mistrů a bundesligovou výhru 4:0 nad Dortmundem.</p>
      <p>V dresu obhájce titulu se tentokrát neprosadil Robert Lewandowski a skončila jeho rekordní střelecká série. Polský útočník dokázal skórovat v každém z předchozích jedenácti kol, což se dosud nikomu nepovedlo. Celkem během této série nastřílel šestnáct branek.</p>
      <p>Zaváhání Mönchengladbachu, který po třech vítězstvích nestačil na nováčka soutěže, dokázalo využít i Lipsko. Po výhře 4:1 nad Kolínem nad Rýnem ztrácí na druhé příčce stejně jako třetí Bayern jediný bod. Dvěma góly se na úspěchu podílel Emil Forsberg, na posledních 14 minut nastoupil i český útočník Patrik Schick.</p>
      <h3>Výsledky 12. kola německé fotbalové ligy:</h3>
      <p>Brémy - Schalke 1:2 (80. Osako - 43. Harit, 53. Raman), Düsseldorf - Bayern Mnichov 0:4 (11. Pavard, 27. Tolisso, 34. Gnabry, 70. Coutinho), Eintracht Frankfurt - Wolfsburg 0:2 (19. Weghorst, 65. Victor), Leverkusen - Freiburg 1:1 (36. Diaby - 5. Höler), Union Berlín - Mönchengladbach 2:0 (15. Ujah, 90.+2 Andersson), Lipsko - Kolín nad Rýnem 4:1 (31. z pen. a 79. Forsberg, 22. Werner, 37. Laimer - 39. Czichos).</p>
      <p>
        <b>Tabulka:</b>
      </p>
      <ul>
        <li>1. | Mönchengladbach | 12 | 8 | 1 | 3 | 24:13 | 25</li>
        <li>2. | Lipsko | 12 | 7 | 3 | 2 | 33:13 | 24</li>
        <li>3. | Bayern Mnichov | 12 | 7 | 3 | 2 | 33:16 | 24</li>
        <li>4. | Freiburg | 12 | 6 | 4 | 2 | 21:13 | 22</li>
        <li>5. | Schalke | 12 | 6 | 4 | 2 | 22:15 | 22</li>
        <li>6. | Dortmund | 12 | 5 | 5 | 2 | 26:18 | 20</li>
        <li>7. | Wolfsburg | 12 | 5 | 5 | 2 | 13:10 | 20</li>
        <li>8. | Hoffenheim | 11 | 6 | 2 | 3 | 16:14 | 20</li>
        <li>9. | Leverkusen | 12 | 5 | 4 | 3 | 18:16 | 19</li>
        <li>10. | Eintracht Frankfurt | 12 | 5 | 2 | 5 | 21:18 | 17</li>
        <li>11. | Union Berlín | 12 | 5 | 1 | 6 | 15:17 | 16</li>
        <li>12. | Hertha Berlín | 11 | 3 | 2 | 6 | 17:21 | 11</li>
        <li>13. | Brémy | 12 | 2 | 5 | 5 | 19:26 | 11</li>
        <li>14. | Düsseldorf | 12 | 3 | 2 | 7 | 15:23 | 11</li>
        <li>15. | Augsburg | 11 | 2 | 4 | 5 | 13:24 | 10</li>
        <li>16. | Mohuč | 11 | 3 | 0 | 8 | 12:30 | 9</li>
        <li>17. | Kolín nad Rýnem | 12 | 2 | 1 | 9 | 11:27 | 7</li>
        <li>18. | Paderborn | 12 | 1 | 2 | 9 | 14:29 | 5</li>
      </ul>
    </article>
  </body>
</html>