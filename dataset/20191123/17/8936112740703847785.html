<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/serie-a-atalanta-juventus-wynik-sklady-gole,987709.html"/>
    <meta property="og:site_name" content="TVN24"/>
    <meta property="article:published_time" content="2019-11-23T17:46:00+00:00"/>
    <meta property="og:title" content="Juventus uratował się w ostatnim kwadransie. Na kłopoty Higuain"/>
    <meta property="og:description" content="W meczu 13. kolejki Serie A Juventus pokonał Atalantę 3:1. Bohaterem spotkania został Gonzalo Higuain, który strzelił dwa gole i zaliczył asystę. W składzie mistrzów Włoch nie zabrakło Wojciecha Sz..."/>
  </head>
  <body>
    <article>
      <h1>Juventus uratował się w ostatnim kwadransie. Na kłopoty Higuain</h1>
      <address>
        <time datetime="2019-11-23T17:46:00+00:00">23 Nov 2019, 17:46</time>
      </address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/6d68c829-6f2a-47fd-8a34-fffb1725f8ec.jpg?type=1&amp;srcmode=0&amp;srcx=1/1&amp;srcy=0/1&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/a3c8d161-897b-4ead-9798-a61f79c31e25-480p.mp4"/>
          <figcaption>Serie A: Juventus - AC Milan</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/c87b4921-60df-4cd2-bbd8-6abdcf7777a8-480p.mp4"/>
          <figcaption>Lokomotiw Moskwa - Juventus Turyn</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/38705279-3145-4dcf-89d1-9394be93ab30-480p.mp4"/>
          <figcaption>Torino - Juventus</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/cfe1ac15-8d95-4028-bc41-6862732b7d67-480p.mp4"/>
          <figcaption>Juventus Turyn - Lokomotiw Moskwa</figcaption>
        </figure>
        <figcaption>W poprzedniej kolejce Juventus pokonał AC Milan Foto: Getty Images | Video: Getty Images</figcaption>
      </slideshow>
      <h3>W meczu 13. kolejki Serie A Juventus pokonał Atalantę 3:1. Bohaterem spotkania został Gonzalo Higuain, który strzelił dwa gole i zaliczył asystę. W składzie mistrzów Włoch nie zabrakło Wojciecha Szczęsnego.</h3>
      <related>
        <a href="https://eurosport.tvn24.pl/serie-a,113/wyniki-mihajlovicia-zadowalajace-trener-opuscil-szpital-po-przeszczepie-szpiku,987619.html"/>
      </related>
      <p>Mecz Atalanty z Juventusem był zapowiadany jako jeden z najciekawszych w tej kolejce. W końcu grały ze sobą drużyny, które występują w Lidze Mistrzów. Między słupkami mistrzów Włoch stał Wojciech Szczęsny.</p>
      <h3>Szczęsny miał szczęście</h3>
      <p>Już w 18. minucie spotkania Polak mógł skapitulować. Atalanta miała rzut karny, jednak go nie wykorzystała. Szczęsny miał sporo szczęścia, bo nie wyczuł intencji strzelającego Musy Barrowa. Ale ten postanowił uderzyć na siłę i piłka odbiła się od poprzeczki, wracając na boisko. Piłkarze z Bergamo mieli szansę na dobitkę, jednak i tym razem spudłowali.</p>
      <p>W pierwszej połowie to gospodarze byli zdecydowanie lepszą drużyną. Szczęsny miał sporo pracy i wywiązał się z niej należycie. Do przerwy było 0:0.</p>
      <h3>Rozwścieczył Higuaina</h3>
      <p>W 56. minucie reprezentant Polski nie miał już szans. W roli głównej znów wystąpił Barrow, ale tym razem z innym skutkiem. Gambijczyk dograł piłkę w pole karne wprost na głowę Robina Gosensa. Ten z najbliższej odległości pokonał Szczęsnego, wyprowadzając Atalantę na prowadzenie.</p>
      <p>Kłopoty Juventusu rozwiązał doświadczony Gonzalo Higuain. W 74. minucie Argentyńczyk wykorzystał jedną z nielicznych sytuacji, jaką stworzył mu jego zespół i sytuacyjnym strzałem z pół obrotu pokonał bramkarza gospodarzy.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/6d68c829-6f2a-47fd-8a34-fffb1725f8ec.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Higuain<cite>Źródło: Getty Images</cite></figcaption>
      </figure>
      <p>Osiem minut później cieszył się już po raz drugi. Tym razem akcja nie była już tak przypadkowa. Najpierw piłkę po prawej stronie pola karnego otrzymał Juan Cuardado, a następnie wyłożył ją swojemu koledze. Higuain znajdował się w centralnej części pola karnego na 11. metrze i mocnym strzałem wykończył całą akcję.</p>
      <p>To jednak nie był koniec. W doliczonym czasie gry Juventus postawił kropkę nad i. Wszystko zaczęło się od Szczęsnego, który po swojej paradzie szybko wprowadził piłkę do gry. W kilka sekund mistrzowie Włoch przetransportowali futbolówkę w pole karne rywala. Higuain podał do Paulo Dybali, a ten po indywidualnej akcji w 92. minucie ustalił wynik meczu na 3:1.</p>
      <p>
        <b>Atalanta - Juventus 1:3 (0:0)</b>
      </p>
      <p>Bramki: Gosens (56.) - Higuain (74., 82.), Dybala (90.)</p>
      <p>Atalanta: Gollini - Toloi, Palomino, Djimsti - Hateboer, de Roon, Freuler (86. Traore) - Gosens (71. Castagne), Pasalic, Gomez - Barrow (57. Muriel)</p>
      <p>Juventus: Szczęsny - De Sciglio, de Ligt, Bonucci, Cuardado - Bentancur (58. Costa), Pjanić, Khedira (70. Can), Bernardeschi (26. Ramsey) - Dybala, Higuain</p>
      <p>Autor: Skrz / Źródło: eurosport.pl</p>
    </article>
  </body>
</html>