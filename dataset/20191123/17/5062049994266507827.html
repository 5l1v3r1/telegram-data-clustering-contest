<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10740--davis-cup-prekvapeni-kanada-po-bitve-postoupila-do-finale"/>
    <meta property="og:site_name" content="Tenisový svět"/>
    <meta property="article:published_time" content="2019-11-23T17:33:00+00:00"/>
    <meta property="og:title" content="Davis Cup: Překvapení! Kanada po bitvě postoupila do finále"/>
    <meta property="og:description" content="Finále Davis Cupu si zahraje Kanada. Ta během prvního zápasu otočila duel proti Rusku, které zdolala ve vyrovnané čtyřhře. V odpoledních hodinách se dostanou na kurt domácí tenisté, kteří si zajistili postup ze čtvrtfinále až v závěrečné čtyřhře. V boji o účast ve finále vyzvou výběr Velké Británie."/>
  </head>
  <body>
    <article>
      <h1>Davis Cup: Překvapení! Kanada po bitvě postoupila do finále</h1>
      <address>
        <time datetime="2019-11-23T17:33:00+00:00">23 Nov 2019, 17:33</time>
      </address>
      <p>
        <b>Finále Davis Cupu si zahraje Kanada. Ta během prvního zápasu otočila duel proti Rusku, které zdolala ve vyrovnané čtyřhře. V odpoledních hodinách se dostanou na kurt domácí tenisté, kteří si zajistili postup ze čtvrtfinále až v závěrečné čtyřhře. V boji o účast ve finále vyzvou výběr Velké Británie.</b>
      </p>
      <p>
        <b>Rusko – Kanada 1:2</b>
      </p>
      <p><u>Těsnou čtyřhru vyhráli tenisté Kanady<br/></u>Prvním finalistou letošního Davis Cupu se stal tým Kanady. V závěrečné čtyřhře se Vasek Pospisil s Denisem Shapovalem postarali o vítězství nad deblem Karen Chačanov, Andrej Rubljov, které přehráli 6:3, 3:6, 7:6(5).</p>
      <p>Úvod zápasu vyšel Kanadě. Ve druhé hře získala brejk. Jelikož v závěrečném gemu odvrátila brejkbol, mohla se těšit ze zisku sady. Soupeři se nevzdali, ve druhé sadě vedli 3:1. I když v sedmé hře ztratili podání, vydařil se jim rebrejk, po kterém zužitkovali třetí brejkbol. Závěrečný set nabídl dva brejkboly na obou stranách, zůstaly ale nevyužity. Do tiebreaku vstoupili lépe Chačanov s Rubljovem, měli navrch 3:1. Sedmá a desátá výměna nevyšla ruskému páru dle představ, což se promítlo na výsledku.</p>
      <figure>
        <iframe data-src="https://twitter.com/DavisCupFinals/status/1198280490245148672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><u>Shapovalov zařídil Kanadě čtyřhru</u><b><br/></b>O prvním finalistovi Davis Cupu rozhodne čtyřhra. Denis Shapovalov (15.) porazil ve druhém semifinále dvouhry Karena Chačanova (17.) 6:4, 4:6, 6:4.</p>
      <p>Shapovalov v úvodním setu prohrával již 1:4, pěti úspěšnými hrami za sebou však otočil průběh první sady ve svůj prospěch. Ve druhé sadě nezvládl koncovku, když za stavu 4:5 prohrál servis. V závěrečném dějství Kanaďan využil brejkbol v sedmé hře, následně zažehnal šanci protihráče. Za stavu 5:4 na podání musel odvracet stav 0:40, od dané chvíli ale neztratil fiftýn.*</p>
      <p><u>Rubljov dostal Rusy do vedení<br/></u>Rusové se na finálovém turnaji Davisova poháru přiblížili účasti ve finále! Andrej Rubljov (22.) totiž zvládl úvodní singlový duel semifinálového souboje, když porazil Vaska Pospisila (150.) za hodinu a půl hry po setech dvakrát 6:4. Dvaadvacetiletý ruský tenista byl úspěšný na returnu, když hned třikrát prolomil servis kanadského soupeře. Sám naopak ztratil podání jen jednou.</p>
      <p><b>Dopolední/odpolední program</b><br/><u>Rusko – Kanada</u><br/><b>Andrej Rubljov (23.)</b> – Vašek Pospisil (150.) 6:4, 6:4<br/>Karen Chačanov (17.) – <b>Denis Shapovalov (15.)</b> 4:6, 6:4, 4:6<br/>Rubljov, Chačanov – <b>Pospisil, Shapovalov</b> 3:6, 6:3, 6:7(5)</p>
      <p><u>Velká Británie – Španělsko (17:30)<br/></u>Kyle Edmund (69.) – Pablo Carreno Busta (27.)<br/>Daniel Evans (42.) – Rafael Nadal (1.)<br/>J. Murray, Skupski – M. Granollers, F. López</p>
      <footer>Jan Havlovic, Radek Štohl, foto: Twitter: Davis Cup by Rakuten Madrid Finals</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10733--davis-cup-srbsko-s-djokovicem-konci-ve-ctvrtfinale"/>
      </related>
    </article>
  </body>
</html>