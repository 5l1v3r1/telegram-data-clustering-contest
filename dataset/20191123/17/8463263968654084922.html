<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855839/serie-a-atalanta-juventus-kontrowersyjne-decyzje-w-bergamo-skrzywdzeni-gospodarz"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-23T17:03:27+00:00"/>
    <meta property="og:title" content="Serie A. Atalanta - Juventus. Kontrowersyjne decyzje w Bergamo. Skrzywdzeni gospodarze"/>
    <meta property="og:description" content="Juventus pokonał w Bergamo Atalantę 3:1. Sporo kontrowersji wzbudziły decyzje sędziego meczu, który w 2. połowie nie podyktował dla gospodarzy rzutu karnego i uznał bramkę dla gości po zagraniu ręką."/>
  </head>
  <body>
    <article>
      <h1>Serie A. Atalanta - Juventus. Kontrowersyjne decyzje w Bergamo. Skrzywdzeni gospodarze</h1>
      <address><time datetime="2019-11-23T17:03:27+00:00">23 Nov 2019, 17:03</time> by <a rel="author" href="https://sportowefakty.wp.pl/autor/michal-piegza" target="_blank">Michał Piegza</a></address>
      <h4>Juventus pokonał w Bergamo Atalantę 3:1. Sporo kontrowersji wzbudziły decyzje sędziego meczu, który w 2. połowie nie podyktował dla gospodarzy rzutu karnego i uznał bramkę dla gości po zagraniu ręką.</h4>
      <related>
        <a href="https://sportowefakty.wp.pl/pilka-nozna/855821/la-liga-leganes-barcelona-vidal-uratowal-wygrana-mistrzom-hiszpanii"/>
      </related>
      <p>Kibice obecni na stadionie w Bergamo nie mogli narzekać na brak emocji. Od początku sporo działo się w meczu. Piłkarze żwawo poruszali się po boisku, starali się wykreować okazje na gole.</p>
      <p>Bramkowych szans w premierowej odsłonie piłkarze nie stworzyli sobie zbyt wiele. W 11. minucie z rzutu wolnego obok bramki uderzył <a href="https://sportowefakty.wp.pl/pilka-nozna/paulo-dybala">Paulo Dybala</a>. Sześć minut później prowadzić powinna Atalanta. Za zagranie ręką <a href="https://sportowefakty.wp.pl/pilka-nozna/sami-khedira">Samiego Khediry</a> sędzia podyktował rzut karny. <a href="https://sportowefakty.wp.pl/pilka-nozna/musa-barrow">Musa Barrow</a> zmylił <a href="https://sportowefakty.wp.pl/pilka-nozna/wojciech-szczesny">Wojciecha Szczęsnego</a>, jednak piłka mocno uderzona odbiła się od poprzeczki i wróciła na boisko. Dobitka <a href="https://sportowefakty.wp.pl/pilka-nozna/mario-pasalic">Mario Pasalicia</a> była niecelna.</p>
      <p>W 23. minucie Polak w bramce gości kapitalnie obronił uderzenie głową Pasalicia. Chwilę później Szczęsnego wyręczył kolega, który wybił piłkę zmierzającą do siatki po strzale Hansa Hateboera. Juventus swoją okazję miał w 38. minucie. Jose Luis Palomino przyblokował <a href="https://sportowefakty.wp.pl/pilka-nozna/gonzalo-higuain">Gonzalo Higuaina</a>. Gdyby nie noga obrońcy, padłby gol.</p>
      <p>Czytaj także: <a href="https://sportowefakty.wp.pl/pilka-nozna/855769/serie-a-ac-milan-ssc-napoli-krzysztof-piatek-w-meczu-rozczarowan">Serie A: AC Milan - SSC Napoli. Krzysztof Piątek w meczu rozczarowań</a></p>
      <p>Po przerwie zaatakowali gospodarze i w 56. minucie objęli prowadzenie. Barrow wbiegł z piłką w pole karne i dośrodkował. Akcję zamykał Robin Gosens i głową wpakował futbolówkę do siatki. Szczęsny był bez szans.</p>
      <p>Wydawało się, że po stracie bramki Juventus przebudzi się. To jednak wciąż Atalanta miała więcej do powiedzenia. Wystarczyła jednak jedna akcja mistrzów Włoch i był remis. W 74. minucie piłkę otrzymał w polu karnym Higuain, futbolówka po jego strzale odbiła się od obrońcy i myląc bramkarza wpadła do siatki.</p>
      <p>Atalanta ponownie mogła prowadzić. W 78. minucie ręką we własnym polu karnym zagrał <a href="https://sportowefakty.wp.pl/pilka-nozna/emre-can">Emre Can</a>. Wydawało się, że rzut karny jest ewidentny. Po analizie VAR arbiter jednak nakazał grać dalej. Cztery minuty później Juventus zdobył gola, który wzbudził ogromne kontrowersje. <a href="https://sportowefakty.wp.pl/pilka-nozna/juan-cuadrado">Juan Cuadrado</a> wpadł z piłką w pole karne, wycofał do Higuaina, a ten płaskim strzałem pokonał bramkarza. Kilka sekund wcześniej obrońca przejmując piłkę zagrał ręką. Arbiter skonsultował się z wozem VAR, ale zdecydował się uznać trafienie, co wprawiło we wściekłość miejscowych kibiców.</p>
      <p>W końcówce Atalanta dążyła do wyrównania. Sędzia doliczył do meczu sześć minut. W 92. minucie skupionych na ofensywie gospodarzy pogrążył <a href="https://sportowefakty.wp.pl/pilka-nozna/paulo-dybala">Paulo Dybala</a>. Szczęsny rozpoczął kontrę gości. Zagrał do Higuaina, ten do rodaka, który strzałem z pola karnego pokonał bramkarza Atalanty.</p>
      <p>Czytaj także: <a href="https://sportowefakty.wp.pl/pilka-nozna/855712/premier-league-andrzej-twarowski-komentator-canal-sport-piatek-w-evertonie-jeste">Premier League. Andrzej Twarowski, komentator CANAL+ SPORT: Piątek w Evertonie? Jestem na tak</a></p>
      <p><b><a href="https://sportowefakty.wp.pl/pilka-nozna/atalanta-bergamo">Atalanta Bergamo</a> - <a href="https://sportowefakty.wp.pl/pilka-nozna/juventus-turyn">Juventus Turyn</a> 1:3 (0:0)</b><br/>1:0 - Robin Gosens 56'<br/>1:1 - Gonzalo Higuain 74'<br/>1:2 - Gonzalo Higuain 82'<br/>1:3 - Paulo Dybala 90+2'</p>
      <p>W 17. minucie Musa Barrow nie wykorzystał rzut karnego (poprzeczka).</p>
      <p>
        <b>Składy:</b>
      </p>
      <p><b>Atalanta Bergamo: </b>Pierluigi Gollini - Rafael Toloi, Berat Djimsiti, Jose Luis Palomino - Hans Hateboer, Marten de Roon, Mario Pasalić, Robin Gosens (71' Timothy Castagne) - Remo Freuler (86' Diallo Amad Traore) - Alejandro Gomez, Musa Barrow (56' Luis Muriel).</p>
      <p><b>Juventus Turyn:</b> Wojciech Szczęsny - Juan Cuadrado, Leonardo Bonucci, Matthijs de Ligt, Mattia De Sciglio - Sami Khedira (70' Emre Can), Miralem Pjanić, Rodrigo Bentancur (57' Douglas Costa) - Federico Bernardeschi (26' Aaron Ramsey) - Paulo Dybala, Gonzalo Higuain.</p>
      <p><b>Żółte kartki:</b> Palomino, Freuler, Gonsens, Gollini (Atalanta) oraz Higuain, Dybala, Cuadrado (Juventus).</p>
      <p><b>Sędzia:</b> Gianluca Rocchi.</p>
      <p>WP SportoweFakty</p>
    </article>
  </body>
</html>