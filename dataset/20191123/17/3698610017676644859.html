<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/proti-truhanovogo-ozbroyivsya-ne-tilki-kiyiv-ale-i-yogo-pokroviteli-z-londonu-zhurnalist-330684_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T17:00:00+00:00"/>
    <meta property="og:title" content="Проти Труханова озброївся не тільки Київ, але і його покровителі з Лондону – журналіст"/>
    <meta property="og:description" content="Дуже токсична постать мера, зав'язана у безлічі корупційних схем, остаточно намозолила очі як президенту, так і лондонської групі, яка рухала Труханова у владу."/>
  </head>
  <body>
    <article>
      <h1>Проти Труханова озброївся не тільки Київ, але і його покровителі з Лондону – журналіст</h1>
      <h2>Дуже токсична постать мера, зав'язана у безлічі корупційних схем, остаточно намозолила очі як президенту, так і "лондонської групі", яка рухала Труханова у владу.</h2>
      <address>
        <time datetime="2019-11-23T17:00:00+00:00">23 Nov 2019, 17:00</time>
      </address>
      <p>Стривожені активністю президента Зеленського в Одесі – коли він дав доручення "навести порядок" у місті – одеські бізнес-клани вирішили самостійно перезавантажити владу в місті, щоб зберегти вплив та активи. Про це пише власний кореспондент <a href="https://dt.ua/">DT.UA</a> в Одесі Ніна Перстнева.</p>
      <p>За її словами, під удар цілком очікувано потрапив мер міста Геннадій Труханов – токсична фігура одіозного мера настільки намозолила очі як президенту і його оточенню, так і покровителям самого Труханова, що останнього "чемно попросили" на вихід з мерського крісла.</p>
      <p>"Той факт, що Труханов отримав пропозицію від куратора цієї групи добровільно залишити посаду міського голови, але відповів відмовою, — не новина. Та, схоже, лондонський клан може замінити й самого куратора, який став не менш одіозним і токсичним", – зазначає автор.</p>
      <p>Мова йде про загадкову постать Володимира Галантерника, якого пов'язують з одним із напрямків діяльності "лондонської групи" Ангерта-Жукова – будівельним бізнесом. Саме Галантерник, за словами автора, контролює активи групи на цьому напрямку.</p>
      <p>"Серед цих активів ціла низка будівельних компаній, головна з яких — КП "Будова". А також готель "Гагарін-Плаза" з бізнес-центром, комплекс "Аркадія-Сіті" біля моря, Старосінна площа біля залізничного вокзалу, ТРЦ "Сіті" у спальних районах міста. Під контролем групи й легендарний ринок "Привоз", ринки "Слобідський", частина "Північного", авторинок "Успіх" і низка інших об'єктів. Тільки за два попередні роки, за даними активістів, бізнес-група Ангерта—Галантерника приватизувала понад 20 будівель та споруд у центральній частині міста. З іменем Галантерника пов'язують і низку одеських телеканалів, серед яких — "Перший міський". Група має й своє силове крило, окреме від знаменитого трухановського", – вказує автор.</p>
      <p>Втім, складно очікувати, що Галантерник, як і сам Труханов, здадуться без бою. Навіть незважаючи на те, що "куратор" Труханового сам вже став досить нерукопотисною фігурою для своїх партнерів з-за низки корупційних скандалів, резюмує автор.</p>
      <p>Нагадаємо, що 6 листопада на засіданні прокурор Спеціалізованої антикорупційної <b><a href="https://dt.ua/UKRAINE/truhanovu-ogolosili-obvinuvachennya-v-deklaruvanni-nepravdivoyi-informaciyi-328705_.html">прокуратури виголосив обвинувальний акт відносно Труханова</a></b>.</p>
      <p>Детальніше про плани влади щодо усунення Труханова читайте у статті Ніни Перстневої <b><a href="https://dt.ua/internal/siciliyskiy-zahist-abo-yaki-figuri-ruhayut-vladu-v-odesi-330622_.html">"Сицилійський захист, або Які фігури рухають владу в Одесі?"</a></b> у свіжому випуску тижневика "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>