<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/pamyajetajemo-pomstimos-u-kijevi-bilya-posolstva-rosiji-proyshla-akciya-z-nagodi-rokovin-golodomoru-641955.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T17:29:21+00:00"/>
    <meta property="og:title" content="«Пам’яєтаємо. Помстимось»: У Києві біля посольства Росії пройшла акція з нагоди роковин Голодомору"/>
    <meta property="og:description" content="Акцію організували представники «Об’єднання добровольців» та «Всесвітнього руху патріотів України»"/>
  </head>
  <body>
    <article>
      <h1>«Пам’яєтаємо. Помстимось»: У Києві біля посольства Росії пройшла акція з нагоди роковин Голодомору</h1>
      <address>
        <time datetime="2019-11-23T17:29:21+00:00">23 Nov 2019, 17:29</time>
      </address>
      <h4>Акцію організували представники «Об’єднання добровольців» та «Всесвітнього руху патріотів України»</h4>
      <p>У Києві 23 листопада біля посольства Росії зібралися активісти з нагоди Дня пам’яті жертв Голодомору. Учасники обклеїли паркан дипустанови банерами з написом «Голодомор 1932-1933. Пам’яєтаємо. Помстимось».</p>
      <p>Про це повідомляє <a href="https://www.radiosvoboda.org/a/news-nahadaiemo-hto-vynen-aktsia-holodomor/30288304.html">Радіо Свобода</a>.</p>
      <p>Зазначається, що акцію організували представники «Об’єднання добровольців» та «Всесвітнього руху патріотів України».</p>
      <p>Як пояснили самі учасники журналістам, мета акції – нагадати про відповідальність у Голодоморі Радянського Союзу, правонаступницею якого вважає себе сучасна Росія.</p>
      <p>«Ми уже п’ятий рік поспіль проводимо таку акцію поблизу російського консульства. Так нагадуємо суспільству і самим собі хто винен у цих смертях, адже велика кількість і дорослих, і малих в часи Голодомору загинули дуже жорстокою смертю. Росія вбивала українців тоді і продовжує робити це і нині тільки в інший спосіб», – йшлося в анонсі акції, оприлюдненому 20 листопада.</p>
      <p>1 з 6<br/><a href="https://glavcom.ua/country/society/pamyajetajemo-pomstimos-u-kijevi-bilya-posolstva-rosiji-proyshla-akciya-z-nagodi-rokovin-golodomoru-641955.html#">на весь екран згорнути</a></p>
      <figure>
        <img src="https://glavcom.ua/img/gallery/6419/55/675065_big.jpg"/>
      </figure>
      <figure>
        <img src="https://glavcom.ua/img/gallery/6419/55/675066_big.jpg"/>
      </figure>
      <figure>
        <img src="https://glavcom.ua/img/gallery/6419/55/675067_big.jpg"/>
      </figure>
      <figure>
        <img src="https://glavcom.ua/img/gallery/6419/55/675068_big.jpg"/>
      </figure>
      <figure>
        <img src="https://glavcom.ua/img/gallery/6419/55/675069_big.jpg"/>
      </figure>
      <p>
        <a href="https://glavcom.ua/photo.html">Всі фоторепоратажі</a>
      </p>
      <p>Аналогічні акції відбулися і біля дипломатичних представництв Росії в інших містах: Харкові, Львові, Одесі.</p>
      <p>Росія не визнала штучний характер Голодомору 1932-1933 років. Російська дипломатія і частина ангажованої Кремлем наукової спільноти активно поширюють у світі, і насамперед у країнах Заходу, тезу про те, що Голодомор не може бути визнаний геноцидом, бо, за їхніми твердженнями, то був «голод, викликаний природними факторами, що охопив багато республік СРСР».</p>
      <p>Нагадаємо, вранці 23 листопада <a href="https://glavcom.ua/country/society/prezident-z-druzhinoju-vshanuvali-pam-jat-zhertv-golodomoru-1932-1933-rokiv-641890.html">президент з дружиною вшанували пам’ять жертв Голодомору 1932-1933 років.</a></p>
      <p>Президентське подружжя поклало пам’ятні колоски скорботи до знаку жертвам Голодомору, що на Михайлівській площі у Києві. Володимир та Олена Зеленські також вшанували пам’ять загиблих хвилиною мовчання.</p>
      <p>Як повідомлялося, <a href="https://glavcom.ua/country/society/u-nacionalnomu-muzeji-golodomoru-genocidu-vshanovuyut-zagiblih-ukrajinciv-641930.html">у Національному музеї Голодомору – геноциду вшановують загиблих українців.</a></p>
      <p>Сьогодні, 23 листопада, у храмах провели поминальні панахиди за загиблими внаслідок голодоморів в Україні.</p>
      <p>До 30 листопада триватиме виставка-реквієм «Не згасне в серці пам’яті свіча» у Міській спеціалізованій молодіжній бібліотеці «Молода гвардія».</p>
      <p>До 29 листопада у Державному архіві Києва відбуватиметься виставка архівних документів «До Дня пам’яті жертв Голодомору 1932-1933 років в Україні».</p>
      <p>До слова, за останніми соціологічними дослідженнями, <a href="https://glavcom.ua/news/73-ukrajinciv-zapalyat-cogo-riku-svichku-pamyati-sociologi-640943.html">в Україні 82% громадян вважають, що Голодомор 1932-33 рр. був геноцидом</a> українського народу. </p>
      <p>День пам’яті жертв Голодоморів відзначається щорічно в четверту суботу листопада на підставі президентських указів 1998 та 2007 років. У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років – геноцид українського народу, здійснюваний тоталітарним комуністичним режимом СРСР.</p>
      <related>
        <a href="https://glavcom.ua/world/observe/derzhdep-ssha-pov-jazav-golodomor-i-teperishnju-agresiju-rosiji-641953.html"/>
        <a href="https://glavcom.ua/country/society/pershi-osobi-derzhavi-vshanuvali-pamyat-zhertv-golodomoriv-fotoreportazh-641946.html"/>
        <a href="https://glavcom.ua/country/politics/nachalnik-generalnogo-shtabu-pojasniv-navishcho-rosiji-potriben-krim-641942.html"/>
      </related>
    </article>
  </body>
</html>