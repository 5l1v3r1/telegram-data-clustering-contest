<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/chigi-lavori-di-ristrutturazione-necessari-la-nota-638941.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-23T17:11:00+00:00"/>
    <meta property="og:title" content="Chigi, lavori di ristrutturazione necessari. La nota"/>
    <meta property="og:description" content="Nota ufficio stampa Presidenza del ConsiglioIn merito all&amp;rsquo;articolo pubblicato oggi sul quotidiano Il Tempo, dal titolo &amp;ldquo;Conte si rif&amp;agrave;..."/>
  </head>
  <body>
    <article>
      <h1>Chigi, lavori di ristrutturazione necessari. La nota</h1>
      <address>
        <time datetime="2019-11-23T17:11:00+00:00">23 Nov 2019, 17:11</time>
      </address>
      <p>
        <b>Nota ufficio stampa Presidenza del Consiglio</b>
      </p>
      <p>In merito all’articolo pubblicato oggi sul quotidiano Il Tempo, dal titolo “Conte si rifà casa. A Palazzo Chigi”, ripreso anche da altri organi di stampa, l’Ufficio stampa della Presidenza del Consiglio precisa quanto segue:</p>
      <p>I lavori in corso nell’appartamento in uso ai Presidenti  del Consiglio dei Ministri, di cui si legge nell’articolo, non sono stati disposti su richiesta del Presidente Conte ma sono stati programmati da tempo quali necessari “Lavori di bonifica, riqualificazione impianti e adeguamento alla normativa antincendio". Questi lavori riguardano non solo l’appartamento in uso ai Presidenti ma tutti gli ambienti di Palazzo Chigi e sono in corso di realizzazione da alcuni anni, ben prima che Giuseppe Conte diventasse Presidente del Consiglio. Sono interventi resisi necessari per adeguare il palazzo seicentesco alle normative di sicurezza attualmente in vigore e vengono effettuati per singole porzioni di immobile, in modo da non compromettere il suo complessivo utilizzo a fini istituzionali.</p>
      <p>Il Presidente Conte è il primo, tra i suoi predecessori, che si è reso disponibile a consentire questi lavori di adeguamento, ormai non più rinviabili, anche nell’appartamento riservato alla Presidenza. Tale disponibilità ha reso possibile effettuare questi lavori e ora si sta finalmente intervenendo negli ambienti di rappresentanza del primo e del terzo piano e in particolare nell’alloggio in uso istituzionale ai Presidenti del Consiglio.</p>
      <p>Tra le varie lavorazioni è stato necessario provvedere ad interventi all’interno dei servizi igienici  installando una cabina doccia prefabbricata per ridurre al minimo gli interventi di demolizione. </p>
      <p>Appare comunque evidente come il costo degli interventi sia in linea con i prezzi di mercato e del tutto trasparente.</p>
    </article>
  </body>
</html>