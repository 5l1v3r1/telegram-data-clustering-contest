<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kairos/kairos-giryonis-i-prognosi-gia-tin-attiki/2921862/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T17:12:21+00:00"/>
    <meta property="og:title" content="Καιρός – Γηρυόνης: Η πρόγνωση για την Αττική"/>
    <meta property="og:description" content="Έκτακτο δελτίο επιδείνωσης του καιρού εξέδωσε το μεσημέρι του Σαββάτου (23.11.2019) η Εθνική Μετεωρολογική Υπηρεσία. Η κακοκαιρία &quot;Γηρυόνης&quot; θα κάνει την εμφάνιση της το απόγευμα της Κυριακής (24.11.2019). Αναλυτικά πώς θα είναι ο καιρός τις επόμενες τρεις ημέρες."/>
  </head>
  <body>
    <article>
      <h1>Καιρός – Γηρυόνης: Η πρόγνωση για την Αττική</h1>
      <h2>Έκτακτο δελτίο επιδείνωσης του καιρού εξέδωσε το μεσημέρι του Σαββάτου (23.11.2019) η Εθνική Μετεωρολογική Υπηρεσία. Η κακοκαιρία "Γηρυόνης" θα κάνει την εμφάνιση της το απόγευμα της Κυριακής (24.11.2019). Αναλυτικά πώς θα είναι ο καιρός τις επόμενες τρεις ημέρες.</h2>
      <address><time datetime="2019-11-23T17:12:21+00:00">23 Nov 2019, 17:12</time> by <a rel="author">Newsit Newsroom</a></address>
      <p>Ο “Γηρυόνης” θα πλήξει και την Αττική, καθώς ο <a href="https://www.newsit.gr/category/kairos/">καιρός</a> θα είναι άστατος από το απόγευμα της Κυριακής (24.11.2019), σύμφωνα με το έκτακτο δελτίο που εξέδωσε σήμερα η Εθνική Μετεωρολογική Υπηρεσία.  Ειδικότερα, στην Αττική αναμένεται να σημειωθούν ισχυρές βροχές και καταιγίδες από τις βραδινές ώρες της Κυριακής (24-11-2019) μέχρι τις πρωινές ώρες της Δευτέρας (25-11-2019).<br/>Σύμφωνα με το meteo, στην Αττική αναμένονται νεφώσεις με τοπικές βροχές και πιθανώς μεμονωμένες καταιγίδες από το απόγευμα. Ωστόσο, τις νυχτερινές ώρες προς τη Δευτέρα, θα εκδηλωθούν ισχυρές καταιγίδες, οι οποίες θα συνοδευθούν από πολύ ενισχυμένους ανέμους και ενδεχομένως πρόσκαιρες χαλαζοπτώσεις.<br/>Οι άνεμοι θα πνέουν από ανατολικές διευθύνσεις με εντάσεις έως 5 μποφόρ και από αργά το βράδυ νοτιοανατολικοί σχεδόν θυελλώδεις έως θυελλώδεις 7 με 8 μποφόρ. Η θερμοκρασία θα κυμανθεί στην πόλη της Αθήνας από 12 έως 18 βαθμούς.</p>
      <figure>
        <iframe src="https://www.youtube.com/embed/GlWf1WF0iGU" width="640" height="360" data-service="Youtube" scrolling="no"/>
      </figure>
      <p>Με εντολή του Περιφερειάρχη Αττικής Γ. Πατούλη και το συντονισμό του Αντιπεριφερειάρχη Πολιτικής Προστασίας κ. Β. Κόκκαλη βρίσκονται σε επιφυλακή οι υπηρεσίες της Περιφέρειας Αττικής, λόγω της αναμενόμενης σημαντικής επιδείνωσης που θα παρουσιάσει ο καιρός.<br/>Ειδικότερα δόθηκε εντολή έκτακτης σύγκλησης των Συντονιστικών Οργάνων Πολιτικής Προστασίας σε όλες τις Περιφερειακές Ενότητες για τον καλύτερο συντονισμό των απαιτούμενων ενεργειών και επισημάνθηκε προς όλους τους Δήμους της Περιφέρειας, να βρίσκονται σε επιφυλακή οι αρμόδιες υπηρεσίες τους, καθώς και οι Εθελοντικές τους Οργανώσεις. Ιδιαίτερη εντολή δόθηκε στις Τεχνικές Υπηρεσίες της Περιφέρειας να θέσουν σε επιφυλακή το μηχανισμό που αφορά στον έλεγχο και καθαρισμό ρεμάτων και υδροφρεατίων. Επίσης, απεστάλη σχετική ενημέρωση προς την ΓΑΔΑ και την Περιφερειακή Διοίκηση Πυροσβεστικών Υπηρεσιών Αττικής για τον καλύτερο συντονισμό.</p>
      <related>
        <h4>Click4more:</h4>
        <a href="https://www.newsit.gr/kairos/kairos-giryonis-ektakto-deltio-epideinosis/2921705/"/>
      </related>
      <p>Περαιτέρω ζητήθηκε από τις αρμόδιες υπηρεσίες της Περιφέρειας Αττικής, όπως προβούν σε προληπτικό έλεγχο και καθαρισμό (όπου απαιτείται) αντιπλημμυρικών υποδομών αρμοδιότητας της Περιφέρειας (υδατορέματα, φρεάτια ομβρίων). Για το ίδιο λόγο καλούνται και οι Δήμοι να προβούν σε απομάκρυνση ογκωδών αντικειμένων και φερτών υλικών που βρίσκονται περιμετρικά κάδων απορριμμάτων, καθώς και να ελέγξουν τα φρεάτια υδροσυλλογής για τυχόν εμφράξεις.</p>
      <h3>Καιρός – Γηρυόνης: Τι να προσέξουν οι πολίτες</h3>
      <p>Λόγω της ενδεχόμενης εκδήλωσης κατά τόπους επικίνδυνων καιρικών φαινομένων γίνεται έκκληση προς όλους τους πολίτες να ενημερώνονται για την εξέλιξη των καιρικών φαινομένων, να αποφεύγουν άσκοπες μετακινήσεις κατά την διάρκεια εκδήλωσής τους και να λαμβάνουν τα αναγκαία μέτρα αυτοπροστασίας, όπως:</p>
      <ul>
        <li>Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</li>
        <li>Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</li>
        <li>Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</li>
        <li>Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</li>
        <li>Να προφυλαχθούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</li>
        <li>Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</li>
        <li>Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</li>
      </ul>
    </article>
  </body>
</html>