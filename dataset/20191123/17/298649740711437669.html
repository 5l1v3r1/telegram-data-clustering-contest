<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/23/allerta-rossa-in-liguria-frane-allagamenti-e-34-sfollati-top10_20191123_180047/"/>
    <meta property="og:site_name" content="Askanews"/>
    <meta property="article:published_time" content="2019-11-23T17:00:47+00:00"/>
    <meta property="og:title" content="Allerta rossa in Liguria, frane, allagamenti e 34 sfollati"/>
    <meta property="og:description" content="Roma, 23 nov. (askanews) – La nuova ondata di maltempo che sta flagellando la Liguria sta creando ingenti danni con gli sfollati a causa di frane e allagamenti saliti a quota 34. La protezione civile ha diramato l’allerta rossa anche per domani. Allagamenti e frane, soprattutto a Genova, dove nella notte sono esondati il rio […]"/>
  </head>
  <body>
    <article>
      <h1>Allerta rossa in Liguria, frane, allagamenti e 34 sfollati</h1>
      <h2>Il governatore Toti invita a non uscire di casa</h2>
      <address>
        <time datetime="2019-11-23T17:00:47+00:00">23 Nov 2019, 17:00</time>
      </address>
      <figure>
        <img src="http://www.askanews.it/wp-content/uploads/2019/11/20191123_180043_5671CC91.jpg"/>
      </figure>
      <p>Roma, 23 nov. (askanews) – La nuova ondata di maltempo che sta flagellando la Liguria sta creando ingenti danni con gli sfollati a causa di frane e allagamenti saliti a quota 34. La protezione civile ha diramato l’allerta rossa anche per domani.</p>
      <p>Allagamenti e frane, soprattutto a Genova, dove nella notte sono esondati il rio Fegino e il rio Ruscarolo.A Genova la situazione più critica si sta registrando nella zona della Valpolcevera con allagamenti diffusi, auto e scantinati finiti sott’acqua e diverse frane. La più grave si è abbattuta su corso Perrone, vicino al cantiere del nuovo Ponte Morandi, isolando quattro palazzine in cui vivono 120 persone.</p>
      <p>Sempre a causa di frane e smottamenti, risultano al momento isolate altre 5 persone in via Mario Adda, nella zona di Trasta e 20 a Ceranesi, in via Rampin. Altre 19 persone sono state allontanate precauzionalmente dalle proprie abitazioni in via Rivarolo e in via Teglia e alcune persone, rimaste bloccate nella notte nelle proprie auto nel sottopasso di Brin allagato, sono state tratte in salvo con un gommone dai sommozzatori dei Vigili del fuoco.</p>
      <p>“Non uscite di casa – ha scritto sulla sua pagina Facebook il governatore della Liguria, Giovanni Toti – in queste ore di allerta rossa. Fatelo solo se necessario. Non mettete a rischio la vostra sicurezza e quella dei soccorritori, che ringrazio di cuore per i loro preziosi interventi. Hanno lavorato senza fermarsi mai per tutta la notte. Massima prudenza”.</p>
      <p>A fine mattinata il centro meteo-idrologico di Protezione civile della Liguria ha prolungato l’allerta rossa per temporali su Genova e Savona fino alle 12 di domani e sul ponente della regione e la Val Bormida fino alle 15. “Non è ancora finito nulla – ha sottolineato il governatore della Liguria, Giovanni Toti, durante una conferenza stampa nella sede della Protezione civile regionale – siamo nel cuore dell’allerta, forse ora meno su Genova e più sull’entroterra savonese. Parliamo di 24 ore ancora di allerta e invito pertanto i cittadini alla prudenza”.</p>
      <p>Pesnate la situazione per la popolazione: “In Liguria sono 34 gli evacuati, 33 a Genova e 1 precauzionalmente nel savonese, a Quiliano. Le persone isolate invece sono oltre 100” ha detto l’assessore regionale alla Protezione Civile, Giacomo Giampedrone che ha aggiunto: “E’ un quadro destinato ad aggiornarsi, ci sono una serie di situazioni che vanno monitorate. Sono ore di allerta rossa, prolungata perché ci attendono ancora piogge nella giornata di oggi e recrudescenze nella prossima notte. Abbiamo più di metà regione – ha concluso Giampedrone – sottoposta ad uno sforzo immane almeno per 24 ore”.</p>
      <p>La situazione si preannuncia difficile anche in altre parti d’Italia con la protezione civile ha diramato l’allerta meteo Rossa anche in alcune zone di Piemonte e Calabria mentre quella ‘arancione’ grava su Campania e Lazio.</p>
      <p>Int11</p>
    </article>
  </body>
</html>