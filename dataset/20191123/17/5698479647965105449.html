<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/23/us-vice-president-pence-visits-troops-in-iraq-holds-call-with-prime-minister"/>
    <meta property="og:site_name" content="euronews"/>
    <meta property="article:published_time" content="2019-11-23T17:23:23+00:00"/>
    <meta property="og:title" content="پنس در سفر به عراق خواستار احترام به حق آزادی بیان معترضان شد"/>
    <meta property="og:description" content="به گفته مقامات آمریکایی مایک پنس در گفتگو با عادل عبدالمهدی از او خواسته است تا عراق راه خود را از ایران جدا کند."/>
  </head>
  <body>
    <article>
      <h1>پنس در سفر به عراق خواستار احترام به حق آزادی بیان معترضان شد</h1>
      <address><time datetime="2019-11-23T17:23:23+00:00">23 Nov 2019, 17:23</time> by <a rel="author">یورونیوز فارسی </a></address>
      <p>مایک پنس، معاون رئیس جمهوری آمریکا در جریان سفری از پیش اعلام نشده به عراق از عادل عبدالمهدی، نخست وزیر این کشور خواست تا به آزادی بیان معترضان عراقی احترام بگذارد.</p>
      <p>معاون دونالد ترامپ، رئیس جمهوری آمریکا روز شنبه پس از آنکه وارد پایگاه هوایی اسد در شمال غرب بغداد شد تلفنی با نخست وزیر عراق گفتگو کرد. مایک پنس در جریان گفتگوی خود با عادل عبدالمهدی با وی در مورد ناآرامی های عراق و اعتراض ها به دولت این کشور مذاکره کرد.</p>
      <p>به گفته مقامات آمریکایی، پنس در گفتگو با عادل عبدالمهدی از او خواسته است تا عراق راه خود را از ایران جدا کند.</p>
      <p>مایک پمپئو، وزیر خارجه ایالات متحده روز دوشنبه گذشته گفته بود که واشنگتن آماده است تا تحریم‌هایی را علیه آن دسته از مقامات عراقی که در فساد مالی و یا سرکوب معترضان در این کشور دست داشته‌اند وضع کند.</p>
      <p>در جریان اعتراضات هفته‌های اخیر عراق بیش از ۳۴۰ نفر کشته شده‌اند.</p>
      <p>معاون رئیس جمهوری ایالات متحده در جریان سفر به عراق علاوه بر دیدار با نظامیان آمریکایی مستقر در این کشور به اقلیم کردستان عراق نیز سفر کرد. مایک پنس در سفر به اقلیم کردستان عراق با نچیروان بارزانی، رئیس اقلیم کردستان عراق دیدار کرد. او در ابتدای این ملاقات گفت: «از این فرصت استفاده می‌کنم تا از طرف رئیس جمهور دونالد ترامپ بر پیوندهای مستحکمی که در جریان جنگ بین مردم ایالات متحده و مردم کرد در سراسر منطقه شکل گرفت تاکید کنم.»</p>
      <p>هدف از سفر مایک پنس به اقلیم کردستان عراق تاکید بر حمایت واشنگتن از کردهای عراق پس از خروج نظامیان آمریکا از سوریه عنوان شده است. بسیاری از منتقدان داخلی و خارجی دونالد ترامپ پس از خروج نظامیان آمریکایی از سوریه این تصمیم را «خیانت» به کردها ارزیابی کرده بودند.</p>
    </article>
  </body>
</html>