<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/politika/puce-rigas-domei-divu-menesu-laika-jaievel-otrs-vicemers/"/>
    <meta property="og:site_name" content="skaties.lv"/>
    <meta property="article:published_time" content="2019-11-23T17:12:00+00:00"/>
    <meta property="og:title" content="Pūce: Rīgas domei divu mēnešu laikā jāievēlē otrs vicemērs"/>
    <meta property="og:description" content="Rīgas domei divu mēnešu laikā ir jāievēlē otrs vicemērs, aģentūrai LETA sacīja vides aizsardzības un reģionālās attīstības ministrs Juris Pūce (AP)."/>
  </head>
  <body>
    <article>
      <h1>Pūce: Rīgas domei divu mēnešu laikā jāievēlē otrs vicemērs</h1>
      <address><time datetime="2019-11-23T17:12:00+00:00">23 Nov 2019, 17:12</time> by <a rel="author">LETA</a></address>
      <p>Rīgas domei divu mēnešu laikā ir jāievēlē otrs vicemērs, aģentūrai LETA sacīja vides aizsardzības un reģionālās attīstības ministrs Juris Pūce (AP).</p>
      <p>Likums “Par pašvaldībām” nosaka, ka viens no domes atstādināšanas iemesliem var būt tad, ja divus mēnešus dome nevar ievēlēt priekšsēdētāju vai tā vietnieku.</p>
      <p>Lai gan Rīgas domē joprojām ir gan mērs, gan viens vicemērs, divu mēnešu laikā domniekiem ir jāizraugās arī otrs vietnieks, jo to paredz pašvaldības nolikums.</p>
      <p>“Ja dome negrib izvēlēties otru vicemēru, tad viņiem jāmaina nolikums,” sacīja Pūce.</p>
      <p>Pēc viņa teiktā, ministrija sākusi “laika atskaiti” no dienas, kad amatu zaudēja vicemērs Vadims Baraņņiks.</p>
      <p>Koalīciju pārstāvošo partiju “Saskaņa” un “Gods kalpot Rīgai” pārstāvji gan norādījuši, ka līdz šim nav lēmuši, vai otrā vicemēra postenim virzīt kādu kandidātu.</p>
      <p>Kā ziņots, 19.novembrī ar opozīcijas deputātu atbalstu Rīgas domes priekšsēdētāja vietnieks Baraņņiks tika atstādināts no vicemēra amata, kā arī atcelts no Rīgas Brīvostas valdes.</p>
    </article>
  </body>
</html>