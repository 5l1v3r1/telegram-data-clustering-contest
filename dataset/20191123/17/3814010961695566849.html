<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/mayk-pens-iznenadvashcho-poseti-irak-na-fona-na-protesti-i-sblstsi-s-politsiyata"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T17:38:00+00:00"/>
    <meta property="og:title" content="Майк Пенс изненадващо посети Ирак на фона на протести и сблъсъци с полицията"/>
    <meta property="og:description" content="Вицепрезидентът на САЩ Майк Пенс пристигна на необявено посещение в Ирак за инспекция на американските войски в базата Айн ал Асад. Визитата става в р..."/>
  </head>
  <body>
    <article>
      <h1>Майк Пенс изненадващо посети Ирак на фона на протести и сблъсъци с полицията</h1>
      <address><time datetime="2019-11-23T17:38:00+00:00">23 Nov 2019, 17:38</time> by <a rel="author">Мартин Гицов</a></address>
      <p>
        <b>Вицепрезидентът на САЩ Майк Пенс пристигна на необявено посещение в Ирак за инспекция на американските войски в базата Айн ал Асад. Визитата става в разгара на най-тежката социална криза в страната от свалянето на Саддам Хюсеин през 2003 г.</b>
      </p>
      <figure>
        <video src="https://nws2.bnt.bg/p/p/s/psn231119-20-viceprezident-usa-irak-x264-726147.mp4"/>
      </figure>
      <p>Майк Пенс и съпругата му Карън бяха при американския контингент в базата Айн ал-Асад преди Деня на благодарността в четвъртък.</p>
      <p>От тази база беше осъществена операцията в Сирия по ликвидирането на лидера на Ислямска държава Абу Бакр ал Багдади миналия месец.</p>
      <p>По-късно Майк Пенс посети Ербил, където увери лидера на Кюрдския автономен регион Нечирван Барзани в подкрепата на Вашингтон за иракските кюрди.</p>
      <p>Изтеглянето на американските части от Северна Сирия предизвика обвинения към Белия дом в предателство към кюрдските съюзници.</p>
      <blockquote>Майк Пенс - вицепрезидент на САЩ: Президентът Тръмп винаги ще търси възможност да върне нашите войници у дома, но така, че нашите съюзници да знаят, че стоим до сражавалите се редом с нас.</blockquote>
      <related>
        <a href="http://news.bnt.bg/bg/a/amerikanskiyat-vitseprezident-iznenadvashcho-poseshchava-voenna-baza-na-sashch-v-irak"/>
      </related>
      <p>Майк Пенс е обсъдил по телефона с иракския премиер Адел Абдел Махди продължаващите вече два месеца протести срещу корупцията и политическата класа в страната.</p>
      <p>Жертвите досега са 340. Иракската полиция днес спря със сила опит на демонстранти да достигнат иракската централна банка в Багдад.</p>
      <p>В понеделник Вашингтон обяви, че ще наложи санкции на иракски представители, уличени в корупция или репресии срещу мирни демонстранти.</p>
      <related>
        <a href="http://news.bnt.bg/bg/a/edin-ubit-i-desetki-raneni-pri-sblstsi-na-protestirashchi-s-politsiyata-v-irak"/>
      </related>
    </article>
  </body>
</html>