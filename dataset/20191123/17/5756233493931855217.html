<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623006/%D8%B3%D9%86%D8%A7%D8%AA%D9%88%D8%B1%D9%87%D8%A7%DB%8C-%D8%AC%D9%85%D9%87%D9%88%D8%B1%DB%8C%D8%AE%D9%88%D8%A7%D9%87-%D8%AE%D9%88%D8%A7%D8%B3%D8%AA%D8%A7%D8%B1-%DA%AF%D8%B2%D8%A7%D8%B1%D8%B4-%D8%AF%D8%B1-%D9%85%D9%88%D8%B1%D8%AF-%D9%BE%D8%B3%D8%B1-%D8%A8%D8%A7%DB%8C%D8%AF%D9%86-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T17:30:00+00:00"/>
    <meta property="og:title" content="سناتورهای جمهوریخواه خواستار گزارش در مورد پسر بایدن شدند"/>
    <meta property="og:description" content="روسای جمهوریخواه دو کمیته سنای آمریکا در نامه‌ای از وزارت خزانه‌داری این کشور خواسته‌اند در مورد پولشویی و کلاهبرداری مالی پسر «جو بایدن» نامزد دموکرات انتخابات ریاست جمهوری ۲۰۲۰ ایالات متحده، گزارش‌های احتمالی را ارائه دهند."/>
  </head>
  <body>
    <article>
      <h1>سناتورهای جمهوریخواه خواستار گزارش در مورد پسر بایدن شدند</h1>
      <address>
        <time datetime="2019-11-23T17:30:00+00:00">23 Nov 2019, 17:30</time>
      </address>
      <p>
        <i>روسای جمهوریخواه دو کمیته سنای آمریکا در نامه‌ای از وزارت خزانه‌داری این کشور خواسته‌اند در مورد پولشویی و کلاهبرداری مالی پسر «جو بایدن» نامزد دموکرات انتخابات ریاست جمهوری ۲۰۲۰ ایالات متحده، گزارش‌های احتمالی را ارائه دهند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش خبرگزاری رویترز از واشنگتن، در این نامه در مورد انتشار اسناد یا گزارش هایی که موسسات مالی در شبکه اجرایی جرایم مالی در زمان مشکوک بودن یک پرونده پولشویی یا کلاهبرداری تنظیم می کنند، درخواست شده است.</p>
      <p>هنوز مشخص نیست که آیا چنین گزارش هایی در مورد «هانتر بایدن» پسر جو بایدن موجود است یا نه.</p>
      <figure>
        <img src="https://aftabnews.ir/files/fa/news/1398/9/2/362726_687.jpg"/>
      </figure>
      <p>این درخواست در حالی مطرح شده است که جمهوریخواهان درصدد دفاع از «دونالد ترامپ» رئیس جمهوری آمریکا در برابر تحقیقات استیضاح هستند. این تحقیقات درخصوص احتمال اعمال فشار ترامپ بر اوکراین برای تحقیق در مورد بایدن ها به منظور افزایش شانس پیروزی اش در انتخابات ریاست جمهوری ۲۰۲۰ آمریکا جریان دارد.</p>
      <p>جمهوریخواهان در کنگره با طرح اتهام هایی در مورد فعالیت های هانتر بایدن در اوکراین، تلاش کرده اند تحقیقات استیضاح را به تحقیق در مورد وی تبدیل کنند.</p>
      <p>ستاد انتخابات جو بایدن درخواست دو کمیته سنا از وزارت خزانه داری را به عنوان حمله به بایدن در پی برگزاری جلسات استماع در مورد تحقیقات استیضاح، مورد انتقاد قرار داده اند.</p>
      <p>«چاک گرسلی» رئیس کمیته مالی سنا و «ران جانسون» رئیس کمیته امنیت ملی و امور دولتی این مجلس، این خواسته را در قالب نامه به «کن بلانکو» مدیر شبکه اجرایی جرایم مالی مطرح کرده اند.</p>
      <p>هانتر بایدن عضو هیات مدیره شرکت «بوریسما» در اوکراین بود، شرکتی که در حال حاضر در موردش تحقیقاتی انجام می شود.</p>
      <p>سناتورهای یاد شده در این نامه اعلام کردند که این شرکت به هانتر بایدن در ماه ۵۰ هزار دلار پرداخت کرده است. همچنین در این نامه عنوان شده که دو کمیته مزبور اقدامات احتمالا نادرست از سوی دولت «باراک اوباما» سلف ترامپ در ارتباط با شرکت بوریسما و اوکراین را در دست تحقیق دارند.</p>
      <p>بایدن ها هر گونه تخلفی را رد کرده اند. جو بایدن نامزد مطرح دموکرات ها در انتخابات سال آینده آمریکاست،انتخاباتی که ترامپ قصد دارد برای دستیابی به دوره دوم چهار ساله ریاست جمهوری، پیروز آن باشد.</p>
      <p>با نزدیک شدن به انتخابات ۲۰۲۰، ترامپ و جمهوریخواهان در کنگره بر شدت لفاظی های خود علیه بایدن ها افزوده و دموکرات های مجلس نمایندگان نیز تحقیقات استیضاح در مورد ریاست جمهوری را سرعت داده اند.۹۱۰۹</p>
      <p>دموکرات ها این مساله را بررسی می کنند که آیا ترامپ از کمک های آمریکا به اوکراین به عنوان اهرم فشاری بر کی یف استفاده کرده است تا فعالیت های مالی بایدن ها را مورد تحقیق و بررسی قرار دهد.</p>
    </article>
  </body>
</html>