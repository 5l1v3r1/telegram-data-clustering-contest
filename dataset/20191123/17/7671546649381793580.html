<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914913"/>
    <meta property="og:site_name" content="Dnevnik"/>
    <meta property="article:published_time" content="2019-11-23T17:30:00+00:00"/>
    <meta property="og:title" content="Na severu Sirije spopadi med Kurdi in turškimi silami za strateško mesto"/>
    <meta property="og:description" content="V bližini strateško pomembnega kraja Ain Isa na severu Sirije potekajo spopadi med kurdskimi in turškimi silami ter proturškimi borci, je danes sporočil Sirski observatorij za človekove pravice. Sirske demokratične sile (SDF) pod vodstvom Kurdov skušajo zaustaviti napredovanje proturških sil proti Ain Isi, še dodaja."/>
  </head>
  <body>
    <article>
      <h1>Na severu Sirije spopadi med Kurdi in turškimi silami za strateško mesto</h1>
      <address><time datetime="2019-11-23T17:30:00+00:00">23 Nov 2019, 17:30</time> by <a rel="author">STA</a></address>
      <p>
        <b>V bližini strateško pomembnega kraja Ain Isa na severu Sirije potekajo spopadi med kurdskimi in turškimi silami ter proturškimi borci, je danes sporočil Sirski observatorij za človekove pravice. Sirske demokratične sile (SDF) pod vodstvom Kurdov skušajo zaustaviti napredovanje proturških sil proti Ain Isi, še dodaja.</b>
      </p>
      <p>Tudi iz SDF so sporočili, da so turške sile in proturški borci sprožili napad na Ain Iso, kjer ima SDF svoj sedež in urade. "Turške sile so sprožile napade s tanki, topništvom ob podpori številnih plačancev... da bi zavzeli Ain Iso," so sporočili v angleščini na Twitterju.</p>
      <p>Po navedbah observatorija s sedežem v Veliki Britaniji so turške sile z brezpilotnimi letali in topništvom podprle proturške borce v spopadih, ki se odvijajo le kak kilometer pred Ain Iso, poroča francoska tiskovna agencija AFP.</p>
      <p>Turčija je ob podpori njej naklonjenih sirskih borcev 9. oktobra na severovzhodu Sirije sprožila operacijo proti kurdski milici YPG, potem ko so ZDA umaknile svoje enote iz regije in s tem kurdske zaveznike v boju proti teroristom Islamske države prepustil turškim silam.</p>
      <p>V skladu z rusko-turškim dogovorom je Turčija po umiku kurdske milice s 120 kilometrov dolgega in 30 kilometrov širokega območja ob sirsko-turški meji prevzela nadzor nad območjem, kjer želi vzpostaviti t. i. varno območje.</p>
      <p>Ankara je sporočila, da bo po sklenitvi dogovora z Moskvo ustavila vojaško operacijo, toda njene sile vse od takrat po navedbah observatorija nadaljujejo z vojaškim napredovanjem.</p>
      <p>Ain Isa leži na južnem robu omenjenega območja, ob ključni avtocesti M4, ki poteka od vzhoda proti zahodu na severnem del Sirije.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914537/svet/izrael-izvedel-obsezne-napade-na-tarce-v-siriji"/>
        <a href="https://www.dnevnik.si/1042914427/svet/izrael-prestregel-vec-raket-iz-sirije"/>
      </related>
    </article>
  </body>
</html>