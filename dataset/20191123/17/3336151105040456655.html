<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/muhafazakar-zenginlerin-dansozlu-luks-ve-satafatli-kutlamalarini-ilahiyatci-sahin-filiz-odatvye-degerlendirdi-23111941.html"/>
    <meta property="og:site_name" content="OdaTV"/>
    <meta property="article:published_time" content="2019-11-23T17:41:00+00:00"/>
    <meta property="og:title" content="Muhafazakar zenginlerin dansözlü, lüks ve şatafatlı kutlamalarını ilahiyatçı Şahin Filiz Odatv’ye değerlendirdi"/>
    <meta property="og:description" content="İlahiyatçı Prof. Dr. Şahin Filiz, Türkiye'nin gündemindeki İslamcı sosyetenin nasıl doğduğunu Odatv'ye anlattı."/>
  </head>
  <body>
    <article>
      <h1>Muhafazakar zenginlerin dansözlü, lüks ve şatafatlı kutlamalarını ilahiyatçı Şahin Filiz Odatv’ye değerlendirdi</h1>
      <h2>İlahiyatçı Prof. Dr. Şahin Filiz, Türkiye'nin gündemindeki İslamcı sosyetenin nasıl doğduğunu Odatv'ye anlattı.</h2>
      <address>
        <time datetime="2019-11-23T17:41:00+00:00">23 Nov 2019, 17:41</time>
      </address>
      <p>Türkiye son dönemde muhafazakar zenginlerin yaptığı, gösterişli ve şatafatlı etkinlikleri konuşuyor. Muhafazakar zenginlerin bekarlığa veda, kına gecesi, düğün, mevlid, doğum, hamilelik, hoş geldin partisi gibi organizasyonlarda, lüksün ön plana çıkarılması çok tartışıldı. <b>Özellikle Ihlamur Kasrı'nda, Berra isimli bebek için düzenlenen mevliddeki lüks, sosyal medya kullanıcılarının da tepkisini çekmişti.</b></p>
      <p>Akdeniz Üniversitesi Edebiyat Fakültesi Felsefe Bölümü Öğretim Üyesi, ilahiyatçı Prof. Dr. Şahin Filiz, Türkiye'nin gündemindeki İslamcı sosyetenin nasıl doğduğunu Odatv'ye anlattı.</p>
      <p>
        <b>İşte İlahiyatçı Prof. Dr. Şahin Filiz'in İslamcı sosyetenin nasıl doğduğunu, siyasallaştırılan İslamın geldiği noktayı anlattığı röportajı:</b>
      </p>
      <p>
        <b>“SİYASALLAŞAN BÜTÜN DİNLER BU ÖZÜNÜ YİTİRİR”</b>
      </p>
      <p>
        <b>- İslamcılık, radikal islamcılık, yeni muhafazakarlık ve İslamcı sosyete. ne oldu da 1400 yıllık islam dini bu evrimleri geçirdi, nasıl bu hale geldi?</b>
      </p>
      <p>Şahin Filiz: İslamcılıktan İslamcı sosyeteye uzanan süreç, kökleri Emevi din anlayışından kaynaklanan ve bu gün postmodern bir akımdır. İslam’ın siyasal yorumu, başka bir deyişle, İslam’ın siyasallaşma tarihi Emevilere kadar gider. <b>Dinler temelde bir ahlakilik hareketi ve erdem mücadelesidir. Yaygın deyimle ahlak, dinlerin özü, asıl doğasıdır. Siyasallaşan bütün dinler bu özünü yitirir; insanilikten uzaklaşır ve mekanik bir siyasal manevraya dönüşür. İslam ahlaki özünü, Emevilerin siyasi hırsı ve insanlaşma çizgisinin dışına taşan maddeye tapma tutkusuyla aşınmaya başladı. İslamcı sosyete, İslamcılığın, devlet tezini yumuşatarak mevcut siyasal kazanımları elde etmek, elde ettiğini tutmak ve nihayet bu kazanımları, çoğaltmak amacıyla yeni muhafazakarlık formuna girmektedir. Yeni muhafazakarlık, radikal İslamcılığın yumuşak gücü; İslamcı sosyete ise bu yumuşak gücün, dünyeviliğe egemen oluşunu simgeleyen din-dışı çılgınlığıdır. </b>Emeviler 90 yıllık iktidarlarında İspanya’ya kadar uzanan ülkeleri almış; aldıkları toprakların insan ve diğer bütün kaynaklarına sahip olmuşlar; bu zenginlik, İslam’ı bir ahlak ve erdem dini olmaktan çıkarıp siyasal bir manevra yöntemine dönüştürmeleri sonucunu doğurmuştur. Çünkü kapitali yönetmek, siyasal bir din kurmakla mümkün görüldü."</p>
      <figure>
        <img src="https://odatv.com/images2/2019_11/2019_11_23/sahin_filiz.jpg"/>
      </figure>
      <p>
        <b>“HALKA MAL OLAN MEVLİD ZENGİNLİK GÖSTERİSİ, ŞIMARIKLIK VE YÜZEYSELLİĞE EVRİLMİŞTİR”</b>
      </p>
      <p>
        <b>-İslamın siyasallaştırılması; şatafatlı mevlidlerin,  dansözlü kına gecelerinin ve hoş geldin partilerinin kapısını mı araladı?</b>
      </p>
      <p>Şahin Filiz: Siyasallaşan İslam, bu yüzden ahlaksal özünü ve anlamını yitirme noktasına geldi. “İslam’ı yaşayan birey ya da toplumlar” yerine, gösteri bireyi ve gösteri toplumu geçmiştir. Bu bir çürümedir. Din ve ahlak, bir toplumun vazgeçilmez değerleri olarak görülür. Bu değerler gösterilerle çürütüldüğü zaman, toplumların hızla çöküşe geçmesi kaçınılmazdır.<b> Mevlid-i Şerif, Hz. Muhammed’in doğumu, doğum yeri, zamanı, yolculuğu, yalvaçlık sürecinde yaşadığı zorluklar ve yolculuğunu konu edinen, Türk insanın Anadolu’da birbiriyle tanışıp kaynaşmasını sağlayan geleneksel bir uygulamadır. </b>15. Yüzyılda “Vesiletü’n-Necat” yani “Kurtuluş Aracı” olarak Süleyman Çelebi tarafından yazılan Mevlid, Osmanlılar döneminde bu yüzyıldan itibaren devlet erkanı nezaretinde kutlanmaya başlamış, sonra büyük camiilerde halkın da katıldığı birleştirici bir anma programı olarak kutlanmıştır. Bu kutlamalarda hurma ve benzeri tatlılar halka dağıtılmış, fakir fukara ve garipler saptanarak sadaka geleneğine vesile kılınmıştır.</p>
      <p>
        <b>-Yani eskiden halka mal olan mevlid, bu gün elitlerin gösterisi haline mi getirildi?</b>
      </p>
      <p>Şahin Filiz: Ancak günümüzde Mevlid amacından saptırılmış; Osmanlı’da halka mal olan güzel bir gelenek olmaktan çıkarılıp zenginlik gösterisi, şımarıklık ve yüzeyselliğe evrilmiştir. Ahlaki, insani ve erdeme dönük özünü yitirmiş bir gösteri haline gelen Mevlid, medyaya yansıyan şekliyle sadece zadeganların, bazı siyasi elitlerin ve nüfuz sahibi bir avuç insanın metalaştırdığı araç olmuştur. Kına geceleri, bekarlığa veda partileri, muhafazakar eğlence tarzları ve Mevlid, siyasetin dalgalarıyla lükse, şatafata ve azgınlığa vardırılan kutlamalar olmaya başlamıştır. İslam insanlaşma yollarını gösterir. Biyolojik ve kültürel olmak üzere iki varlık katmanına sahip insan, bu tip kutlamalarla biyolojik katmanla yetinen bir Müslüman tipi yaratma yolundadır<b>. Din maneviyattır; madde bu manevi, yani kültürel varlık yanımıza yatırım yapmamızı salık verir. Tersi, canlı olarak kalmak ve biyolojik varlığı uğruna kültürel varlığı yani insanlaşmayı kurban etmektir."</b></p>
      <p>
        <b>“İSLAMCI SOSYETE, GAYRİ MEŞRU ÇOCUKTUR”</b>
      </p>
      <p>
        <b>-Siyasallaştırılan İslam’dan, şatafatlı İslamcı sosyeteye. Bunu neye bağlıyorsunuz?</b>
      </p>
      <p>Şahin Filiz: İslamcı sosyete, siyasallaşan İslam’ın gayri meşru çocuğudur. İslam, elbette eğlenmeyi, dinlenmeyi, yaşamdan keyif almayı yasaklamaz. Ancak bunları, İslam’ın onayladığı temel evrensel insani değerler pahasına yapmak, “eğer din buysa her şey mubahtır” sonucuna iter.<b> Bu sonuç, yalnız İslam dinini değil, onun paylaştığı ortak evrensel değerleri tartışılır duruma getirir. İnanan bir insan, mal-mülk sahibi olabilir; İslam bol kazanç ve rahat bir yaşama düşman değildir.</b> Ancak bunları elde etme yolları ve elde ettikten sonra yararlanma yöntemlerini gözden geçirir; eleştirir. Üstelik inanıyorum diyen her Müslüman, kendi dindaşları ile birlikte diğer dinlere bağlı insanlar arasında yoksulları düşünmek zorundadır. Helal yoldan kazanılan helal yolla tüketilir, paylaşılır ve dağıtılır. Oysa her dönem değişen siyasal paradigmalara göre değişen ahlak yasaları yoktur."</p>
      <p>
        <b>-Mevlid'in lüksü olur mu?</b>
      </p>
      <p>Şahin Filiz: Mevlid lüksün ve israfın değil, Hz. Muhammed’in yaşam öyküsünü ve yüce erdemini konu edinir. Onun gariplere ve ezilenlere karşı devrimci duruşunu anlatır. Sevgisinin gönüllere sanatkarane işlenişini dillendirir. <b>Mevlid’i çığırından çıkaran kutlamalar, böyle bir Tanrı elçisinden değil, kendi müsrif dünyalarında yarattıkları “politik bir peygamber”den yola çıkıyorlar demektir."</b></p>
      <p>
        <b>“AYNAYA BAKMADAN, DEİZM VE ATEİZMİ ELEŞTİRMEK DE, ÇILGIN KUTLAMALAR YAPMAK CİDDİYETSİZLİKTİR”</b>
      </p>
      <p>
        <b>-İslam, zenginliğin gösterişe dönüşmesine ve sergilenmesine nasıl bakıyor?</b>
      </p>
      <p>Şahin Filiz: Zenginlik bir gösteri aracı olamaz. Hz. Muhammed, kendi yaşamında hiçbir zaman gösterişe ve şatafata izin vermemiştir. Yaşam öyküsü, yalvaçlık verilişi ve yol gösterici hareket ve davranışları, sosyete kınacıları, düğüncüleri, Mevlidcileri onaylayacak türden değildir. Bu tür hareket ve davranışlar, onun elçilik ereğine ve görevine temelden aykırıdır.</p>
      <p>
        <b>-Popüler cemaat liderlerinin lüks ve şaşalı bir yaşam tarzı karşımıza sıkça çıkıyor? Siyasallaşan İslam, cemaat liderlerinin önündeki engelleri nasıl kaldırıyor?</b>
      </p>
      <p>Şahin Filiz: Hz. Muhammed’in öğrettiği İslam ve buna bağlı olarak belirlediği ahlaksal yol haritası, ödünsüz takip edilirse, hiçbir cemaat ve tarikatın azgın yaşam biçimi meşruluk zemini bulamaz. İslam, Hz. Muhammed’in adını ve yaydığı dini kullanarak şımarık, baskıcı, gösterişçi, riyakar, haksızca mal edinen ve bunu siyasetin gücüyle sürdürülebilir geleneğe dönüştüren cemaat liderlerini hem manevi olarak hem de tarihsel olarak mahkum edecektir.<b> Ayrıca sömürülen, dışlanan, yanıltılan milyonlarca samimi Müslümanın vicdanlarında yargılanacaktırlar.</b></p>
      <p>
        <b>-Siyasal dincilik, yeni cemaatler ve İslamcı sosyeteler mi yaratıyor?</b>
      </p>
      <p>Şahin Filiz: Siyasallaşan din, inancın doğasını bozmakta; cemaat liderlerinin, değişen siyasal koşullara göre Allah’ı “her dönemin Tanrısı”nı yaratmaları gerektiği saplantısına sevk etmektedir.<b> Her dönemin Tanrısı, biyolojik varlık katmanını semirtmekte, manevi varlık (insanlaşma) katmanını güçsüz düşürmektedir. İşte asıl tartışılması gereken, siyasal bir tutum olan laiklik değil, inancı ahlaksal özünden koparan sosyete dinciliğidir. </b>Başka bir deyişle, dünyaya ait olması gereken laiklik değil, araçsallaştırılan, maddeleştirilen, tüketilen ve gösteriş nesnesine dönüşen “dünyaperest muhafazakarlık”tır. Aynaya bakmadan, deizm ve ateizmi eleştirmek de, çılgın kutlamalar yapmak ciddiyetsizliktir.</p>
      <p>
        <b>Röportaj: Murat Sökdü</b>
      </p>
      <p>
        <b>Odatv.com</b>
      </p>
      <figure>
        <a href="https://odatv.com/islamci-sosyetenin-dansozlu-kina-gecesi-videosunu-izlemediyseniz-cok-sey-kacirdiniz-21111906.html">
          <img src="https://odatv.com/images2/2019_11/2019_11_23/islamci-sosyetenin-dansozlu-kina-gecesi-videosunu-izlemediyseniz-cok-sey-kacirdiniz-21111906_m2.jpg"/>
        </a>
      </figure>
      <figure>
        <a href="https://odatv.com/yok-artik-dedirten-fotograf-17111924.html">
          <img src="https://odatv.com/images2/2019_11/2019_11_20/yok-artik-dedirten-fotograf-17111924_m2.jpg"/>
        </a>
      </figure>
      <figure>
        <a href="https://odatv.com/turkiye-islamci-sosyetenin-bu-hos-geldin-partisini-tartisiyor-18111905.html">
          <img src="https://odatv.com/images2/2019_11/2019_11_21/turkiye-islamci-sosyetenin-bu-hos-geldin-partisini-tartisiyor-18111905_m2.jpg"/>
        </a>
      </figure>
      <figure>
        <a href="https://odatv.com/islamci-sosyetenin-mevlid-goruntuleri-cikti-16111922.html">
          <img src="https://odatv.com/images2/2019_11/2019_11_17/islamci-sosyetenin-mevlid-goruntuleri-cikti-16111922_m2.jpg"/>
        </a>
      </figure>
      <figure>
        <a href="https://odatv.com/vay-kardesim-bu-nasil-kina-15111939.html">
          <img src="https://odatv.com/images2/2019_11/2019_11_16/vay-kardesim-bu-nasil-kina-15111939_m2.jpg"/>
        </a>
      </figure>
      <figure>
        <a href="https://odatv.com/turbanlilarin-bekarliga-veda-partisi-abdurrahman-dilipaki-kizdirdi-13071958.html">
          <img src="https://odatv.com/images2/2019_11/2019_11_16/turbanlilarin-bekarliga-veda-partisi-abdurrahman-dilipaki-kizdirdi-13071958_m2.jpg"/>
        </a>
      </figure>
      <figure>
        <a href="https://odatv.com/atv-gosterisli-mevlitleri-boyle-savundu-19111925.html">
          <img src="https://odatv.com/images2/2019_11/2019_11_20/atv-gosterisli-mevlitleri-boyle-savundu-19111925_m2.jpg"/>
        </a>
      </figure>
      <figure>
        <a href="https://www.odakitap.com/islam-bu-muhammedi-islam-kitabi-cemil-kilic">
          <img src="https://odatv.com/images/resimler/1(1336).jpg"/>
        </a>
      </figure>
      <figure>
        <a href="https://odatv.com/ben-bunun-vergisini-veriyorum-20111920.html">
          <img src="https://odatv.com/images2/2019_11/2019_11_21/ben-bunun-vergisini-veriyorum-20111920_m2.jpg"/>
        </a>
      </figure>
      <p> <br/> <br/><a href="https://twitter.com/share?ref_src=twsrc%5Etfw">Tweet<br/></a><br/>13,842 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/turkiyenin-dort-bir-yaninda-1-mayis-manzaralari-01051916.html"/>
        <a href="https://odatv.com/turkiyenin-cogu-neden-oluyor-26041927.html"/>
        <a href="https://odatv.com/turkiye-hangi-konuda-birinci-cikti-16061817.html"/>
        <a href="https://odatv.com/turkleri-olduren-irkci-cetenin-dosyalari-selde-kayboldu-1105161200.html"/>
        <a href="https://odatv.com/turkiye-sinirinda-bombali-saldiri-1310141200.html"/>
        <a href="https://odatv.com/o-proje-yeniden-basliyor-1210141200.html"/>
        <a href="https://odatv.com/yabanci-ordular-turkiyeye-geliyor-3009141200.html"/>
        <a href="https://odatv.com/bu-belge-ortaligi-karistiracak-3009141200.html"/>
        <a href="https://odatv.com/turkiyeye-sok-cihatci-suclamasi-2409141200.html"/>
        <a href="https://odatv.com/mehmetcik-sen-degil-turkiye-utansin-2009141200.html"/>
        <a href="https://odatv.com/turkiye-bu-yarayi-nasil-saracak-1709141200.html"/>
        <a href="https://odatv.com/turkiyenin-yuzde-40inin-catisi-akiyor-1105141200.html"/>
        <a href="https://odatv.com/turkiye-bu-konuda-da-avrupanin-zirvesinde-1005141200.html"/>
        <a href="https://odatv.com/turkiyenin-kovdugu-gazeteci-tutuklandi-2404141200.html"/>
        <a href="https://odatv.com/turkiye-bu-savasa-hazir-mi-2103141200.html"/>
        <a href="https://odatv.com/turkiyede-islami-diktatorluk-var-1103141200.html"/>
        <a href="https://odatv.com/turkiye-hezimete-ugradi-1202141200.html"/>
        <a href="https://odatv.com/kaygi-duyuyoruz-1310131200.html"/>
        <a href="https://odatv.com/bu-isin-altindan-iran-cikarsa-turkiyenin-basi-agrir-0210131200.html"/>
        <a href="https://odatv.com/turkiye-natodan-cikiyor-mu-3009131200.html"/>
      </related>
    </article>
  </body>
</html>