<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Premier-League/a315417-Redsi-u-finisu-do-slavlja-Lester-verni-pratilac.html"/>
    <meta property="og:site_name" content="Sport Klub"/>
    <meta property="article:published_time" content="2019-11-23T17:53:00+00:00"/>
    <meta property="og:title" content="Redsi u finišu do slavlja, Lester verni pratilac"/>
    <meta property="og:description" content="Fudbaleri Liverpula pobedili su Kristal Palas na gostovanju u 13. kolu Premijer lige sa 2:1 i time upisali četvrti uzastopni trijumf."/>
  </head>
  <body>
    <article>
      <h1>Redsi u finišu do slavlja, Lester verni pratilac</h1>
      <h2>Fudbaleri Liverpula pobedili su Kristal Palas na gostovanju u 13. kolu Premijer lige sa 2:1 i time upisali četvrti uzastopni trijumf.</h2>
      <address><time datetime="2019-11-23T17:53:00+00:00">23 Nov 2019, 17:53</time> by <a rel="author">Bojan Marinković</a></address>
      <figure>
        <img src="https://sportklub.rs/Picture/166530/jpeg/liverpul.jpg"/>
        <figcaption>Sadio Mane, Roberto Firmino i Endru Robertson<cite>Laurence Griffiths/Getty Images</cite></figcaption>
      </figure>
      <p>Lideri prvenstva slavili su posle dosta muke na Selhurst parku pogotkom Roberta Firmina u 85. minutu, samo tri minuta posle izjednačujućeg gola Vilfreda Zahe.</p>
      <p>Prethodno su Crveni poveli golom Sadija Manea, koji je u 49. od stative zatresao mrežu za osmi gol protiv Palasa.</p>
      <figure>
        <iframe data-src="https://twitter.com/premierleague/status/1198283576804069376?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bez obzira na terensku inicijativu, Crveni su bez Mohameda Salaha igrali daleko ispod svog nivoa i osim golova imali su tek još jednu pravu šansu preko Firmina.</p>
      <p>Palas je bio konkretniji rival i u više navrata zapretio gostima, ali je na gol čekao sve do finiša utakmice.</p>
      <p>Zasluge za to idu Vilfredu Zahi, koji je posle dobre akcije pogodio dalji ugao za svoj prvi gol u sezoni.</p>
      <p>To, ipak, nije bilo dovoljno za bod pošto se nekoliko trenutaka kasnije Firmino najbolje snašao u gužvi u šesnaestercu i doneo Redsima velika tri boda.</p>
      <p>Orlovi su i u prvom poluvremenu zatresli mrežu Redsa preko Džejmsa Tomkinsa, međutim, taj gol je poništen posle signalizacije VAR zbog prekršaja.</p>
      <p>Liverpul sad ima 37 bodova i ubedljivo je prvi. Kristal Palas zauzima 14. mesto sa 15.</p>
      <p>Lester je nastavio sa odličnim partijama i trijumfom nad Brajtonom na strani (2:0) upisao petu uzastopnu pobedu.</p>
      <p>Lisice su do slavlja stigli u drugom delu meča.</p>
      <figure>
        <iframe data-src="https://twitter.com/premierleague/status/1198283448424816642?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Najpre je Ajose Peres u 64. minutu doneo gosstima vođstvo, da bi u 82. Džejmi Vardi iz penala postavio konačan rezultat.</p>
      <p>Tim Brendana Rodžersa nastavlja poteru za vodećim Liverpulom i sa 29 bodova ostaje drugi na tabeli.</p>
      <p>Brajton je 12. sa 15 poena.</p>
      <p>Arsenal je na svom terenu osvojio bod protiv Sautemptona, golom Aleksandra Lakazeta u 90+6. minutu - 2:2.</p>
      <p>Tobdžije, međutim, ne mogu da budu zadovoljne takvim ishodom, jer nisu uspele da savladaju tim iz zone ispadanja. Sad ne znaju za pobedu u ligi u pet uzastopnih mečeva i pitanje je kako će se to odraziti na status menadžera Unaija Emerija.</p>
      <figure>
        <iframe data-src="https://twitter.com/Arsenal/status/1198284037854507008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Duel na Emirejtsu otvoren je golom Denija Ingsa u osmom minutu, na dodavanje Rajana Bertrana, da bi samo 10 minuta kasnije Aleksandar Lakazet poravnao.</p>
      <p>Ubrzo je šansu imao i Pjer-Emerik Obamejang, ali je rezultat ostao nepromenjen sve do 71. minuta.</p>
      <p>Tad je Kiran Tirni faulirao rivala u šesnaestercu, sudija Etvel pokazao na penal, a gol iz popravnog postigao je Džejms Vord-Prauz.</p>
      <p>Delovalo je da će Arsenal upisati poraz, ali je u poslednjim trenucima Lakazet je iskoristio asistenciju Martinelija i postavio konačan rezultat.</p>
      <p>Tim iz severnog Londona sedmi je na tabeli sa 18 bodova, dok je Sautempton 19. sa devet.</p>
      <p>Vulvsi su savladali Bornmut kao gosti sa 2:1. Strelci za Vukove bili su Mutinjo u 21. i Himenes u 31, a jedini gol za Trešnjice dao je Kuk u 59.</p>
      <figure>
        <iframe data-src="https://twitter.com/premierleague/status/1198284408870051842?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Domaći su meč završili sa desetoricom zbog isključenja Frensisa u 37.</p>
      <p>Norič je golovima Kantvela u 54. i Srbenija u 90+2. pobedio Everton na strani sa 2:0 i upisao trijumf posle sedam mečeva.</p>
      <p>Sjajan učinak gostujućih ekipa krunisao je Burnli, koji je bio ubedljiv protiv Votforda sa 3:0. Vud u 53, Barns iz penala u 82. i Tarkovski u 88. pogađali su mrežu poslednjeplasiranih Stršljenova.</p>
      <figure>
        <iframe data-src="https://twitter.com/premierleague/status/1198284852379947008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pogledajte <b><a href="http://sportklub.rs/Fudbal/Premier-League/Tabela">tabelu</a></b> Premijer lige.</p>
    </article>
  </body>
</html>