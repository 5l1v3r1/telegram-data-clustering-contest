<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/o-organizatie-religioasa-din-rusia-a-facut-apel-la-manifestanti-ca-sa-protesteze-impotriva-unui-proiect-de-lege-care-pedepseste-aspru-violenta-domestica-este-impotriva-familiei-traditionale.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T17:25:02+00:00"/>
    <meta property="og:title" content="O organizație religioasă din Rusia a făcut apel la protestatari ca să oprească un proiect de lege care pedepsește aspru violența domestică: ”Este împotriva familiei tradiționale ruse”"/>
    <meta property="og:description" content="Aproape 200 de persoane s-au adunat sâmbătă, într-un parc, la Moscova, la apelul unei organizaţii religioase, în semn de protest faţă de un proiect de"/>
  </head>
  <body>
    <article>
      <h1> O organizație religioasă din Rusia a făcut apel la protestatari ca să oprească un proiect de lege care pedepsește aspru violența domestică: ”Este împotriva familiei tradiționale ruse” </h1>
      <address><time datetime="2019-11-23T17:25:02+00:00">23 Nov 2019, 17:25</time> by <a rel="author">Redacția</a></address>
      <p>Aproape 200 de persoane s-au adunat sâmbătă, într-un parc, la Moscova, la apelul unei organizaţii religioase, în semn de protest faţă de un proiect de lege care pedepseşte violenţele domestice, un flagel mult timp neglijat de autorităţi, relatează AFP, citată de <a href="https://www.news.ro/externe/manifestatie-la-moscova-impotriva-unui-proiect-de-lege-privind-pedepsirea-violentelor-domestice-1922405323002019111719178495">News.ro.</a></p>
      <p>Aceste text este pregătit, în prezent, de către o deputată din Partidul Rusia Unită, aflat la putere, care vrea să-l introducă în Parlament până la sfârşitul anului, în contextul în care această problemă a primit în ultimele luni o atenţie sporită, în urma unei serii de dosare judiciare mediatizate şi de drame care au condus la o multiplicare a apelurilor la o înăsprire a legislaţiei ruse.</p>
      <p>Activişti ortodocşi s-au pronunţat împotriva acestui proiect de lege, declarându-se împotriva violenţelor, dar aperciind că legislaţia actuală le protejează suficient pe victime şi că noul text este contrar ”valorilor familiale tradiţionale” din Rusia.</p>
      <p>”Această lege face din familie un obiect. ONG-uri se vor putea amesteca în sânul familiilor şi împărţi. Este începutul destructurării familiei”, a declarat pentru AFP Andrei Kormuhin, organizatorul manifestaţiei, care apreciază că un asemenea text nu va scădea numărul violenţelor.</p>
      <p>”Pentru ca să nu existe violenţe, trebuie să se scadă violenţa de pe ecranele televizoarelor şi Internet, care educă o generaţie pregătită să facă rău”, a declarat Maxim Riumanţev, un manifestant şi tată al mai multor copii.</p>
      <p>Flagelul violenţelor domestice a fost mult timp minimalizat de către autorităţile din Rusia, care le-au scos în mare parte, în 2017, de sub incidenţa penală. Unii oficiali au recunoscut după aceea că au comis o ”greşeală”.</p>
      <p>
        <i>sursa foto: Pixabay/ Alexas</i>
      </p>
    </article>
  </body>
</html>