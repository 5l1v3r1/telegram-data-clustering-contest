<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/ryatuvalnyky-evakuyuvaly-z-ostrova-biryuchyj-shhe-p-yatoh-lyudej.html"/>
    <meta property="og:site_name" content="1NEWS"/>
    <meta property="article:published_time" content="2019-11-23T17:29:34+00:00"/>
    <meta property="og:title" content="Рятувальники евакуювали з острова Бірючий ще п’ятьох людей"/>
    <meta property="og:description" content="Рятувальники евакуювали з острова Бірючий ще п'ятьох людей"/>
  </head>
  <body>
    <article>
      <h1>Рятувальники евакуювали з острова Бірючий ще п’ятьох людей</h1>
      <address>
        <time datetime="2019-11-23T17:29:34+00:00">23 Nov 2019, 17:29</time>
      </address>
      <figure>
        <img src="https://1news.com.ua/wp-content/uploads/2019/11/1d003fc06fc6c7bdc9f87b0e8a20088a6250ab83.jpg"/>
      </figure>
      <p>Через негоду на Азовському узбережжі рятувальники евакуювали ще п’ятьох людей з острова Бірючий. Про це повідомляє 1NEWS з посиланням на <a href="https://www.unn.com.ua/uk/news/1837426-cherez-shtorm-z-ostrova-biryuchiy-evakuyuvali-sche-pyatokh-lyudey">УНН</a>.</p>
      <p>“Зранку 23 листопада співробітники ДСНС продовжили оперативно-рятувальні роботи. Техніка та особовий склад спільно з працівниками Якимівського РЕМ “Запоріжобленерго” провели роботи з відновлення обірваної лінії електропередач на острові Бірючий. О 10:30 живлення було відновлено. Завдяки оперативним і злагодженим діям та своєчасно вжитим заходам рятувальники доставили на суходіл ще 5 людей. Медична допомога евакуйованим не знадобилась”, – йдеться у повідомленні.</p>
      <p>Крім цього, рятувальники витягнули із піску трактор Т-150, який застряг під час повернення з острову на суходіл.</p>
      <p>Також повідомляється, що 23 листопада на узбережжі Азовського моря у смт Кирилівка зберігається штормова погода, вітер східний 15-18 м/с.</p>
      <p>“Наразі повідомлень про необхідність надання допомоги, пов’язаної з негодою, від мешканців смт Кирилівка не надходило”, – додали у пресслужбі.</p>
      <p>Також зазначається, що загалом, від початку вчорашньої доби, рятувальники надали допомогу 18 людям.</p>
      <p>Нагадаємо, на Запоріжжі внаслідок шторму затопило близько 40 баз відпочинку.</p>
      <p>Пізніше стало відомо, що рятувальники евакуювали 11 людей з острова Бірючий.</p>
    </article>
  </body>
</html>