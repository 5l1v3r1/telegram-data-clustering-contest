<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/23/nestabilny-americky-svetovy-poriadok-vladimir-prochvatilov/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-23T17:56:19+00:00"/>
    <meta property="og:title" content="Nestabilný americký svetový poriadok (Vladimír Prochvatilov)"/>
    <meta property="og:description" content="Komentár Vladimíra Prochvatilova (Fond strategickej kultúry) Pripustili by ešte nedávno USA, že budú čeliť geopolitickej prevahe Číny, populistickej Európe, pomstychtivému Rusku a rozkolom vo vlastnej krajine? Dňa 18. novembra, na summite „Od nuly“ (G ZERO) v Tokiu, vystúpil jeden z popredných amerických politických vedcov. Ian Bremmer je zakladateľ a prezident výskumného..."/>
  </head>
  <body>
    <article>
      <h1>Nestabilný americký svetový poriadok (Vladimír Prochvatilov)</h1>
      <address><time datetime="2019-11-23T17:56:19+00:00">23 Nov 2019, 17:56</time> by <a rel="author">Preklad: Redakcia HD</a></address>
      <p>Komentár Vladimíra Prochvatilova <a href="https://www.fondsk.ru/news/2019/11/23/etot-neustojchivyj-amerikanskij-miroporjadok-49530.html">(Fond strategickej kultúry)</a></p>
      <p>
        <b>
          <i>Pripustili by ešte nedávno USA, že budú čeliť geopolitickej prevahe Číny, populistickej Európe, pomstychtivému Rusku a rozkolom vo vlastnej krajine?</i>
        </b>
      </p>
      <p>Dňa 18. novembra, na summite „Od nuly“ (G ZERO) v Tokiu, vystúpil jeden z popredných amerických politických vedcov. Ian Bremmer je zakladateľ a prezident výskumného centra Eurasia Group a profesor New York University. Vystúpil s prezentáciou <a href="https://www.hlavnydennik.sk/2019/05/29/bilderberg-2019-kto-pride-a-o-com-sa-bude-diskutovat/">„Koniec amerického poriadku“</a></p>
      <p>Súčasťou podujatia boli tiež panelové diskusie o problémoch existujúceho svetového poriadku vzhľadom na klesajúcu vedúcu úlohu USA. Rečnili japonský premiér Shinzō Abe, minister zahraničných vecí Toshimitsu Motegi, predseda Japonskej obchodnej federácie (Keidanren) Hiroaki Nakanishi, guvernérka Tokia Yuriko Koike, bývalý austrálsky premiér Kevin Rudd či zástupkyňa Goldman Sachs Japonsko Katie Makui.</p>
      <p>A Ian Bremmer to povedal nahlas bez okolkov: „<i>Blíži sa koniec globálneho poriadku pod vedením USA. Svet vstúpil do geopolitickej recesie. Nastáva záverečný cyklus medzinárodného liberálneho systému. Prechodné obdobie potrvá najmenej desať rokov</i>“.</p>
      <p>To, že významný americký politológ hovorí o úpadku, vôbec neprekvapuje. Bremmer zároveň upozorňuje na rastúcu <a href="https://www.hlavnydennik.sk/2019/10/08/usa-dali-na-ciernu-listinu-cinske-firmy-zaoberajuce-sa-umelou-inteligenciou/">technologickú prevahu Číny</a>. „<i>Peking buduje samostatný systém čínskych technológií s cieľom konkurovať Západu. Ide o najdôležitejšie geopolitické rozhodnutie za posledné tri desaťročia. Toto je najväčšia hrozba pre globalizáciu,</i>“ prízvukuje.</p>
      <related>
        <a href="https://www.hlavnydennik.sk/2019/11/20/nahliadnut-za-trumpa-fedor-lukjanov/"/>
      </related>
      <p>Faktorov, ktoré ohrozujú americký svetový poriadok, je však podľa Bremmera oveľa viac. Sú to nepokoje na Blízkom východe, populistická Európa, pomstychtivé Rusko a samotné rozdelené USA. A k tomu ešte svetový rekord 71 miliónov utečencov a destabilizujúci vplyv technologických a klimatických zmien.</p>
      <p>V konfrontácii, ktorá rozdeľuje USA už niekoľko rokov, je Bremmer na strane Trumpových oponentov. Ostro kritizuje súčasnú administratívu za destabilizáciu NATO. Alianciu považuje za najúspešnejšie vojenské zoskupenie v histórii. Nepáči sa mu tiež, že <a href="https://www.hlavnydennik.sk/2019/11/20/nahliadnut-za-trumpa-fedor-lukjanov/">Trump</a> „<i>stiahol USA z obchodnej dohody o transtichomorskom partnerstve, dohody o jadrových zbraniach stredného doletu s Ruskom, Rady OSN pre ľudské práva a Parížskej dohody o klíme</i>“.</p>
      <p>„<i>Nie je to vôbec v poriadku,</i>“ zdôraznil Bremmer. Zároveň je presvedčený, že bez ohľadu na víťaza budúcoročných prezidentských volieb v USA, americký svetový poriadok definitívne končí. A už sa nikdy nevráti.</p>
      <p>Čo je na Bremmerových postojoch najparadoxnejšie, je jeho recept na záchranu globálnej liberálnej demokracie. Má ním byť globálna organizácia, niečo na spôsob Svetovej obchodnej organizácie (WTO), ale pre digitálny svet, ktorá by v ňom určovala pravidlá. A na čele tejto „<i>digitálnej liberálnej internacionály</i>“ by neboli USA ani Čína, ale prekvapivo Japonsko.</p>
      <h4>Veľa sa diskutuje aj o <a href="https://www.hlavnydennik.sk/2019/02/12/komentar-leona-hadara-mocni-hraci-oznacili-cinu-ako-dalsiu-globalnu-hrozbu-je-tomu-tak-naozaj/">„Pax Americana“.</a></h4>
      <p>V roku 2014 vyšla kniha kanadského vedca, zakladateľa Združenia pre ázijské politické a medzinárodné štúdie Amitava Acharyu „<i>Koniec amerického poriadku</i>“. Jej hlavné myšlienky podporil aj Joseph Nye, tvorca konceptu „<i>mäkkej sily</i>“.</p>
      <p>
        <i>Acharya sa zameriava na sedem hlavných trendov:</i>
      </p>
      <ol>
        <li>Všetky náreky liberálov nad zvolením Trumpa svedčia o úpadku amerického svetového poriadku. Hoci samotné USA nie sú v úpadku.</li>
        <li>Trump je dôsledok, nie prvotná príčina úpadku.</li>
        <li>Napriek sľubu Trumpa, že urobí USA „<i>znovu veľké</i>“, je to nad jeho sily.</li>
        <li>Posun centra globálnej moci zo Západu na Východ pokračuje.</li>
        <li>Čína a India sa budú rozvíjať v súlade s globalizáciou, ale inou formou ako plánoval Západ.</li>
        <li>Európa prechádza krízou kvôli <a href="https://www.hlavnydennik.sk/2019/11/13/soros-je-podozrivy-zo-snahy-zlomit-brexit-a-zvrhnut-johnsona/">Brexitu.</a> Rodia sa však nové formy medzinárodnej spolupráce. Ako napríklad obnovenie čínskej „<i>Hodvábnej cesty</i>“.</li>
        <li>Vo svete narastá násilie, ktoré je zväčša priamym dôsledkom politiky západných mocností. Konkrétne Irak, Líbya a Sýria.</li>
      </ol>
      <p>Amitav Acharya predpovedá nástup viacpolárneho sveta. Má ísť o súbor činiteľov na celosvetovej úrovni zahŕňajúcich zložité formy vzájomnej závislosti.</p>
      <related>
        <a href="https://www.hlavnydennik.sk/2019/11/17/soros-proti-trumpovi-vladimir-malsev/"/>
      </related>
      <p>O konci amerického svetového poriadku sa tak čoraz viac hovorí na rôznych medzinárodných fórach.</p>
      <p>Profesor Bard College v New Yorku, Ian Buruma, povedal pre The New York Times, že Brexit a Trumpove USA spája túžba zničiť Pax Americana a európske zjednotenie. Buruma považuje jedine <a href="https://www.hlavnydennik.sk/2019/11/04/nemecko-sa-chysta-na-odchod-merkelovej-dmitrij-sedov/">Angelu Merkelovú</a> za skutočnú dedičku Atlantickej charty.</p>
      <p>Na minuloročnom Medzinárodnom fóre pre bezpečnosť v kanadskom Halifaxe zazneli na adresu USA veľmi zaujímavé výčitky. Predseda Zboru náčelníkov amerického štábu generál Joseph Dunford, veliteľ Pobrežnej stráže admirál Karl Schultz a šéf Indo-pacifického veliteľstva admirál Philip Davidson si od svojich európskych kolegov museli vypočuť, že sú už z aktuálnej americkej politiky unavení. Že sú sklamaní ľahostajnosťou USA k problémom iných. A hlavne, že si začínajú zvykať na nový svet po americkom medzinárodnom poriadku.</p>
      <p>Známy americký spisovateľ, autor knihy „<i>Národ zrodený z vojny</i>“ a autor projektu „<i>Americké impérium</i>“, Tom Engelhardt, vytvoril nový termín „Amerexit“. Má vyjadrovať neochotu USA vládnuť svetu ako doteraz. Engelhardt <a href="https://www.hlavnydennik.sk/2019/10/22/trump-chysta-na-volby-tazke-delostrelectvo-dmitrij-sedov/">nazýva Trumpa</a> „<i>obdivovateľom Brexitu</i>“, ktorý urobí hrubú čiaru za „<i>americkým vekom</i>“.</p>
      <p>Myšlienka začiatku konca „<i>amerického veku</i>“ má teda vo svete čoraz viac priaznivcov. Čo ale skutočne bude nasledovať po ňom, je zatiaľ veľmi otázne.</p>
      <related>
        <a href="https://www.hlavnydennik.sk/2019/11/22/obchodny-spor-ciny-a-usa-moze-prerast-vo-vojnu-mysli-si-exminister-henry-kissinger/"/>
      </related>
    </article>
  </body>
</html>