<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/peripaiktika/na-didachtoyn-oi-metanastes-tis-vasikes-arches-toy-dytikoy-politismoy/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-23T17:54:36+00:00"/>
    <meta property="og:title" content="Να διδαχτούν οι μετανάστες τις βασικές αρχές του δυτικού πολιτισμού"/>
    <meta property="og:description" content="** Γυναίκες πρόσφυγες αρνούνται να εξεταστούν από άνδρα γιατρό. Δεν μιλάμε για γυναικολόγο αλλά για όλες τις ειδικότητες. Ούτε δερματολόγος μπορεί να ακουμπήσει."/>
  </head>
  <body>
    <article>
      <h1>Να διδαχτούν οι μετανάστες τις βασικές αρχές του δυτικού πολιτισμού</h1>
      <address><time datetime="2019-11-23T17:54:36+00:00">23 Nov 2019, 17:54</time> by <a rel="author">Λώρη Κέζα</a></address>
      <p>** Άνδρες μετανάστες καταγγέλλουν ότι εξετάζονται μπροστά σε γυναίκες νοσηλεύτριες, ότι τους αγγίζουν γυναίκες γιατροί. Υπάρχουν λοιπόν άτομα που παρουσιάζουν την ιατρική εξέταση ως σεξουαλική κακοποίηση.</p>
      <p>* Η εξέταση από γιατρούς με φύλο διαφορετικό του ασθενούς είναι απολύτως αποδεκτή στον δυτικό πολιτισμό. Ο γιατρός κοιτάζει, αγγίζει, παρατηρεί το σώμα του ασθενούς και τούτο έχει επιστημονικό πλαίσιο.</p>
      <p>* Δεν υπάρχει κάτι σεξουαλικό στην ιατρική εξέταση. Αν ορισμένοι μετανάστες νιώθουν ότι κακοποιούνται, θα πρέπει να αναθεωρήσουν τις αρχές τους, πριν εγκατασταθούν στην Ευρώπη ή την Αμερική. Δεν θα αλλάξει ο δυτικός κόσμος επειδή νιώθουν άβολα στον κόσμο όπου επέλεξαν να ζήσουν.</p>
      <p>* Μαζί με την εξέταση από γιατρό άλλο φύλου, οι μετανάστες που αποφασίζουν να ζήσουν στον δυτικό κόσμο, θα πρέπει να αποδεχτούν ότι οι γυναίκες γίνονται διευθύντριες και παίρνουν αποφάσεις, οι γυναίκες έχουν εραστές χωρίς να δίνουν λογαριασμό σε πατέρα και αδελφό, οι γυναίκες φορούν όποια ρούχα οι ίδιες επιλέξουν δείχνοντας όσο από το σώμα τους οι ίδιες επιθυμούν.</p>
      <p>* Δεν υπάρχει καμία ανεκτή άρνηση σε όλα αυτά. Σχετικότητες του πολιτισμού και άλλα τάχα-μου προοδευτικά, οδηγούν στο απόλυτο σκότος από το οποίο ο δυτικός κόσμος έχει ξεφύγει.</p>
      <p>* Θα πουν ορισμένοι ότι η θρησκεία των μεταναστών δεν επιτρέπει εξέταση από γιατρό άλλου φύλου. Δικό τους πρόβλημα. Δεν θα αναθεωρήσουμε το σύστημα υγείας επειδή κάποια θρησκεία έχει αντιρρήσεις.</p>
      <p>* Είναι παράδοξη η ανεκτικότητα που δείχνουν οι προοδευτικοί στην οπισθοδρόμηση που φέρνει η μουσουλμανική πίστη. Αν ένας ορθόδοξος μητροπολίτης έλεγε ότι μόνο γυναίκα γίνεται γυναικολόγος, θα γινόταν χαμός. Αν ένας μουσουλμάνος αρνηθεί εξέταση από γυναίκα, όλα καλά, πρέπει να σεβαστούμε το «διαφορετικό».</p>
      <p>* Γιατί πρέπει άραγε να σεβαστεί ο δυτικός κόσμος το «διαφορετικό» του μετανάστη; Γιατί  να μην γίνει το αντίστροφο; Να σεβαστεί ο μετανάστης το «διαφορετικό» του τόπου που επέλεξε να γίνει πατρίδα του.</p>
      <p>** Στην Ελλάδα καθιερώθηκε ο πολιτικός γάμος, ο πολιτικός όρκος, συζητάμε για διαχωρισμό εκκλησίας και κράτους, συζητάμε για κατάργηση θρησκευτικών. Τα συζητάμε επειδή η θρησκεία δεν μπορεί να διαφεντεύει τη λειτουργία του κράτους και των δομών του. Εκεί λοιπόν που είναι ξεκάθαρα τα πράγματα, και δεν θέλουμε δυνάστες ιερείς, αίφνης επιτρέπουμε να διαφεντεύει το κράτος η ισλαμική πίστη. Ξεφορτωνόμαστε τους παπάδες αλλά φορτωνόμαστε τους ιμάμηδες.</p>
      <p>** Η Ελβετία αρνήθηκε την υπηκοότητα σε ζευγάρι μουσουλμάνων που χαιρέτησε δια χειραψίας ούτε απάντησε στις ερωτήσεις που έθεταν πρόσωπα του αντίθετου φύλου. Ο άντρας δεν απαντούσε στις γυναίκες, η γυναίκας δεν απαντούσε στους άντρες.</p>
      <p>** Η Γαλλία αρνήθηκε την υπηκοότητα σε γυναίκα μουσουλμάνα που είχε πρόβλημα να χαιρετίσει άνδρα αξιωματούχο. Ορθές αποφάσεις. Στην Ευρώπη οι άνθρωποι χαιρετίζουν με χειραψία, δείχνουν το πρόσωπό και κοιτάζονται στα μάτια. Σε όποιον δεν αρέσει, au revoir και καλή τύχη.</p>
    </article>
  </body>
</html>