<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/23/princ-andrew-chce-vypovedat-pred-fbi-z-usa-sa-uz-nemusi-vratit/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-23T17:35:42+00:00"/>
    <meta property="og:title" content="Princ Andrew chce vypovedať pred FBI. Z USA sa už „nemusí vrátiť“"/>
    <meta property="og:description" content="Britský princ má v Spojených štátoch vypovedať v kauze miliardára Jeffreyho Epsteina, ktorý mal na svedomí sexuálne delikty vrátane pedofílie. Informuje o tom americká spravodajská stanica CBC. Nepodarený televízny rozhovor princa Andrewa, syna kráľovnej Alžbety II., spôsobuje už druhý týždeň enormné otrasy v britskej spoločnosti. A túto mediálnu búrku, ktorá..."/>
  </head>
  <body>
    <article>
      <h1>Princ Andrew chce vypovedať pred FBI. Z USA sa už „nemusí vrátiť“</h1>
      <address><time datetime="2019-11-23T17:35:42+00:00">23 Nov 2019, 17:35</time> by <a rel="author">Imrich Kovačič</a></address>
      <p>
        <i>
          <b>Britský princ má v Spojených štátoch vypovedať v kauze miliardára Jeffreyho Epsteina, ktorý mal na svedomí sexuálne delikty vrátane pedofílie. <a href="https://www.cbsnews.com/news/epstein-prince-andrew-steps-down-royal-duties-says-he-would-talk-to-fbi-today-2019-11-21/">Informuje</a> o tom americká spravodajská stanica CBC.</b>
        </i>
      </p>
      <p>Nepodarený televízny rozhovor princa Andrewa, syna kráľovnej Alžbety II., spôsobuje už druhý týždeň enormné otrasy v britskej spoločnosti. A túto mediálnu búrku, ktorá odsunula z titulných stránok tlače aj tému britských volieb, najviac odnáša kráľovská rodina.</p>
      <p>V interview pre BBC mal princ Andrew vysvetliť svoje väzby na amerického miliardára Epsteina. Ten sa v lete obesil vo svojej cele potom, čo bol usvedčený zo sexuálnych deliktov a pedofílie.</p>
      <p>S podobnými činmi je však teraz spájaný tiež Andrew. Ten mal počas sexuálnych orgií na prelome milénia zneužiť neplnoletú Virgíniu Robertsovú, ktorú mu údajne dohodil Epstein.</p>
      <related>
        <a href="https://www.hlavnydennik.sk/2019/11/23/toto-boli-najoblubenejsie-tvare-socialistickej-televizie-co-robia-dnes/"/>
      </related>
      <p>Vojvoda z Yorku však na interview nebol dobre pripravený. Podľa mediálnych expertov sa vyjadroval vyhýbavo, neurčito a neisto.  Téma temných otázok jeho minulosti plní hlavné titulky nielen britskej tlače.</p>
      <p>Princ, ktorý si rýchlo uvedomil dôsledky svojho fatálneho prešľapu, pred niekoľkými dňami požiadal britskú kráľovnú, či by sa mohol načas stiahnuť z verejného života. Alžbeta jeho prosby v stredu vypočula. Andrew ale príde o ročnú apanáž z britských daní, ktorá mu patrí ako členovi kráľovskej rodiny (v prepočte zhruba 7,4 milióna korún).</p>
      <h4>Nebezpečný výlet za oceán</h4>
      <p>Formálne však takýto ústup, neznamená ústup mediálny a už vôbec to neznamená akékoľvek zastavenie vyšetrovania Epsteinových, poťažmo Andrewových zločinov. Vyšetrovanie kriminálnych aktivít Epsteina totiž v Spojených štátoch aj napriek miliardárovej smrti naďalej prebieha.</p>
      <p>Mediálny tlak, ako aj tlak obetí Andrewovho údajného vyčíňania, donútili princa k tomu, aby súhlasil s pomocou pri vyšetrovaní. Andrew je ochotný vypovedať a plne spolupracovať s FBI.</p>
      <p>„<i>Princ Andrew by mal bezodkladne kontaktovať americké úrady,</i>“ oznámila právnička Gloria Allred, ktorá zastupuje niektoré Epsteinovej obete.</p>
      <p>V prípade, že sa Andrew na súd dostaví, bude vypovedať pod prísahou, čo je pre člena britskej kráľovskej rodiny vec nevídaná. Jeho potenciálny výlet za oceán tak so sebou nesie aj značné riziká.</p>
      <p>„<i>Nikdy by som nechcela, aby ho tam poslali, pretože by som mala značné obavy, že bude zatknutý a zo Spojených štátov sa už nevráti,</i>“ vyhlásila škótska členka Snemovne lordov a uznávaná právnička Helena Kennedyová.</p>
      <related>
        <a href="https://www.hlavnydennik.sk/2019/11/23/rusko-rozsirilo-do-srbska-ruku-agenta/"/>
      </related>
    </article>
  </body>
</html>