<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/StBYM/vztahy-izraele-a-jordanska-jsou-nejhorsi-v-historii-prohlasil-kral-abdallah"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T17:03:00+00:00"/>
    <meta property="og:title" content="Vztahy Izraele a Jordánska jsou nejhorší v historii, prohlásil král Abdalláh"/>
    <meta property="og:description" content="Jordánský král Abdalláh II. se nechal slyšet, že vztahy mezi jeho zemí a Izraelem jsou nejhorší, jaké kdy byly, částečně kvůli problémům s územím, částečně kvůli izraelsko-palestinskému konfliktu."/>
  </head>
  <body>
    <article>
      <h6 class="kicker">Blízký východ</h6>
      <h1>Vztahy Izraele a Jordánska jsou nejhorší v historii, prohlásil král Abdalláh</h1>
      <address><time datetime="2019-11-23T17:03:00+00:00">23 Nov 2019, 17:03</time> by <a rel="author" href="https://echo24.cz/author/jhr" target="_blank">jhr</a></address>
      <p>
        <b>Jordánský král Abdalláh II. se nechal slyšet, že vztahy mezi jeho zemí a Izraelem jsou nejhorší, jaké kdy byly, částečně kvůli problémům s územím, částečně kvůli izraelsko-palestinskému konfliktu.</b>
      </p>
      <p>„Doufáme, že Izrael si bude schopen rozhodnout o své budoucnosti, buď v následujících týdnech nebo měsících,“ prohlásil král ve Washingtonově institutu blízkovýchodní politiky v New Yorku. „Pokud nebudeme schopni vyřešit izraelsko-palestinský problém, Izrael se nemůže stát součástí Blízkého východu,“ citoval jej server <a href="https://www.jpost.com/Israel-News/King-Abdullah-relations-with-Israel-at-its-worst-state-608732">Jerusalem Post</a>. Každý rok, který je ztracený nicneděláním, dle Abdalláha II. jen přispívá ke složitosti vztahů.</p>
      <p>Jedním z dalších citlivých témat je územní politika, Jordánsko nedávno nabylo svrchovanosti nad dvěma územími, které na 25 let propůjčilo Izraeli v rámci mírové dohody. Král tehdy uvedl, že Jordánsko ukončí „(izraelskou) anexi dvou oblastí- Ghamar (hebrejsky:Cofar) a Bákúra (Naharajim) (plynoucí) z mírové dohody a nastolí plnou (jordánskou) svrchovanost nad každým kusem těchto území“.</p>
      <p>Izrael, který tyto zemědělské oblasti kontroloval více než 70 let, získal právo území pronajímat od Jordánska v rámci mírové dohody z roku 1994. Smlouva předpokládala, že Izrael bude mít právo si toto území pronajímat 25 let a následně může tento bod dohody být obnoven.</p>
      <p>Oblast Naharajim, která se nachází u řeky Jordán v severním Izraeli, se stala populární turistickou destinací. Na místě se nachází malý park, ruiny historické elektrárny a oblast, které se říká Ostrov míru, kde mohou Izraelci krátce vstoupit do Jordánska, aniž by museli ukazovat cestovní doklady. Místo je ale také spjato s tragickou minulostí. V roce 1997 tam na dav Izraelců začal střílet jordánský voják, přičemž zabil sedm dívek na školním výletě. Tehdejší král Husajn poté odjel do Izraele a žádal rodiny dívek o odpuštění. I 20 let po jeho úmrtí je Husajn v Izraeli podle AP vnímán pozitivně kvůli tomuto odvážnému činu.</p>
      <p>Agentura AP rozhodnutí Jordánska označila za ránu pro jordánsko-izraelské vztahy, které se v uplynulých letech postupně ochlazovaly. Rok po uzavření historické prozatímní mírové dohody mezi Izraelem a Palestinci tehdejší izraelský premiér Jicchak Rabin a někdejší jordánský král Husajn podepsali 26. října 1994 za účasti někdejšího prezidenta USA Billa Clintona mírovou dohodu. Šlo po dohodě s Egyptem teprve o druhou mírovou dohodu mezi Izraelem a arabským státem.</p>
      <related>
        <a href="https://echo24.cz/a/Sep3K/konec-anexe-jordansko-si-vezme-zpet-uzemi-ktere-pronajalo-izraeli-oznamil-jordansky-kral"/>
      </related>
    </article>
  </body>
</html>