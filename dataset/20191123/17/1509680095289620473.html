<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/eight-mlas-return-for-ncp-meeting-bmh-90-2021218/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T17:10:39+00:00"/>
    <meta property="og:title" content="शपथविधीला हजर असलेले राष्ट्रवादीचे आठ आमदार परतले"/>
    <meta property="og:description" content="राष्ट्रवादीचे आमदार अजित पवारांसोबत शपथविधीला होते हजर"/>
  </head>
  <body>
    <article>
      <h1>शपथविधीला हजर असलेले राष्ट्रवादीचे आठ आमदार परतले</h1>
      <h2>राष्ट्रवादीचे आमदार अजित पवारांसोबत शपथविधीला होते हजर</h2>
      <address><time datetime="2019-11-23T17:10:39+00:00">23 Nov 2019, 17:10</time> by <a rel="author">लोकसत्ता ऑनलाइन</a></address>
      <p>राष्ट्रवादी काँग्रेसच्या आमदारांच्या पाठिंबानं भाजपानं सरकार स्थापन करण्याचा दावा केला होता. जवळपास बारा आमदार राष्ट्रवादीचे नेते अजित पवार यांच्यासोबत गेले होते. मात्र, शपथविधीला हजर असलेले आठ आमदार पुन्हा राष्ट्रवादीच्या बैठकीला पोहोचले आहेत. मात्र, इतर आमदारांशी अद्यापही संपर्क झालेला नाही, असं राष्ट्रवादीचे नेते शशिकांत शिंदे यांनी सांगितलं.</p>
      <p>अजित पवार यांच्यासह राष्ट्रवादीच्या काही आमदारांच्या पाठिंब्यानं भाजपानं राज्यात सरकार स्थापन केलं. अजित पवार आणि राष्ट्रवादीच्या आमदारांच्या पाठिंब्यामुळं अनेकांच्या मनात शंकेची पाल चुकचुकली होती. दरम्यान, वाय.बी. चव्हाण सभागृहात झालेल्या पत्रकार परिषदेत बोलताना पवार यांनी स्पष्ट केलं की, कोणतीही कल्पना न देता आमदारांना राजभवनात नेण्यात आलं. विशेष म्हणजे आमदारांच्या सह्या असलेल्या पाठिंब्याचं पत्र दाखवून राजपालांची फसवणूक करण्यात आली. अजित पवारांबरोबर दहा ते बारा आमदार आहेत. शपथविधी सोहळ्यानंतर राजेंद्र शिंगणे माझ्या घरी आले. महाराष्ट्रात जनमत जे आहे ते भाजपाच्या विरोधात आहे. असं असताना त्यांच्यासोबत जाण्याच्या निर्णयाला जनता पूर्ण विरोध दर्शवेल असंही शरद पवार यांनी म्हटलं आहे. १० ते ११ सदस्य त्यांच्यासोबत गेल्याचं समजतं आहे. जे अपात्र होतील त्यांच्याविरोधात आम्ही तीन पक्ष काय करायचं ते करु,” असं पवार म्हणाले.</p>
      <figure>
        <iframe data-src="https://twitter.com/kokate_manikrao/status/1198175809988485125?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>“मी राष्ट्रवादीबरोबर आहे. माझा आदरणीय शरद पवार यांच्या नेतृत्वावर विश्वास आहे. अजित पवार गटनेते असल्याने त्यांच्या सांगण्यावरून मी इतर आमदारांसोबत राजभवनात गेलो होतो. तिथे काय होणार आहे. याबाबत कोणतीही कल्पना नव्हती. मी पक्षाच्या भूमिकेच्या विरोधात नाही,” असं ट्विट  आमदार दिलीप बनकर यांनी केलं आहे.</p>
      <figure>
        <iframe data-src="https://twitter.com/ANI/status/1198201484367691776?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>दिलीप बनकर यांच्यासह सुनील भुसारा, माणिकराव कोकाटे, नरहरी झिरवळ, राजेंद्र शिंगणे, संदीप क्षीरसागर, दिलीप बनकर, सुनील शेळके यांच्यासह आठ आमदारांनी आम्हाला कोणतीही पूर्वकल्पना देण्यात आली नव्हती असं म्हटलं आहे. त्यानंतर राष्ट्रवादीचे सायंकाळी बोलावलेल्या पक्षाच्या बैठकीला हजर झाले आहेत. आठ आमदार पुन्हा बैठकीसाठी हजर झाले असून, आपण शरद पवार आणि राष्ट्रवादीसोबत असल्याचं या आमदारांनी म्हटलं आहे.</p>
    </article>
  </body>
</html>