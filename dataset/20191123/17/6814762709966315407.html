<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SNfLK/stredoceska-ods-vysila-do-boje-o-post-hejtmana-kupku"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T17:31:00+00:00"/>
    <meta property="og:title" content="Středočeská ODS vysílá do boje o post hejtmana Kupku"/>
    <meta property="og:description" content="Lídrem na kandidátce středočeské Občanské demokratické strany (ODS) pro krajské volby v roce 2020 bude Martin Kupka. Předsednickou funkci obhájil na dnešním regionálním sněmu v Nymburku poslanec a ekonomický expert strany Jan Skopeček."/>
  </head>
  <body>
    <article>
      <h6 class="kicker">krajské volby 2020</h6>
      <h1>Středočeská ODS vysílá do boje o post hejtmana Kupku</h1>
      <address><time datetime="2019-11-23T17:31:00+00:00">23 Nov 2019, 17:31</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Lídrem na kandidátce středočeské Občanské demokratické strany (ODS) pro krajské volby v roce 2020 bude Martin Kupka. Předsednickou funkci obhájil na dnešním regionálním sněmu v Nymburku poslanec a ekonomický expert strany Jan Skopeček.</b>
      </p>
      <p>Skopečka jako předsedu středočeské ODS podpořilo na sněmu 105 ze 123 hlasů. Jako hlavní úkoly regionálního sdružení označil přípravu kampaně a úspěch v krajských volbách v roce 2020 a volbách do Sněmovny rok poté.</p>
      <p>„Nízké daně, malý stát, tradiční rodina muže a ženy nebo racionální, nikoliv hysterický, přístup k ochraně životního prostředí, jsou témata, která musí ODS formulovat, obhajovat a prosazovat,“ uvedl Skopeček.</p>
      <p>Stranickým kandidátem na středočeského hejtmana je místopředseda strany Martin Kupka. Středočechům chce nabídnout pozitivní program zaměřený na lepší rozvoj regionu.</p>
      <p>Nynější hejtmankou Středočeského kraje je Jaroslava Pokorná Jermanová z hnutí ANO, která by ráda funkci obhajovala. Musí ji potvrdit nominační sněm ANO. Středočeská hejtmanka má podporu benešovské oblastní organizace ANO. Další nominační sněmy ANO budou na přelomu roku.</p>
      <p>Lídrem kandidátky České strany sociálně demokratické (ČSSD) do krajských voleb ve Středočeském kraji bude z rozhodnutí krajského předsednictva předseda středočeské buňky strany Robin Povšík.</p>
      <p>Starostové a nezávislí (STAN) postaví do čela kandidátky pravděpodobně starostku Mnichovic u Prahy Petru Peckovou, konečné rozhodnutí bude na středočeském krajském sněmu začátkem příštího roku. Komunisté očekávají, že jejich kandidátky budou potvrzené po konferencích na konci ledna.</p>
      <p>Lídrem středočeské TOP 09 je Jan Jakob, avšak pokračují jednání s případnými koaličními partnery, proto zatím není jasná konkrétní podoba kandidátky.</p>
      <p>Členská základna Pirátů Středočeského kraje zvolila podle mluvčího středočeských Pirátů jako svého lídra do krajských voleb Jiřího Snížka.</p>
      <p>Krajské volby ve Středočeském kraji v roce 2016 vyhrálo hnutí ANO, druhé skončilo hnutí STAN, třetí sociální demokracie. Do krajského zastupitelstva se dostaly také ODS, KSČM a TOP 09.</p>
    </article>
  </body>
</html>