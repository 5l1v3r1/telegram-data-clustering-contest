<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/boretto-ex-agente-morto-la-polizia-locale-bassa-reggiana-lutto-la-morte-vittorio-cesarotti/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-23T17:16:40+00:00"/>
    <meta property="og:title" content="La polizia locale Bassa Reggiana in lutto per la morte di Vittorio Cesarotti"/>
    <meta property="og:description" content="BORETTO (Reggio Emilia) – La Bassa Reggiana piange la scomparsa di Vittorio Cesarotti, conosciutissimo agente di polizia municipale. Aveva 66 anni e abitata a Santa Croce di Boretto. Era andato in pensione a settembre, dopo un periodo di alcuni mesi di congedo duvuto alla malattia contro la quale si era trovato a lottare. Cesarotti è […]"/>
  </head>
  <body>
    <article>
      <h1>La polizia locale Bassa Reggiana in lutto per la morte di Vittorio Cesarotti</h1>
      <address>
        <time datetime="2019-11-23T17:16:40+00:00">23 Nov 2019, 17:16</time>
      </address>
      <p>
        <b>Aveva 66 anni e per tanti anni è stato in servizio in diversi comandi. A Boretto ricoprì il ruolo di vicesindaco. Il cordoglio dell’Osservatorio provinciale sulla sicurezza stradale. Lunedì i funerali</b>
      </p>
      <p><b>BORETTO (Reggio Emilia) –</b> La Bassa Reggiana piange la scomparsa di Vittorio Cesarotti, conosciutissimo agente di polizia municipale. Aveva 66 anni e abitata a Santa Croce di Boretto. Era andato in pensione a settembre, dopo un periodo di alcuni mesi di congedo duvuto alla malattia contro la quale si era trovato a lottare.</p>
      <p>Cesarotti è noto per avere ricoperto il ruolo di ex comandante della municipale di Luzzara. Dopo l’istituzione del comando dell’Unione Bassa Reggiana, era diventato responsabile dell’infortunistica stradale. A Boretto lo ricordano anche per i suoi trascorsi da vicesindaco nelle file del Pci.</p>
      <p>Il suo impegno in numerose iniziative di sensibilizzazione e prevenzione, rivolte in particolare ai più giovani, è ricordato dall’Osservatorio provinciale sulla sicurezza stradale, che in una nota ne sottolinea il contribuito alla crescita dell’ente. </p>
      <p>Vittorio Cesarotti lascia la madre Irene, la moglie Donatella e il figlio Davide. I funerali si svolgeranno lunedì con partenza alle 10 dalle camere ardenti dell’ospedale Santa Maria Nuova verso il il tempio della cremazione di Parma.</p>
    </article>
  </body>
</html>