<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/23/praznicite-idat-s-po-visoki-ceni-bansko-sravnimo-s-dubai.430596"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T17:42:00+00:00"/>
    <meta property="og:title" content="Празниците идат... с по-високи цени. Банско сравнимо с Дубай!"/>
    <meta property="og:description" content="Новогодишните пакети са с ръст от 11% спрямо миналата година | Dnes.bg"/>
  </head>
  <body>
    <article>
      <h1>Празниците идат... с по-високи цени. Банско сравнимо с Дубай!</h1>
      <h2>Новогодишните пакети са с ръст от 11% спрямо миналата година</h2>
      <address><time datetime="2019-11-23T17:42:00+00:00">23 Nov 2019, 17:42</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Коледа и Нова година наближават, а с тях се засилва и предпразничното ни настроение и желанието да организираме своите почивки. А тази година те няма да ни излязат никак евтино.</p>
      <p>С 11% по-скъпи са новогодишните пакети спрямо миналата година, съобщи bTV. Тази зима най-скъпият пакет за посрещане на Нова година у нас е в Банско - 1500 лева на човек.</p>
      <p>Проверка на офертите показва, че новогодишен пакет в Дубай струва около 2000 лева - малко повече от този в Банско.</p>
      <p>"Ветрилото на цените у нас е много широко", заяви Румен Драганов от Института за анализ и оценка на туризма. Според него Дубай и Банско са напълно съпоставими като дестинации.</p>
      <p>Най-предпочитаните услуги за зимна ваканция остават спа, зимни спортове, културен и кулинарен туризъм. За спа почивка избираме Велинград, Хисаря, Сандански, Девин и Белчин баня.</p>
      <p>А любителите на зимните спортове по време на ваканция залагат на Банско, Пампорово, Боровец, Добринище, Витоша, Чепаларе, Мальовица.</p>
      <p>Много българи ще прекарат празниците в чужбина. Резервациите най-често са в Турция, Македония, Сърбия и Албания, Гърция, Румъния. А от европейските столици – тези на Италия, Австрия, Унгария, Чехия, Германия, Испания. Някои предпочитат по-екзотични дестинации като Дубай, Индия и Лапландия.</p>
      <p>Що се отнася до качеството на туристическата услуга, то оплакванията са само от 10% от почивалите у нас туристи, което е добър знак. Основното недоволство на почиващите възниква, когато не получат услуга, която са платили или не съответства на обещаното.</p>
      <p>Макар 10% нарушения да изглеждат малко, всяко едно е сериозно, отбелязва председателят на Комисията за защита на потребителите Димитър Маргаритов. Определено, когато се предлага нещо, то трябва да бъде предоставено, защото в противен случай е нелоялна практика, каза Маргаритов.</p>
      <p> </p>
    </article>
  </body>
</html>