<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/athletic/714912-petroynias-%C2%ABzorizei%C2%BB-h-prokrish-stoys-olympiakoys-agones.html"/>
    <meta property="og:site_name" content="madata.gr"/>
    <meta property="article:published_time" content="2019-11-23T17:49:00+00:00"/>
    <meta property="og:title" content="Πετρούνιας: «Ζορίζει» η πρόκριση στους Ολυμπιακούς Αγώνες"/>
    <meta property="og:description" content="Ο Λευτέρης Πετρούνιας δεν ξεκίνησε όπως θα ήθελε την προσπάθεια του για πρόκριση στους Ολυμπιακούς Αγώνες. Στην επιστροφή του στη Γερμανία, ο “χρυσός” Ολυμπιονίκης των"/>
  </head>
  <body>
    <article>
      <h1>Πετρούνιας: «Ζορίζει» η πρόκριση στους Ολυμπιακούς Αγώνες</h1>
      <address>
        <time datetime="2019-11-23T17:49:00+00:00">23 Nov 2019, 17:49</time>
      </address>
      <p>Ο Λευτέρης Πετρούνιας δεν ξεκίνησε όπως θα ήθελε την προσπάθεια του για πρόκριση στους Ολυμπιακούς Αγώνες. Στην επιστροφή του στη Γερμανία, ο “χρυσός” Ολυμπιονίκης των κρίκων δεν μπόρεσε να πάρει την πρωτιά στο προ-Ολυμπιακό παγκόσμιο κύπελλο ενόργανης γυμναστικής του Κότμπους. Ο βασικός του αντίπαλος, Γιανγκ Λιού, ξεπέρασε τους 14.866 του "άρχοντα των κρίκων" (έκανε 15.133), που πλέον πρέπει να κάνει το 3x3! Να θυμίσουμε ότι πριν από περίπου ενάμιση μήνα ο Πετρούνιας απέτυχε να πάρει την απευθείας πρόκριση για... το Τόκιο, μετά την 4η θέση στο παγκόσμιο πρωτάθλημα της Στουτγάρδης.</p>
      <p>Ο Λευτέρης Πετρούνιας βλέπει τα περιθώρια για πρόκριση του στους Ολυμπιακούς Αγώνες να… στενεύουν! Ο “άρχοντας των “κρίκων” πήρε τη δεύτερη θέση στο προ-Ολυμπιακό παγκόσμιο κύπελλο ενόργανης γυμναστικής του Κότμπους.</p>
      <p>Μόλις στον τρίτο του αγώνα μετά το σοβαρό χειρουργείο που έκανε, ο Πετρούνιας εμφανίστηκε σαφώς βελτιωμένος, έκανε ένα εντυπωσιακό πρόγραμμα, αλλά του… κόστισε η άσχημη έξοδος που είχε και που τον “έστειλε” στη δεύτερη θέση του βάθρου με 14.866 βαθμούς.</p>
      <p>Ο βασικός του αντίπαλος, Γιανγκ Λιού, με 15.133 πήρε την πρώτη θέση και έχει τον πρώτο λόγο για την πρόκριση στους Ολυμπιακούς Αγώνες του Τόκιο. Ο 25χρονος Κινέζος έχει πάρει σημαντικό προβάδισμα από πέρσι, δεδομένου ότι μετρά ήδη δύο χρυσά μετάλλια σε παγκόσμια κύπελλα.</p>
      <p>Με το σημερινό αποτέλεσμα (23.11.2019) υποχρεώνει τον Λευτέρη Πετρούνια να κυνηγήσει ένα εξαιρετικά δύσκολο «3 στα 3» στους ισάριθμους εναπομείναντες αγώνες, τον προσεχή Φεβρουάριο και Μάρτιο, προκειμένου να υπερισχύσει στην τελική κατάταξη.</p>
      <p>Να αναφέρουμε ότι –σύμφωνα με όσα ακούστηκαν από την μετάδοση του Cosmote TV- ο Λευτέρης Πετρούνιας ταλαιπωρήθηκε από πυρετό!</p>
      <p>Η τελική κατάταξη</p>
      <p>Γιανγκ Λιου (Κίνα) 15.133</p>
      <p>Λευτέρης Πετρούνιας (Ελλάδα) 14.866</p>
      <p>Αρτούρ Αβετισιάν (Αρμενία) 14.833</p>
      <p>Χάο Γιου (Κίνα) 14.833</p>
      <p>Βαχαν Νταβτιάν (Αρμενία) 14.825</p>
      <p>Κόρτνεϊ Τάλοχ (Μ. Βρετανία) 14.666</p>
      <p>Ιγκόρ Ραντιβίλοβ (Ουκρανία) 14.366</p>
      <p>Τακούγια Ναγκάνο (Ιαπωνία) 13.733</p>
      <p>
        <a href="https://www.newsit.gr/athlitika/alla-spor/petrounias-psaxnei-to-apolyto-zorizei-i-prokrisi-stous-olympiakous-agones/2921810/">www.newsit.gr</a>
      </p>
    </article>
  </body>
</html>