<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/timsahin-yuzu-guldu-216020h.htm"/>
    <meta property="og:site_name" content="OLAY"/>
    <meta property="article:published_time" content="2019-11-23T17:57:39+00:00"/>
    <meta property="og:title" content="Timsah'ın yüzü güldü"/>
    <meta property="og:description" content="Bursaspor TFF 1. Lig'in 12 haftasında evinde konuk ettiği Keçiörengücü'nü Onur Atasayar'ın 41. dakikadaki golüyle1-0 mağlup etmeyi başardı."/>
  </head>
  <body>
    <article>
      <h1>Timsah'ın yüzü güldü</h1>
      <h2>Bursaspor TFF 1. Lig'in 12 haftasında evinde konuk ettiği Keçiörengücü'nü Onur Atasayar'ın 41. dakikadaki golüyle1-0 mağlup etmeyi başardı.</h2>
      <address>
        <time datetime="2019-11-23T17:57:39+00:00">23 Nov 2019, 17:57</time>
      </address>
      <p>
        <i>
          <b>ERTAN ERKUVVET</b>
        </i>
      </p>
      <p>Yeşil beyazlılar, Başkent ekibi karşısında Onur Atasayar’ın 41’deki kafa golüyle sonuca giderken, kaleci Çağlar maçın başında ve son dakikasında yaptığı kurtarışlarla takımı ayakta tuttu.</p>
      <p>Bursaspor üst üste aldığı iki beraberlikten sonra ite kaka da olsa Keçiörengücü’nü yenerek rahat bir nefes aldı.</p>
      <p>Bu sonuçla Bursaspor puanını 20'e çıkararak maç fazlasıyla 4. sıraya yerleşti. Keçiörengücü 18 puanla 6. sırada yer aldı.</p>
      <p>Maçtan dakikalar</p>
      <p><b>9. dakikada</b> Cem’in sağ kanattan içeriye çevirdiği topu kontrol eden Kone’nin dönerek vuruşunu Çağlar son anda kurtardı.</p>
      <p><b>16. dakikada</b> Burak’ın pasıyla sol çaprazdan ceza sahasına giren Kubilay’ın altı pas çizgisine yakın yerden şutunda top defans oyuncusuna çarpıp az farkla kornere gitti.</p>
      <p>
        <b>41. dakikada Burak Kapacak’ın sağ kanattan ortaladığı topa düzgün bir kafa vuruşu yapan Onur, meşin yuvarlağı ağlarla buluşturdu. 1-0</b>
      </p>
      <p><b>45. dakikada</b> Cem’in sağ kanattan kullandığı köşe vuruşunda topa iyi yükselen Samet’in kafa vuruşunu Çağlar son anda uzanarak kornere tokatladı.</p>
      <p><b>56. dakikada</b> savunma arkasına sarkarak kaleci ile karşı karşıya kalan Burak’ın şutunu Metin iki hamlede kurtardı.</p>
      <p><b>89. dakikada</b> Madinda’nın sol kanattan kullandığı köşe vuruşunda Samet’in yakın mesafeden kafa vuruşunu Çağlar son anda kurtardı.</p>
      <p><b>90+3. dakikada</b> Burak'ın sol kanattan çevirdiği topta buluşan Emirhan, pasını Kubilay'a aktardı. Bu futbolcunun ceza sahası çizgisi üzerinden vurduğu şutu kaleci Metin son anda çeldi.</p>
    </article>
  </body>
</html>