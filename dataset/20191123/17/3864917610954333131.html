<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2824174-u-latvii-vsanuvali-pamat-zertv-golodomoru-i-poleglih-na-majdani.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T17:02:00+00:00"/>
    <meta property="og:title" content="У Латвії вшанували пам’ять жертв Голодомору і полеглих на Майдані"/>
    <meta property="og:description" content="У суботу, 23 листопада, українська громада Латвії та латиські друзі України провели заходи з відзначення Дня гідності та свободи, а також вшанування пам‘яті жертв Голодомору 1932-1933 років в Україні."/>
  </head>
  <body>
    <article>
      <h1>У Латвії вшанували пам’ять жертв Голодомору і полеглих на Майдані</h1>
      <h2>У суботу, 23 листопада, українська громада Латвії та латиські друзі України провели заходи з відзначення Дня гідності та свободи, а також вшанування пам‘яті жертв Голодомору 1932-1933 років в Україні.</h2>
      <address>
        <time datetime="2019-11-23T17:02:00+00:00">23 Nov 2019, 17:02</time>
      </address>
      <p>Про це повідомляє кореспондент Укрінформу.</p>
      <p>Зранку в українській каплиці церкви Страждальної Богородиці у Ризі отець Роман Сапужак (УГКЦ) відслужив панахиду за жертвами Голодомору. Після цього біля пам’ятника Т.Г.Шевченку були покладені квіти та запалені лампадки на вшанування пам‘яті полеглих на Майдані у 2013-2014 роках та жертв Голодомору в Україні 1932-1933 рр.</p>
      <p>Після цього учасники заходів перейшли до приміщення української дипустанови в Ризі. Посол України в Латвії Олександр Міщенко у своєму вступному слові розповів про історичні підвалини трагічних сторінок історії українського народу, наголосивши на необхідності українській громаді об’єднуватися заради боротьби за суверенітет та територіальну цілісність України в умовах збройної агресії з боку Росії. Міщенко також проінформував присутніх про те, що 21 листопада, в День гідності та свободи України, Сейм Латвійської Республіки ухвалив заяву «Про так звані “вибори” в АР Крим та м.Севастополь, організовані Російською Федерацією», у якій засудив збройні дії Росії на сході України, тимчасову окупацію і проведення виборів (2016 та 2019 роки) в Криму та Севастополі. Сейм Латвії також підтвердив підтримку суверенітету та територіальної цілісності України, підтримав її євроінтеграційні поступи.</p>
      <slideshow>
        <figure>
          <img src="https://static.ukrinform.com/photos/2019_11/thumb_files/630_360_1574531922-9623.jpeg"/>
          <figcaption>1/8: У Латвії вшанували пам’ять жертв Голодомору і полеглих на Майдані. Фото: Олег Кудрін/Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574531922-8650.jpeg"/>
          <figcaption>2/8: У Латвії вшанували пам’ять жертв Голодомору і полеглих на Майдані. Фото: Олег Кудрін/Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574531922-6306.jpeg"/>
          <figcaption>3/8: У Латвії вшанували пам’ять жертв Голодомору і полеглих на Майдані. Фото: Олег Кудрін/Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574531922-6788.jpeg"/>
          <figcaption>4/8: У Латвії вшанували пам’ять жертв Голодомору і полеглих на Майдані. Фото: Олег Кудрін/Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574531922-9828.jpeg"/>
          <figcaption>5/8: У Латвії вшанували пам’ять жертв Голодомору і полеглих на Майдані. Фото: Олег Кудрін/Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574531922-6866.jpeg"/>
          <figcaption>6/8: У Латвії вшанували пам’ять жертв Голодомору і полеглих на Майдані. Фото: Олег Кудрін/Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574531923-8909.jpeg"/>
          <figcaption>7/8: У Латвії вшанували пам’ять жертв Голодомору і полеглих на Майдані. Фото: Олег Кудрін/Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574531923-2523.jpeg"/>
          <figcaption>8/8: У Латвії вшанували пам’ять жертв Голодомору і полеглих на Майдані. Фото: Олег Кудрін/Укрінформ</figcaption>
        </figure>
      </slideshow>
      <p>Педагог Ризької української середньої школи Леся Сапужак, чиї батьки в 1930-ті роки мешкали в Західній Україні, яка тоді перебувала під контролем Польщі, емоційно виступила на тему Голодомору, розказавши, як це велике горе, пам’ять про нього об’єднує українців світу.</p>
      <p>Керівник Ризького українського народного театру Марія Семенова вшанувала пам’ять жертв Голодомору, зачитавши підбірку віршів на цю тему.</p>
      <p>Наприкінці заходу присутні передати запалену свічу пам’яті по колу, що символізувало приєднання кожного до священної пам’яті про ті події.</p>
      <p>На завершення всі домовилися з 16:00 долучитися до загальнонаціональної акції "Запали свічку пам’яті".</p>
      <p>Захід було спільно підготовлено Парафією УГКЦ у Ризі, Координаційною радою українських діаспорних організацій в Латвії та Посольством України.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2824159-derzdep-pro-golodomor-srsr-ne-vdalosa-zlamati-duh-ukrainskogo-narodu.html">Держдеп — про Голодомор: СРСР не вдалося зламати дух українського народу</a>
      </blockquote>
      <p>День пам'яті жертв голодоморів відзначається щорічно в четверту суботу листопада. Традицію запалювати свічки у вікні своїх будинків запропонував історик, політолог, дослідник Голодомору Джеймс Мейс.</p>
      <p>У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був <a href="https://www.ukrinform.ua/tag-golodomor">Голодомор</a> 1932-1933 років - геноцид українського народу, здійснюваний тоталітарним комуністичним режимом СРСР.</p>
    </article>
  </body>
</html>