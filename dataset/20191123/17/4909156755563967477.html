<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/201061/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-23T17:38:00+00:00"/>
    <meta property="og:title" content="פותחות בסערה"/>
    <meta property="og:description" content="למחזור הפתיחה של העונה עלו הקבוצות מוכנות, עם סגלים חדשים לאחר הפגרה הארוכה | בראש הטבלה התמקמו בנות נתניה, שהביסו 2:7 את רעננה | קרית גת הביסה 2:5 את חדרה | האלופה אס&quot;א ת&quot;א סיימה בתיקו 1:1 עם חולון"/>
  </head>
  <body>
    <article>
      <h6 class="kicker">ספורט</h6>
      <h1>פותחות בסערה</h1>
      <h2>20 שערים ב-4 משחקים במחזור הראשון של ליגת העל לנשים בכדורגל. <br/>למחזור הפתיחה של העונה עלו הקבוצות מוכנות, עם סגלים חדשים לאחר הפגרה הארוכה | בראש הטבלה התמקמו בנות נתניה, שהביסו 2:7 את רעננה | קרית גת הביסה 2:5 את חדרה | האלופה אס"א ת"א סיימה בתיקו 1:1 עם חולון</h2>
      <address><time datetime="2019-11-23T17:38:00+00:00">23 Nov 2019, 17:38</time> by <a rel="author">ליאור ברטל</a></address>
      <p>פתיחת עונה סוערת בליגת העל לנשים בכדורגל כאשר במהלך המחזור הראשון נכבשו 20 שערים בארבע משחקים. בנות נתניה עולות לראש הטבלה עם ניצחון אדיר 2:7 על הפועל רעננה. האלופה אס"א ת"א שאיבדה חלק גדול מהכוכבות שלה הקיץ פתחה את העונה עם תיקו 1:1 דרמטי מול מכבי חולון. סגנית האלופה מ.ס. קרית גת הוכיחה שהיא מתכוננת למאבק על האליפות העונה עם ניצחון 2:5 על מכבי חדרה והמועמדת הבכירה לזכייה, מ.כ רמת השרון, ניצחה 0:2 את מכבי בנות עמק חפר בהופעת הבכורה שלהן בליגה הבכירה.</p>
      <figure>
        <img src="https://www.davar1.co.il/wp-content/uploads/2019/11/liga19-20_machzor01.png"/>
        <figcaption>טבלת ליגת העל לנשים בכדורגל, עונת 2019-2020, מחזור 1 (גרפיקה: אידאה)</figcaption>
      </figure>
      <p> </p>
      <p> </p>
      <h3>מכבי בנות עמק חפר 0 – מ.כ.נ. רמת השרון 2</h3>
      <p>חצי שנה חיכו ברמת השרון לפתיחת העונה של הליגה. לאחר ההתפרקות שספגה הקבוצה באמצע העונה הקודמת, עם הפציעות של לי פלקון וטבאטה. פעלו ברמת השרון לצירופן של השחקניות הישראליות הבכירות, קארין סנדל, מור אפרים, ורד כהן, שירה אלינב, שחר נקב, ליה ברקאי והאחיות רוני ומאיה שמריך.</p>
      <p>במהלך המשחק הפתיעה עמק חפר עם סגל צעיר ואנרגטי בהובלת נועה סלימהוג'יץ בת ה-16 ושחקנית הנבחרת שחזרה מליגת המכללות בארה"ב, מריאן עוואד. לעומתן שחקניות רמת השרון עוד צריכות זמן משחק משותף כדי להתגבש לקבוצה החזקה שהיא מיועדת להיות. את שני השערים לזכות רמת השרון כבשה מור אפריים בשתי נגיחות מעולות ממצב נייח. בדקה ה-60 בכדור קרן של רמת השרון, ג'ואנה דהלברג בת ה-19 משבדיה, העלתה את הכדור לרחבה ומור אפרים נגחה את הכדור פנימה. בדקה ה-67 רמת השרון מקבלת כדור חופשי על סף הרחבה ובשחזור השער הקודם, דהלברג מעלה את הכדור לרחבה ומור אפרים נגחה פנימה.</p>
      <h3>מכבי כישרונות חדרה 2- מ.ס. קרית גת 5</h3>
      <p>מ.ס קרית גת פותחת בצורה אדירה את העונה עם ניצחון חוץ מצויין על מכבי חדרה. קרית גת הציגה סגל די חדש עם אחת הזרות המרתקות שהגיעו לכאן בשנים האחרונות. שחקנית הקישור של נבחרת קמרון ג'ניויוי נגו מבלאק שפתחה בהרכב נבחרת קמרון בהפסד לנבחרת הולנד במהלך המונדיאל בצרפת 2019 ושיחקה בעונה הקודמת בליגה הספרדית.</p>
      <p>כבר בדקה הראשונה מבלאק הראתה למה היא משחקת בנבחרת קמרון עם שער בכורה מבעיטה בתוך הרחבה לאחר הדיפה לא טובה של שוערת חדרה, גבריאלה בטמי. בדקה ה-11 אמילי הסלין כמעט השוותה את התוצאה עם בעיטה חופשית למשקוף של קרית גת. בדקה ה-17 רעות רווחה יצאה להתקפה מתפרצת, שלחה כדור נהדר לנגו מבלאק, השוערת בטמי יצאה לכדור, אך טעתה בפעם השנייה ורק הדפה אותו לרגלי טורה בשירה שבעטה לשער ריק. 0:2 לקרית גת. בדקה ה-27 קרית גת כבשה את השער השלישי עם מתפרצת נוספת של בשירה שהבעיטה שלה נהדפת והפעם נגו מבלאק כבשה מקרוב.</p>
      <p>קרית גת המשיכה לשחק נהדר גם במחצית השניה. סנדרה פריירה חטפה כדור במרכז המגרש של חדרה ובישלה לסטפני קברל שבעטה כדור חזק לחיבורים של חדרה. בדקה ה-75 נגו מבלאק בישלה לפריירה את החמישי של קרית גת. חדרה עוד הצליחה להבקיע שני שערי ניחומים מרגלי טל איסייב (89) ויאנא חטיב (90) מבישול של דניאל סופר, אך תוצאת הסיום הייתה 2:5 לזכותה של קרית גת. חדרה תצטרך לחשוב טוב טוב מה צריך לתקן, לפני המשחק במחזור הבא.</p>
      <h3>מכבי חולון 1 – אס"א תל אביב 1</h3>
      <p>משחק צמרת מעניין כבר במחזור הפתיחה. אס"א הצליחה להשוות בתוספת הזמן את התוצאה ולהוציא נקודה חשובה במשחק חוץ קשה. את הניצחון הגדול שלה השבוע השיגה הקבוצה בבית הדין של ההתאחדות שקיבל את הערר של טליה זומר ויאפשר לתגלית העונה להמשיך לשחק בקבוצה הבוגרת למרות שהיא מתחת לגיל 16. זהו לא רק ניצחון של אס"א וזומר, אלא של כל הכדורגל הישראלי, שיזכה לראות אותה ממשיכה להתקדם בליגת הנשים בעונה הקרובה.</p>
      <figure>
        <img src="https://www.davar1.co.il/wp-content/uploads/2019/11/231119_soocer1.jpg"/>
        <figcaption>אס"א – חולון במחזור הראשון של ליגת העל בכדורגל נשים. (צילום: מושיק אושרי, אס"א ת"א)</figcaption>
      </figure>
      <p>אס"א ת"א ללא ספק נחלשה הקיץ, לאחר שעזבו אותה מספר שחקניות מפתח כמו ורד כהן, מור אפריים, ליה ברקאי ורחל רינסט, היהודיה מנבחרת שוויץ. חולון הייתה טובה יותר ותקפה יותר את השער של אס"א. בדקה ה-52 חולון כבשה את שער היתרון, לאחר שסהר ניסים ניסתה לפרוץ לרחבה, הכדור נבעט על רגלה ונהדף לעבר אנדראה לאיו שמקרוב הכניעה את השוערת של אס"א, אנבלה ביקסבי. לקראת סיום המשחק, אס"א החלה ללחוץ על השער של חולון כדי להשיג את שער השוויון. עמוק בתוך תוספת הזמן, אס"א השוותה עם שער של שקירה דאנקן מג'מייקה לאחר בישול מצויין של מיכל בין.</p>
      <h3>הפועל רעננה 2 – בנות נתניה 7</h3>
      <p>במשחק נוסף שנערך במחזור הפתיחה, בנות נתניה מפתיעות לטובה ומציגות משחק התקפה קטלני ובסופו מנצחות בתוצאה 7:2 את הפועל רעננה. כבשו לנתניה: יטונדה אדבויאג'ו 7 ו-19 פאטמה חמודה 12, רחל שטיינשניידר 30, ו-60 ויקטוריה גרייבר 42, גוליה פנשמידט 88. לרעננה: יובל רובינשטיין 54 ו-67.</p>
    </article>
  </body>
</html>