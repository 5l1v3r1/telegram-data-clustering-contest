<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/593945/%E0%A6%A4%E0%A6%BE%E0%A6%9C%E0%A6%B0%E0%A7%80%E0%A6%A8-%E0%A6%85%E0%A6%97%E0%A7%8D%E0%A6%A8%E0%A6%BF%E0%A6%95%E0%A6%BE%E0%A6%A3%E0%A7%8D%E0%A6%A1%E0%A7%87%E0%A6%B0-%E0%A7%AD-%E0%A6%AC%E0%A6%9B%E0%A6%B0-%E0%A6%AC%E0%A6%BF%E0%A6%9A%E0%A6%BE%E0%A6%B0-%E0%A6%B6%E0%A7%87%E0%A6%B7-%E0%A6%A8%E0%A6%BE-%E0%A6%B9%E0%A6%93%E0%A7%9F%E0%A6%BE%E0%A7%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T17:40:00+00:00"/>
    <meta property="og:title" content="তাজরীন অগ্নিকাণ্ডের ৭ বছর: বিচার শেষ না হওয়ায় রাষ্ট্রপক্ষকে দুষছেন শ্রমিকরা"/>
    <meta property="og:description" content="তাজরীন অগ্নিকাণ্ডের ঘটনায় দায়ের করা মামলার সব সাক্ষীকে সাত বছরেও আদালতে হাজির করতে পারেনি রাষ্ট্রপক্ষ। ২০১২ সালে দায়ের করা এই মামলায় ২০১৫ সালে আসামিদের বিরুদ্ধে অভিযোগ গঠন করার পর থেকে গত চার বছরে ১০৪ জন সাক্ষীর মধ্যে  মাত্র ৬ জনের জবানবন্দি-জেরা শেষ হয়েছে। বাকি সাক্ষীরা আদালতে..."/>
  </head>
  <body>
    <article>
      <h1>তাজরীন অগ্নিকাণ্ডের ৭ বছর: বিচার শেষ না হওয়ায় রাষ্ট্রপক্ষকে দুষছেন শ্রমিকরা</h1>
      <address><time datetime="2019-11-23T17:40:00+00:00">23 Nov 2019, 17:40</time> by <a rel="author">উদিসা ইসলাম</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/23/c738c828d16d2a4865bb1015582d324c-5dd97043d7738.jpg"/>
      </figure>
      <p>তাজরীন অগ্নিকাণ্ডের ঘটনায় দায়ের করা মামলার সব সাক্ষীকে সাত বছরেও আদালতে হাজির করতে পারেনি রাষ্ট্রপক্ষ। ২০১২ সালে দায়ের করা এই মামলায় ২০১৫ সালে আসামিদের বিরুদ্ধে অভিযোগ গঠন করার পর থেকে গত চার বছরে ১০৪ জন সাক্ষীর মধ্যে  মাত্র ৬ জনের জবানবন্দি-জেরা শেষ হয়েছে। বাকি সাক্ষীরা আদালতে হাজির না হওয়ায় রাষ্ট্রপক্ষের আইনজীবী ও সংশ্লিষ্ট থানা পুলিশকে দুষছেন শ্রমিক নেতারা। আর আশুলিয়া থানা পুলিশ দায়ী করছেন রাষ্ট্রপক্ষের সংশ্লিষ্ট আইনজীবী। তার দাবি, সমন পাঠানোর পরেও সাক্ষীদের হাজির করে না পুলিশ।    </p>
      <p>প্রসঙ্গত, ২০১৫ সালের ১ অক্টোবর মামলাটির সাক্ষ্যগ্রহণ শুরু করেন আদালত। এরপর থেকে এই পর্যন্ত সাক্ষ্যগ্রহণের জন্য মোট ৩৫টি তারিখ ধার্য করা হয়। এই ৩৫ দিনের মধ্যে মাত্র ৬দিন রাষ্ট্রপক্ষ সাক্ষ্য হাজির করেছে।  </p>
      <p>সর্বশেষ গত ২০১৯ সালের ৭ মার্চ সাক্ষী  সাভার থানার এস আই আবিদ হোসেনকে হাজির করে রাষ্ট্রপক্ষ। তিনি অগ্নিকাণ্ডে নিহত শ্রমিকদের লাশের সুরতহাল তৈরি করেছিলেন।  </p>
      <p>সাক্ষ্যগ্রহণের জন্য গত ৭ নভেম্বর তারিখ ধার্য ছিল। ওই দিন কোনও সাক্ষীকে আদালতে হাজির করতে পারেনি রাষ্ট্রপক্ষ। এরপর সাক্ষ্যগ্রহণের জন্য ২০ জানুয়ারি পরবর্তী তারিখ ধার্য করেন আদালত।</p>
      <p>দিনের পর দিন কেন আদালতে সাক্ষী হাজির করা হচ্ছে না—এমন প্রশ্নের জবাবে রাষ্ট্রপক্ষের আইনজীবী মো. মুর্শিদ উদ্দিন খান বলেন, ‘আদালত থেকে সাক্ষীদের ঠিকানায় সমন পাঠানো হচ্ছে। অথচ পুলিশ ঠিক সময়ে সাক্ষীদের হাজির করতে পারছে না।’  </p>
      <p>সাক্ষী হাজির না হওয়ার পেছনে পুলিশের গাফিলতি আছে কিনা—এমন প্রশ্নের রাষ্ট্রপক্ষের আইনজীবী বলেন, ‘গাফিলতি না করলে সাক্ষী কেন হাজির হবেন না?’</p>
      <p>কেন দিনের পর দিন আদালতে সাক্ষী হাজির করা সম্ভব হচ্ছে না—জানতে চাইলে আশুলিয়া থানার ভারপ্রাপ্ত কর্মকর্তা রিজাউল হক দিপু বলেন, ‘আমাদের কাজ সমন পেলে সাক্ষীদের আদালতে হাজির করা। সাক্ষীরা আগের ঠিকানা বদলে ফেলায় তাদের পাওয়া যায় না।’ তিনি আরও বলেন, ‘ভাসমান লোককে সাক্ষী মানলে ঠিকানা বদলে যায়।’</p>
      <p>আশুলিয়া থানার ভারপ্রাপ্ত কর্মকর্তা বলেন, ‘সাক্ষীর যদি অস্তিত্ব থাকে, তাহলে আমরা হাজির করবোই।’</p>
      <p>এদিকে, গার্মেন্ট শ্রমিক ট্রেড ইউনিয়ন কেন্দ্রের সাধারণ সম্পাদক জলি তালুকদার বলেন, ‘তাজরীনের শ্রমিকরা নিশ্চিন্তপুরেই আছে। সাক্ষী হাজির করার ক্ষেত্রে  রাষ্ট্রপক্ষের আইনজীবী ও পুলিশ—উভয় পক্ষেরই গাফিলতি আছে। তারা চায় না, এই ঘটনার বিচার হোক।’</p>
      <p>এদিকে, আসামিপক্ষের আইনজীবী গোলাম দাউদ বলেন, ‘রাষ্ট্রপক্ষ কেন সাক্ষী হাজির করে না, তা তারাই বলতে পারবে। তবে, এতে আমাদের লাভবান হওয়ার কিছু নেই। সাক্ষী আসুক বা না আসুক, আসামিপক্ষ হিসেবে আমাদের তো উপস্থিত হতেই হয়।’ তিনি আরও বলেন, ‘সাক্ষী কেন আসবে না? অনেকের নামে সমন জারি করা আছে বলেও আমার কাছে তথ্য আছে।’</p>
      <p>উল্লেখ্য, ২০১২ সালের ২৪ নভেম্বর তাজরীন গার্মেন্টসে ভয়াবহ অগ্নিকাণ্ডের ঘটনা ঘটে। এ ঘটনায় ১১১ জন পোশাক শ্রমিক মারা যান। পরে আহতদের মধ্যে আরও  ৮ জন মারা গেলে এ সংখ্যা দাঁড়ায় ১১৯।  এই ঘটনার পরদিন আশুলিয়া থানার এসআই খায়রুল ইসলাম বাদী হয়ে একটি হত্যা মামলা দায়ের করেন। এরপর ২০১৩ সালের ২২ ডিসেম্বর মামলার তদন্ত কর্মকর্তা পুলিশের অপরাধ তদন্ত বিভাগের (সিআইডি) পরিদর্শক একেএম মহসিনুজ্জামান খান আদালতে অভিযোগপত্র দাখিল করেন।  ২০১৫ সালের ৩ সেপ্টেম্বর আসামিদের বিরুদ্ধে অভিযোগ গঠন করে বিচার শুরু করেন আদালত।</p>
      <p>মামলার চার্জশিটভুক্ত (অভিযোগপত্র) আসামিরা হলেন প্রতিষ্ঠানের মালিক দেলোয়ার হোসেন, চেয়ারম্যান মাহমুদা আক্তার, লোডার শামীম, স্টোর ইনচার্জ (সুতা) আল আমিন, সিকিউরিটি ইনচার্জ আনিসুর রহমান, সিকিউরিটি সুপার ভাইজার আল আমিন, স্টোর ইনচার্জ হামিদুল ইসলাম লাভলু, অ্যাডমিন অফিসার দুলাল উদ্দিন, প্রকৌশলী এম মাহবুবুল মোর্শেদ, সিকিউরিটি গার্ড রানা ওরফে আনোয়ারুল, ফ্যাক্টরি ম্যানেজার আব্দুর রাজ্জাক, প্রোডাকশন ম্যানেজার মোবারক হোসেন মঞ্জুর ও শহীদুজ্জামান দুলাল। এই আসামিদের মধ্যে পলাতক আসামিরা হলেন—আল আমিন, শামিম মিয়া, রানা, শহিদুজ্জামান দুলাল ও মোবারক হোসেন মঞ্জু। বাকিরা জামিনে।</p>
      <footer>/এমএনএইচ/</footer>
    </article>
  </body>
</html>