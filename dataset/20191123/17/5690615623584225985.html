<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837428-u-dnipri-cholovik-vtikav-vid-sbu-poshkodivshi-z-desyatok-avtivok"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T17:38:00+00:00"/>
    <meta property="og:title" content="У Дніпрі чоловік пошкодив з десяток автівок, втікаючи від СБУ"/>
    <meta property="og:description" content="КИЇВ. 23 листопада. УНН. У Дніпрі затримали організатора конвертаційного центру, який щомісяця виводив у тінь майже 30 мільйонів гривень. Про це повідомляє …"/>
  </head>
  <body>
    <article>
      <h1>У Дніпрі чоловік пошкодив з десяток автівок, втікаючи від СБУ</h1>
      <address><time datetime="2019-11-23T17:38:00+00:00">23 Nov 2019, 17:38</time> by <a rel="author">Дар'я Панченко</a></address>
      <slideshow>
        <figure>
          <img src="https://www.unn.com.ua/uploads/media/photo/2019/11/23/aaa739c2be76e56c2c407addfc8e44d7b9ac5399.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/23/1348fedab511c90209347aa80fc408b8e76b37f4.jpg"/>
        </figure>
      </slideshow>
      <p><b>КИЇВ. 23 листопада. УНН.</b> У Дніпрі затримали організатора конвертаційного центру, який щомісяця виводив у тінь майже 30 мільйонів гривень. Про це повідомляє <b>УНН</b> з посиланням на пресцентр СБУ.</p>
      <p>"Нелегальний бізнес щомісяця виводив у тінь майже 30 мільйонів гривень. Оперативники спецслужби встановили, що організатори конвертаційного центру надавали замовникам "послуги" із переведення коштів у готівку через здійснення фіктивних фінансово-господарських операцій. Конвертцентр також забезпечував штучну мінімізацію податкових платежів до бюджету. Серед "клієнтів" зловмисників було понад 20 комерційних структур реального сектору економіки та кілька державних та комунальних підприємств регіону", - йдеться у повідомленні.</p>
      <p>Вказано, що правоохоронці, згідно з санкцією суду, розпочали проведення обшуків в офісному приміщенні, квартирах та автомобілях, що належать фігурантам справи. Під час офіційних слідчих дій, виявили зловмисника, який намагався чинив опір та втекти від правоохоронців.</p>
      <p>"Його було зупинено без ризику для життя та здоров’я громадян, проте він встиг пошкодити майже 10 приватних автівок. Під час затримання чоловік намагався погрожувати "оперативникам" неіснуючими зв’язками у правоохоронних органах. У машині зловмисника співробітники СБ України виявили понад 2,1 мільйони гривень, отриманих від протиправної діяльності. В офісних приміщеннях "конверту" правоохоронці вилучили валюту у сумі понад один мільйон у гривневому еквіваленті, документацію та печатки, які підтверджують організацію оборудки", - додали у пресслужбі.</p>
      <p>У межах кримінального провадження слідчими управління СБУ в Дніпропетровській області, під процесуальним керівництвом обласної прокуратури, продовжується слідство за ст. 366, 358 та 212 Кримінального кодексу України.</p>
      <p>Нагадаємо, близько 160 млн грн перевели через <a href="https://www.unn.com.ua/uk/news/1831261-blizko-160-mln-grn-pereveli-cherez-konvertatsiyniy-tsentr-na-kirovogradschini">конвертаційний центр</a> на Кіровоградщині.</p>
    </article>
  </body>
</html>