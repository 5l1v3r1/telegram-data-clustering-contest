<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%b2%d0%bc%d1%80%d0%be-%d0%b4%d0%bf%d0%bc%d0%bd%d0%b5-%d0%b1%d1%8f%d1%85%d0%b0-%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd%d0%b8/"/>
    <meta property="og:site_name" content="Труд"/>
    <meta property="article:published_time" content="2019-11-23T17:13:46+00:00"/>
    <meta property="og:title" content="Зоран Заев: ВМРО-ДПМНЕ бяха единствените, които се радваха, че ЕС ни отказа дата за преговори"/>
    <meta property="og:description" content="„Не разбирам как политическият ни опонент очаква гласове. Те нямат позиция по ключови въпроси – едно говорят вкъщи, друго навън. Те бяха единствените, които се радваха на историческата грешка на Европейския съюз”, заяви председателят на СДСМ и премиер на Македония,..."/>
  </head>
  <body>
    <article>
      <h1>Зоран Заев: ВМРО-ДПМНЕ бяха единствените, които се радваха, че ЕС ни отказа дата за преговори</h1>
      <address><time datetime="2019-11-23T17:13:46+00:00">23 Nov 2019, 17:13</time> by <a rel="author">Труд онлайн</a></address>
      <p>„Не разбирам как политическият ни опонент очаква гласове. Те нямат позиция по ключови въпроси – едно говорят вкъщи, друго навън. Те бяха единствените, които се радваха на историческата грешка на Европейския съюз”, заяви председателят на СДСМ и премиер на Македония, Зоран Заев, на форум в Гостивар по адрес на ВМРО-ДПМНЕ, съобщи <a href="https://bgnesagency.com/world/%d0%b7%d0%b0%d0%b5%d0%b2-%d0%bc%d0%b8%d1%86%d0%ba%d0%be%d1%81%d0%ba%d0%b8-%d0%bd%d0%b5-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%bd%d0%b8%d1%82%d0%be-%d0%b4%d0%be%d0%b3%d0%be%d0%b2%d0%be/">БГНЕС</a>.</p>
      <p>Заев припомни поведението на лидера Кристиян Мицкоски и постоянната смяна на позиции:</p>
      <p>„Само той беше против Договора с България и говореше, че предава националните ни интереси. И сега го видяхме по телевизията. Каза: “подкрепям всичко, което е добро за нас”. Там той подкрепя договора, после пак се връща назад, пак не го подкрепя. Ще му дадем да ръководи държавата? Не, няма да му позволим да я ръководи. Няма позиция и не може да ръководи“, заяви премиерът Заев.</p>
      <p>„Дори и ЕНП, към които принадлежат ВМРО-ДПМНЕ и Християн Мицкоски, прие резолюция онзи ден, потвърждавайки, че това е историческа, преди всичко грешка на ЕС, и призова да се поправи бързо. Само Мицкоски заяви, че някои лидери на ЕС имат право да не дават дата за началото на преговори. Дори Макрон призна, че сме изпълнили всичко. Договорът с България и Договорът с Гърция са пример за всички. Само Мицкоски се радваше. Ако смята, че така ще дойде на власт по-лесно, няма да дойде“, заяви Зоран Заев.</p>
    </article>
  </body>
</html>