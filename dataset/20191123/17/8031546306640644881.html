<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109429-I-Toni-Zdravkov-ne-modza-da-spre-pobednata-seriya-na-CSKA-pri-Krushchich"/>
    <meta property="og:site_name" content="Канал 3"/>
    <meta property="article:published_time" content="2019-11-23T17:42:00+00:00"/>
    <meta property="og:title" content="И Тони Здравков не можа да спре победната серия на ЦСКА при Крушчич"/>
    <meta property="og:description" content="Червените победиха Ботев (Враца)"/>
  </head>
  <body>
    <article>
      <h1>И Тони Здравков не можа да спре победната серия на ЦСКА при Крушчич</h1>
      <h2>Червените победиха Ботев (Враца)</h2>
      <address>
        <time datetime="2019-11-23T17:42:00+00:00">23 Nov 2019, 17:42</time>
      </address>
      <p>
        <b>ЦСКА победи като гост Ботев (Враца) с 3:0 в среща от 17-я кръг на Първа лига. Това е четвърта поредна победа на „червените” под ръководството на Милош Крушчич. Треньорът на врачани Антони Здравков пък дебютира със загуба при завръщането си на треньорския пост в тима.</b>
      </p>
      <p>„Армейците” поведоха в резултата още в 7-ата минута. Петър Занев центрира от ъглов удар и Пламен Гълъбов с глава преодоля Красимир Костов.</p>
      <p>В 18-ата минута ЦСКА удвои своята преднина. Евандро Да Силва изведе зад защитата на домакините Тиаго Родригес и отбеляза за 2:0.</p>
      <p>Три минути преди края на първото полувреме Вив Соломон-Отабор можеше да направи резултата класически, но ударът му от малък ъгъл бе спасен от Костов.</p>
      <p>Ботев Враца не затрудни „червените” и за цял мач не създадоха чисто голово положение пред Гоставо Бусато.</p>
      <p>В продължението на срещата ЦСКА отбеляза и трети гол,  и отново точен бе Родригес, с което оформи и крайния резултат.</p>
      <p>С победата „червените са на четвърта позиция с 34 точки, като се доближиха на точка от третия Левски, но „сините” са с мач по-малко. Ботев (Враца) остава на предпоследно място с едва 13 точки.</p>
      <p> </p>
    </article>
  </body>
</html>