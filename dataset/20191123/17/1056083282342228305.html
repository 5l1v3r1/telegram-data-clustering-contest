<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201039/%D8%A7%D8%AE%D8%AA%D8%AA%D8%A7%D9%85%DB%8C%D9%87-%D8%AC%D8%B4%D9%86%D9%88%D8%A7%D8%B1%D9%87-%D9%85%D9%84%DB%8C-%D9%81%D8%A7%D9%86%D9%88%D8%B3-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T17:45:23+00:00"/>
    <meta property="og:title" content="اختتامیه جشنواره ملی فانوس برگزار شد"/>
    <meta property="og:description" content="آئین اختتامیه سومین جشنواره ملی فانوس با معرفی برگزیدگان این جشنواره در موزه انقلاب اسلامی و دفاع مقدس با معرفی برگزیدگان و قرائت پیام رئیس ستادکل نیروهای مسلح برگزار شد."/>
  </head>
  <body>
    <article>
      <h1>اختتامیه جشنواره ملی فانوس برگزار شد</h1>
      <address><time datetime="2019-11-23T17:45:23+00:00">23 Nov 2019, 17:45</time> by <a rel="author">محمدرضا بختیاری</a></address>
      <p>آئین اختتامیه سومین جشنواره ملی فانوس با معرفی برگزیدگان این جشنواره در موزه انقلاب اسلامی و دفاع مقدس با معرفی برگزیدگان و قرائت پیام رئیس ستادکل نیروهای مسلح برگزار شد.</p>
      <p>به گزارش ایسنا، سردار بهمن کارگر رئیس بنیاد حفظ آثار و نشر ارزش‌های دفاع مقدس در سخنانی بیان کرد: مادامی که تفکر بسیجی در کشورمان باشد انقلاب و امنیت در منطقه باقی خواهد ماند. جمهوری اسلامی ایران به برکت فرهنگ بسیج تاکنون حیات داشته است.</p>
      <p>وی افزود: جشنواره فانوس با ابتکار و پشتکار سراسری مراکز بنیاد استان‌ها برنامه ریزی شده است. در سه سال گذشته این جشنواره از نظر کمی و کیفی با رشد قابل ملاحظه‌ای همراه بوده است. دوره نخست این جشنواره در استان مازندران و دور دوم نیز در استان هرمزگان برگزار شد که به ترتیب 600 و 1500 اثر دریافت شده بود. در این دور نیز حدود 3400 اثر دریافت کردیم که حدودا 65 اثر برگزیده شدند.</p>
      <p>رئیس بنیاد حفظ آثار و نشر ارزش‌های دفاع مقدس با بیان اینکه ما به دنبال کار حرفه‌ای نیستیم، گفت: کار حرفه‌ای را عزیزان ما در صدا و سیما و سینما انجام می‌دهند. ما در موضوع دفاع مقدس به دنبال هنرمندان آماتور رفتیم تا با حمایت و آموزش آنها بتوانیم هنرمندانی حرفه‌ای تربیت کنیم. توجه بیشتر ما به جوانان و استان‌ها بوده است که با کمترین امکانات آثار خوبی را تولید کرده‌اند.</p>
      <p>به گزارش ایسنا در بخش دیگر این مراسم علی اصغر جعفری مدیرعامل موزه انقلاب اسلامی و دفاع مقدس و رئیس سازمان هنری و امور سینمایی بنیاد حفظ آثار و نشر ارزش‌های دفاع مقدس با قرائت پیام سرلشگر محمد باقری رئیس ستادکل نیروهای مسلح بیان کرد: ما در این سازمان 12 جشنواره در سطح ملی، کشوری و بین‌المللی طراحی کرده‌ایم. جشنواره‌های فانوس، رسام، ترامپیسم، ترنم فتح و حماسه بخشی از این جشنواره‌ها هستند.</p>
      <p>وی خاطرنشان کرد: دو سریال بلند شهید صیاد شیرازی و شهید حسن باقری مراحل تولید را طی می‌کند. همچنین در راستای تقویت تئاتر نیز در مجموع 60 عنوان متن فاخر نمایشنامه تهیه شده است.</p>
      <p>جعفری با اشاره به وضعیت سینمای دفاع مقدس گفت: متاسفانه در زمینه سینمای دفاع مقدس وضعیت خوبی نداریم. هزینه بالای تولید آثار سینمایی باعث شده است که هنرمندان رغبت کمتری به آن داشته باشند. در این راستا برای کاهش هزینه‌های تولید فیلم سینمایی شورایی با تدبیر رئیس ستاد کل نیروهای مسلح تشکیل شد. همچنین تیپ ویژه هنروران دفاع مقدس نیز در حال ایجاد است. از طرف دیگر ما به تقویت شهرک سینمایی دفاع مقدس پرداخته‌ایم و آئین‌نامه نظارت و ضوابط نمایش فیلم‌های دفاع مقدس هم در بخش آماده سازی است.</p>
      <p>به گزارش ایسنا در بخش‌های دیگر این جشنواره ضمن تقدیر از خانواده شهدا از هنرمندان و برگزیدگان سومین جشنواره ملی فانوس تقدیر شد.</p>
      <p>انتهای پیام</p>
    </article>
  </body>
</html>