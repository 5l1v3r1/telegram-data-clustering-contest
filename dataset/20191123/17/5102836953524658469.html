<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/23/norges-ambassador-i-pakistan-kalt-inn-pa-teppet-etter-koranbrenning/"/>
    <meta property="og:site_name" content="Document"/>
    <meta property="article:published_time" content="2019-11-23T17:00:58+00:00"/>
    <meta property="og:title" content="Norges ambassadør i Pakistan kalt inn på teppet etter koranbrenning"/>
    <meta property="og:description" content="­"/>
  </head>
  <body>
    <article>
      <h1>Norges ambassadør i Pakistan kalt inn på teppet etter koranbrenning</h1>
      <address><time datetime="2019-11-23T17:00:58+00:00">23 Nov 2019, 17:00</time> by <a rel="author">NTB-Anders R. Christensen og Marthe S. Lien</a></address>
      <figure>
        <img src="https://www.document.no/wp-content/uploads/2019/11/dur5gu6926e-e1574116812695.jpg"/>
        <figcaption>
          <i>Foto: Tor Erik Schrøder / NTB scanpix.</i>
        </figcaption>
      </figure>
      <p>Norges ambassadør er kalt inn på teppet til Pakistans utenriksdepartement etter SIANs brenning av Koranen i Kristiansand sist helg.</p>
      <p>Det skriver Pakistans utenriksdepartement i en pressemelding lørdag.</p>
      <p>– Norges ambassadør ble i dag kalt inn til utenriksdepartementet for å formidle den dype bekymringen hos regjeringen og folket i Pakistan etter skjendingen av Koranen i Kristiansand, skriver utenriksdepartementet.</p>
      <p>Det var avisa <a href="https://www.dagen.no/Nyheter/2019-11-23/Norges-ambassad%C3%B8r-i-Pakistan-kalt-inn-p%C3%A5-teppet-823356.html">Dagen</a> som først omtalte pressemeldingen i Norge.</p>
      <p>Til NTB sier Det norske utenriksdepartementet at det stemmer at Norges ambassadør Kjell-Gunnar Eriksen deltok på et møte i pakistansk UD lørdag.</p>
      <p>– I møtet gjorde han det klart at norske myndigheter tar skarp avstand fra koranbrenningen som Stopp Islamiseringen av Norge sto bak i Kristiansand. Han gjorde det samtidig klart at norsk politi stanset demonstrasjonen og at i Norge har alle ytringsfrihet og rett til fritt å praktisere sin tro, skriver pressekontakt Ane Haavardsdatter Lunde i en epost.</p>
      <p><b>Satte fyr på koranen</b><br/>Det var under en demonstrasjon i Kristiansand lørdag i forrige uke at lederen av Stopp islamiseringen av Norge (SIAN) Lars Thorsen satte fyr på et eksemplar av Koranen.</p>
      <p>Påtenningen var varslet på forhånd. Politiet hadde ikke gitt tillatelse til dette, men SIAN-leder Lars Thorsen satte likevel fyr på boken under markeringen på torget byen.</p>
      <p>Politiet grep da inn og slukket brannen, mens sinte motdemonstranter gikk til angrep på Thorsen. Senere har det kommet fram at Politidirektoratet dagen før demonstrasjonen hadde gitt ut en ordre til politiet om å gripe inn mot brenning av religiøse symboler.</p>
      <p><b>Oppfordring til boikott av Norge</b><br/>Koranbrenningen har fått muslimer flere steder i verden til å reagere. <a href="https://www.nrk.no/sorlandet/oppfordrer-til-boikott-av-norske-bedrifter-etter-koranbrenning-1.14789140">NRK</a> skrev fredag at emneknaggen #Boycottnorway, boikott Norge, nå brukes i sosiale medier som følge av koranbrenningen.</p>
      <p>– Vi har registrert reaksjonene i sosiale medier i Pakistan, skriver kommunikasjonssjef Hanne Knudsen i Telenor i en epost til NRK.</p>
      <p><b>Fordømmer handlingen</b><br/>Det pakistanske utenriksdepartementet skriver videre i pressemeldingen lørdag at Pakistan har fordømt handlingen, og at den har såret følelsene til 1,3 milliarder muslimer rundt om i verden. Videre skriver de at slike handlinger ikke kan rettferdiggjøres i ytringsfrihetens navn.</p>
      <p>– Norske myndigheter ble oppfordret til å stille de ansvarlige for retten, og å forhindre slike gjentakelser av slike handlinger i fremtiden, skriver de.</p>
      <p>– Pakistans ambassadør i Oslo har også blitt bedt om å viderebringe Pakistans protest og dype bekymring til de norske myndighetene, skriver det pakistanske utenriksdepartementet.</p>
      <p>Politiet i Agder bekreftet torsdag at det er opprettet en undersøkelsessak som går på straffeloven paragraf 185 og brenning av Koranen</p>
      <p>Paragraf 185 er også kjent som rasismeparagrafen. Rettspraksis i Norge har til nå vært at brenning av hellige skrifter ikke rammes av straffelovens paragraf om hatefulle ytringer.</p>
      <p>(©NTB)</p>
      <p> </p>
      <p>
        <a href="https://www.documentforlag.no/produkt/islam-den-11-landeplage/">Kjøp Hege Storhaugs bok «Islam. Den 11. landeplage» fra Document Forlag her!</a>
      </p>
      <figure>
        <a href="https://www.documentforlag.no/produkt/islam-den-11-landeplage/">
          <img src="https://www.document.no/wp-content/uploads/2019/08/hege-storhaug-islam-den-11-landeplage-annonse-40000.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/11/16/koran-brenning-i-kristiansand-forte-til-brak/"/>
        <a href="https://www.document.no/2019/11/21/politiet-har-opprettet-sak-mot-sian-etter-koranbrenning/"/>
        <a href="https://www.document.no/2019/11/20/politidirektoren-ga-hemmelig-ordre-om-a-stanse-skjending-av-koranen-pst-frykter-hevnangrep/"/>
        <a href="https://www.document.no/2019/10/29/kristiansand-kommune-trekker-sian-tillatelse/"/>
        <a href="https://www.document.no/2019/11/22/356056/"/>
        <a href="https://www.document.no/2019/11/18/muslimske-ledere-anmelder-sian-etter-koran-brenningen-hatkriminalitet/"/>
        <a href="https://www.document.no/2019/11/21/norsk-politi-tenker-dobbelt-om-islam-farlig-og-sarbar-pa-samme-tid/"/>
        <a href="https://www.document.no/2019/10/29/ordforer-i-kristiansand-vil-ha-ny-vurdering-av-sian-soknad/"/>
        <a href="https://www.document.no/2019/06/15/politiet-demonstrasjonen-ble-avbrutt-av-hensyn-til-sians-sikkerhet/"/>
        <a href="https://www.document.no/2019/11/22/koranbrenning-kallmyr-vil-ikke-gripe-inn-mot-politidirektoratet/"/>
      </related>
    </article>
  </body>
</html>