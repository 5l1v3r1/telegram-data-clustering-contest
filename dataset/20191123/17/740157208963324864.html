<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/boom-budowlany-w-ramach-programu-mieszkanie-plus-rozpocznie-sie-w-2021-r,135479.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-23T17:09:00+00:00"/>
    <meta property="og:title" content="Boom budowlany w ramach programu Mieszkanie Plus rozpocznie się w 2021 r."/>
    <meta property="og:description" content="Boom budowlany w ramach programu Mieszkanie Plus rozpocznie się w 2021 roku, kiedy rocznie będziemy budować ponad 20 tys. mieszkań - powiedział prezes PFR Nieruchomości Mirosław Barszcz. Dodał, że nie będzie miesiąca bez &quot;wbicia łopaty&quot; pod nową inwestycję."/>
  </head>
  <body>
    <article>
      <h1>Boom budowlany w ramach programu Mieszkanie Plus rozpocznie się w 2021 r.</h1>
      <address><time datetime="2019-11-23T17:09:00+00:00">23 Nov 2019, 17:09</time> by <a rel="author">PAP/AKC  </a></address>
      <h4>Boom budowlany w ramach programu Mieszkanie Plus rozpocznie się w 2021 roku, kiedy rocznie będziemy budować ponad 20 tys. mieszkań - powiedział prezes PFR Nieruchomości Mirosław Barszcz. Dodał, że nie będzie miesiąca bez "wbicia łopaty" pod nową inwestycję.</h4>
      <hr/>
      <ul>
        <li>
          <b>Jeżeli się porównamy do rynku, to wstydu nie ma. Największy polski deweloper rocznie buduje od 3,5 do 4 tys. mieszkań i oddał do użytku w ciągu ponad 20 lat swojej historii 32 tys. mieszkań - powiedział Barszcz, oceniając trzy lata programu Mieszkanie Plus.</b>
        </li>
        <li>
          <b>Dodał, że inwestycje PFR Nieruchomości będą powstawać głównie w małych i średnich miejscowościach.</b>
        </li>
        <li>
          <b>Zapewnił jednak, że Mieszkania Plus nie ominą też dużych miast, które mają największe potrzeby mieszkaniowe.</b>
        </li>
      </ul>
      <p>- W tej chwili mamy w projektowaniu blisko 20 tys. lokali, dwa tysiące jest gotowych i w budowie, kolejnych ponad 25 tys. oczekuje na decyzje inwestycyjne, a w toku analiz znajduje się dalszych blisko 24 tys. mieszkań w całej Polsce. Jesteśmy największym klientem pracowni architektonicznych. Nigdy w historii Polski, chyba poza "gierkowską płytą", nie było programu budowy mieszkań na taką skalę - ocenił szef PFR Nieruchomości.</p>
      <p>Barszcz zwrócił uwagę, że mimo iż przeciętny czas realizacji budowy wynosi ponad trzy lata od nabycia gruntu, to pierwsze klucze do Mieszkań Plus trafiły już do blisko 2 tysięcy najemców. Zapowiedział, że teraz praktycznie nie będzie miesiąca "bez wbicia łopaty" pod nową inwestycję.</p>
      <p>- Na rynku deweloperskim, czas przygotowania inwestycji od nabycia gruntu do realizacji budowy, to jakieś trzy lata z kawałkiem. Jeżeli przełożymy to na nas, czyli na PFR Nieruchomości (wcześniej BGK Nieruchomości), kiedy startowaliśmy w drugiej połowie 2016 roku, to dopiero teraz powinniśmy myśleć o rozpoczęciu pierwszych inwestycji. Pierwsze klucze trafiły już jednak do właścicieli (oddano blisko 1 tys. mieszkań). Ten okres przygotowawczy mamy już za sobą. Wchodzimy w czas, kiedy będziemy uruchamiać coraz więcej projektów. Nie będzie miesiąca, by jedna, być może dwie lub trzy inwestycje nie były rozpoczynane - dodał.</p>
      <p>
        <a href="https://www.portalsamorzadowy.pl/gospodarka-komunalna/481-mieszkan-powstanie-w-ramach-rzadowego-programu-mieszkanie-plus,135432.html">Czytaj też: 481 mieszkań powstanie w ramach rządowego programu Mieszkanie Plus</a>
      </p>
      <p>Barszcz poinformował, że do końca 2019 roku rozpoczną się budowy w Radomiu, Zamościu i prawdopodobnie w Łowiczu. W miniony piątek wmurowano akt erekcyjny pod budowę osiedla na 481 mieszkań w Krakowie przy ul. Anny Szwed-Śniadowskiej, a na początku 2020 roku budowa ruszy w Toruniu. PFR Nieruchomości rozmawia ponadto z PKP o największej dotychczas inwestycji "Plus", która miałaby powstać w Poznaniu. Chodzi o Wolne Tory, kilkadziesiąt ha gruntów należących do PKP w okolicach dworca głównego. Od lat te tereny nie są zagospodarowane. Docelowo PFRN chciałby tam zbudować osiedle mieszkaniowe na ok. 5 tys. lokali.</p>
      <p>- Miasto zakończyło na tym terenie warsztaty urbanistyczne. Pozostają jeszcze tylko uzgodnienia z PKP. Półtora roku temu podpisaliśmy z PKP list intencyjny. Mam nadzieję, że w 2020 roku uda ma się dopiąć umowę na inwestycję na tym terenie - wskazał Barszcz.</p>
      <p>Prezes dodał, że boom budowlany Mieszkania Plus rozpocznie się od 2021 roku. Zgodnie z prognozą PFR Nieruchomości, w 2021 roku ma się rozpocząć budowa 21,5 tys. lokali.</p>
      <p>Barszcz ujawnił, że aby przyspieszyć inwestycje firma planuje skorzystać z tzw. specustawy mieszkaniowej. Pozwala ona na uruchomienie gruntów, które dotąd nie były brane pod uwagę przy budownictwie mieszkaniowym, w tym gruntów rolnych w administracyjnych granicach miast, a także gruntów pokolejowych, powojskowych i poprzemysłowych. "Kilku deweloperów złożyło już takie wnioski. My jeszcze nie. Należy podkreślić, że jesteśmy takim samem graczem na rynku jak inni" - wskazał.</p>
      <p>
        <a href="https://www.portalsamorzadowy.pl/gospodarka-komunalna/emilewicz-panstwowe-podmioty-tam-gdzie-nie-chca-budowac-mieszkan-prywatni-deweloperzy,135395.html">Czytaj też: Emilewicz: państwowe podmioty tam, gdzie nie chcą budować mieszkań prywatni deweloperzy</a>
      </p>
      <p>Prezes dodał, że inwestycje PFR Nieruchomości będą powstawać głównie w małych i średnich miejscowościach. Zapewnił jednak, że Mieszkania Plus nie ominą też dużych miast, które mają największe potrzeby mieszkaniowe.</p>
      <p>- Mamy zbudowany model, nad którym pracowaliśmy wiele miesięcy. Bierze on pod uwagę ponad 20 czynników jak m.in. potencjał gospodarczy, liczbę urodzeń itp. Analiza sięga 20 lat wstecz, by zobaczyć trendy. W taki sposób zbadaliśmy wszystkie powiaty w Polsce, dzięki temu mamy mapę potrzeb. Na koniec dnia partnerem są samorządy i to od ich woli oraz zaangażowania zależy los inwestycji. Jeżeli nie widzimy zainteresowania, nie będziemy budować - dodał. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>