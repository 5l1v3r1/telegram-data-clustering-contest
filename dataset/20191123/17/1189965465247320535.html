<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260384/kypros-desmeyontai-ta-perioysiaka-stoixeia-toy-katazitoymenoy-epixeirimatia-tzo-looy"/>
    <meta property="og:site_name" content="LiFO"/>
    <meta property="article:published_time" content="2019-11-23T17:34:00+00:00"/>
    <meta property="og:title" content="Κύπρος: Δεσμεύονται τα περιουσιακά στοιχεία του καταζητούμενου επιχειρηματία Τζο Λόου"/>
    <meta property="og:description" content="Στη δέσμευση των περιουσιακών στοιχείων του καταζητούμενου επιχειρηματία Τζο Λόου προχωρούν οι αρχές της Κύπρου"/>
  </head>
  <body>
    <article>
      <h1>Κύπρος: Δεσμεύονται τα περιουσιακά στοιχεία του καταζητούμενου επιχειρηματία Τζο Λόου</h1>
      <h2>Στη δέσμευση των περιουσιακών στοιχείων του καταζητούμενου επιχειρηματία Τζο Λόου προχωρούν οι αρχές της Κύπρου</h2>
      <address><time datetime="2019-11-23T17:34:00+00:00">23 Nov 2019, 17:34</time> by <a rel="author">NEWSROOM</a></address>
      <p>
        <b>Εξελίξεις σημειώνονται στην <a href="https://www.lifo.gr/tags/%CE%9A%CF%8D%CF%80%CF%81%CE%BF%CF%82">Κύπρο</a> γύρω <a href="https://www.lifo.gr/now/world/258459/tzo-looy-o-megaloapateonas-kroisos-kai-to-xroma-toy-xrimatos">από τον Μαλαισιανό χρηματιστή Τζο Λόου</a> μετά και τον σάλο που ξέσπασε με το κυπριακό διαβατήριο που εξασφάλισε, ενώ λίγο αργότερα διαπιστώθηκε ότι καταζητείτο από τις Αρχές της χώρας του για τεραστίων διαστάσεων οικονομικό σκάνδαλο.</b>
      </p>
      <p>Πληροφορίες της κυπριακής εφημερίδας Φιλελεύθερος αναφέρουν ότι η Μονάδα Καταπολέμησης Αδικημάτων Συγκάλυψης (ΜΟΚΑΣ) προέβη πρόσφατα σε δύο κινήσεις σε μια προσπάθεια να προλάβει τυχόν αποξένωση περιουσιακών του στοιχείων στην Κύπρο. Έδωσε οδηγίες στο Κτηματολόγιο να μην προχωρήσει σε τυχόν αποξένωση της πανάκριβης έπαυλης που αγόρασε ο Λόου στην Αγία Νάπα έναντι ποσού πέντε εκατομμυρίων ευρώ και η οποία ανήκει σε εταιρεία του και παράλληλα ζήτησε από την Τράπεζα Κύπρου όπως δεσμεύσει τον λογαριασμό φίλης ή συζύγου του Λόου. Σημειώνεται ότι η συγκεκριμένη γυναίκα είχε υποβάλει αίτηση για παραχώρηση κυπριακής υπηκοότητας ως συνδεδεμένη με τον Μαλαισιανό καταζητούμενο, αλλά φαίνεται ότι δεν πρόλαβε να την αποκτήσει.</p>
      <p>Οι κινήσεις αυτές έγιναν, σύμφωνα με τις πληροφορίες της εφημερίδας, για να διασφαλιστούν τα περιουσιακά στοιχεία του Λόου, και σε κατοπινό στάδιο να δεσμευτούν. Για τον λόγο αυτό η ΜΟΚΑΣ βρίσκεται σε συνεχή επαφή με τις Αρχές της Μαλαισίας που διερευνούν ποινικές υποθέσεις εναντίον του Λόου, ώστε σε κάποιο στάδιο να αποστείλουν αίτημα δικαστικής συνδρομής. Κατά τις ίδιες πληροφορίες, από τις έρευνες στην Κύπρο, διαφάνηκε ότι ο Μαλαισιανός καταζητούμενος έχει προχωρήσει στο κλείσιμο του λογαριασμού του που διατηρούσε σε τράπεζα και το μόνο που εντοπίστηκε ήταν ο λογαριασμός της φίλης ή συζύγου του.</p>
      <p>Μετά τις ενέργειες της ΜΟΚΑΣ τα περιουσιακά στοιχεία του πολυσυζητημένου Ασιάτη κατά κάποιον τρόπο έχουν παγώσει για σκοπούς μελλοντικής δέσμευσης, ώστε να μην μπορεί κανένας να τα αποξενώσει, ενόσω διαρκούν οι έρευνες εναντίον του.</p>
      <p>
        <i>Με πληροφορίες από philenews.gr</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/258459/tzo-looy-o-megaloapateonas-kroisos-kai-to-xroma-toy-xrimatos"/>
      </related>
    </article>
  </body>
</html>