<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/olga-shved/_sama-vinna/939359"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T17:05:00+00:00"/>
    <meta property="og:title" content="Сама винна"/>
    <meta property="og:description" content="Побачити синці на тілі Оксани майже неможливо &amp;ndash; їх не видно під одягом. Уперше я помітила сліди побоїв знайомої у басейні, куди разом ходили. &amp;ndash;&amp;ensp;Чоловік бив? &amp;ndash; питаю. Вона не приховує: &quot;Він&quot;. Кажу, можу допомогти. Знаю організації, що працюють із жінками, які ..."/>
  </head>
  <body>
    <article>
      <h1>Сама винна</h1>
      <address><time datetime="2019-11-23T17:05:00+00:00">23 Nov 2019, 17:05</time> by <a rel="author">Ольга ШВЕД</a></address>
      <p>Побачити синці на тілі Оксани майже неможливо – їх не видно під одягом. Уперше я помітила сліди побоїв знайомої у басейні, куди разом ходили.</p>
      <p>– Чоловік бив? – питаю. Вона не приховує: "Він".</p>
      <p>Кажу, можу допомогти. Знаю організації, що працюють із жінками, які зазнали домашнього насилля. Знайду їй доброго адвоката. Треба – свідчитиму в суді, супроводжуватиму. Говорю це і боюся відповіді, яку найчастіше чую в таких ситуаціях.</p>
      <p>– Не треба. Я сама винна була, – каже Оксана й одягає суцільний купальник на живіт із синцями.</p>
      <p>Від фізичного домашнього насильства в Україні страждають 1,8 млн жінок, за статистикою. Їх б'ють чоловіки. Лише кожна шоста звертається в поліцію. Більшість не вірять, що правоохоронці щось змінять. А ті наводять ще сумніші дані – 600 жертв помирають.</p>
      <p>Чоловік Оксани – успішний менеджер, керує відділом у відомій компанії. Молодий, креативний, любить спорт і походи в гори. Тому жінці ніхто не вірить, що він може чинити насильство. А якщо й вірять, то "має бути серйозна причина" або ж "довела ти його".</p>
      <p>Оксана вже місяць не ходить у басейн і не відгукується в соцмережі. Мені страшно за неї. У відчаї пишу її чоловікові. Пояснюю, що я знайома і хвилююся.</p>
      <p>"Я теж не знаю, де вона, – відписує. – Лишила записку, що звільнилася, їде на заробітки в іншу країну. А коли повернеться – розлучиться. Чого їй не вистачало – не знаю. Тепер буде прибиральницею або доглядальницею. Сама винна".</p>
      <p>Наступного дня відгукнулася Оксана: "Справа в купальнику. Не знайшла вдома ще закритішого. Зрозуміла, що хочу плавати й жити"</p>
    </article>
  </body>
</html>