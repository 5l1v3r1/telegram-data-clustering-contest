<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/gennimata-apo-deytera-mideniki-anoxi-se-esostrefeia-kai-yponomeysi/2921882/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T17:40:29+00:00"/>
    <meta property="og:title" content="Γεννηματά: «Από Δευτέρα μηδενική ανοχή σε εσωστρέφεια και υπονόμευση»"/>
    <meta property="og:description" content="Για μηδενική ανοχή έκανε λόγο η Φώφη Γεννηματά κατά την ομιλία της στις εργασίες του συνεδρίου του ΠΑΣΟΚ που διεξάγεται στο Στάδιο Ειρήνης και Φιλίας. Παρών και ο Κώστας Σημίτης."/>
  </head>
  <body>
    <article>
      <h1>Γεννηματά: «Από Δευτέρα μηδενική ανοχή σε εσωστρέφεια και υπονόμευση»</h1>
      <h2>Για μηδενική ανοχή έκανε λόγο η Φώφη Γεννηματά κατά την ομιλία της στις εργασίες του συνεδρίου του ΠΑΣΟΚ που διεξάγεται στο Στάδιο Ειρήνης και Φιλίας. Παρών και ο Κώστας Σημίτης.</h2>
      <address><time datetime="2019-11-23T17:40:29+00:00">23 Nov 2019, 17:40</time> by <a rel="author">Αιμίλιος Περδικάρης</a></address>
      <p>Η Φώφη Γεννηματά από το βήμα του συνεδρίου που ξεκίνησε το απόγευμα του Σαββάτου (23.11.2019) στο Στάδιο Ειρήνης και Φιλίας πέταξε το γάντι στους εσωκομματικούς της αντιπάλους καλώντας τους να αρθρώσουν έναν ουσιαστικό πολιτικό αντίλογο. «Μηδενική ανοχή στην εσωστρέφεια και στην υπονόμευση θα υπάρχει από τη Δευτέρα» τόνισε χαρακτηριστικά.</p>
      <p>«Το ΠΑΣΟΚ είναι ενωμένο και δυνατό σύντροφοι και συντρόφισσες. Κάθε συνέδριο του ΠΑΣΟΚ Κ είναι ένα πολιτικό γεγονός που αφορά κάθε Έλληνα και κάθε Ελληνίδα. Αφορά αυτούς που μας ψήφισαν, αυτούς που μας ακούν και βέβαια όλους εκείνους που αναζητούν διέξοδο από αυτόν τον δικομματισμό» ανέφερε στην αρχή της ομιλίας της.</p>
      <p>Η πρόεδρος του ΠΑΣΟΚ στη συνέχεια υποστήριξε: «Είμαστε εμείς όλοι εδώ ενωμένοι και αποφασισμένοι να κάνουμε τη δημοκρατική παράταξη μεγάλη και πρωταγωνιστή. Βάζουμε μπροστά τις διαχρονικές μας αξίες και παρακαταθήκες. Όσους αγωνίστηκαν για να μείνει η παράταξη όρθια στα δύσκολα. Βάζουμε μπροστά το έργο μας στη Βουλή, τη δουλειάς μας στις γειτονιές και αν χρειαστεί τον αγώνα μας στους δρόμους. Θα είμαστε όπου μας χρειάζεται ο ελληνικός λαός.</p>
      <figure>
        <img src="https://www.newsit.gr/wp-content/uploads/2019/11/gennimata1-1200x824.jpg"/>
      </figure>
      <p>Βάζουμε μπροστά τα νεότερα στελέχη μας που σηματοδοτούν τη μετάβαση στη νέα γενιά που πλήρωσε το τίμημα της κρίσης. Σήμερα όλα αυτά τα παιδιά κρατούν στην ψυχή τους, την ψυχή του ΠΑΣΟΚ και ας μην γνώρισαν ποτέ από κοντά τον Ανδρέας Παπανδρέου και τον Γιώργο Γεννηματά. Και ας μην βίωσαν ποτέ τις καλύτερες ημέρες που ζήσαμε εμείς. Σε όλους αυτούς, σε όλους εσάς έχουμε και έχω χρέος να τιμήσω την εντολή που μου δώσατε το 2015 και ενισχύσατε το 2017. Να ξανακάνουμε την παράταξη μεγάλη, το ΠΑΣΟΚ ξανά υπερήφανο».</p>
      <figure>
        <img src="https://www.newsit.gr/wp-content/uploads/2019/11/gennimata3-1200x824.jpg"/>
      </figure>
      <p>Δεν παρέλειψε να κάνει αναφορά και στην οικονομική κρίση. «Αν άντεξε η ελληνική κοινωνία τρία μνημόνια είναι γιατί το ΠΑΣΟΚ θεμελίωσε μια ισχυρή μεσαία τάξη που κράτησε όρθια τη δημοκρατία και την οικονομία μέσα σε μια πρωτοφανή δοκιμασία. Είμαστε υπερήφανοι για το έργο μας, τι θα ήταν η Ελλάδα χωρίς την εθνική συμφιλίωση, χωρίς την εμπέδωση της δημοκρατίας που το ΠΑΣΟΚ πέτυχε και ολοκλήρωσε. Πως θα ήταν η Ελλάδα χωρίς το Εθνικό Κέντρο Υγείας, το κράτος πρόνοιας, τα Πανεπιστημιακά Ιδρύματα, το ΑΣΕΠ, χωρίς την αυτοδιοίκηση».</p>
      <h3>Δεκτός με χειροκροτήματα ο Σημίτης</h3>
      <p>Μπορεί ο Κώστας Σημίτης να μην είχε ανακοινώσει ότι θα ήταν παρών στο συνέδριο του ΠΑΣΟΚ, αλλά τελικά έκανε την εμφάνισή του και έτυχε θερμής υποδοχής.</p>
      <figure>
        <img src="https://www.newsit.gr/wp-content/uploads/2019/11/simitis-1200x824.jpg"/>
      </figure>
    </article>
  </body>
</html>