<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/e8vPga/Liverpool-vant-etter-dramatiske-sluttminutter"/>
    <meta property="og:site_name" content="Bergens Tidende"/>
    <meta property="article:published_time" content="2019-11-23T17:05:13+00:00"/>
    <meta property="og:title" content="Liverpool vant etter dramatiske sluttminutter"/>
    <meta property="og:description" content="Liverpool stormer videre i Premier League."/>
  </head>
  <body>
    <article>
      <h1>Liverpool vant etter dramatiske sluttminutter</h1>
      <h2>Liverpool stormer videre i Premier League.</h2>
      <address><time datetime="2019-11-23T17:05:13+00:00">23 Nov 2019, 17:05</time> by <a rel="author">NTB</a></address>
      <p>
        <b>CRYSTAL PALACE - LIVERPOOL 1–2</b>
      </p>
      <p>Laget er oppe i 37 poeng på 13 kamper etter lørdagens 2-1-seier over Crystal Palace.</p>
      <p>Seieren ble sikret først i det 85. minuttet da Roberto Firmino var på rett plass og satte ballen i mål etter en corner. Tre minutter tidligere hadde Wilfried Zaha utlignet og gitt Palace håp om poeng på hjemmegress.</p>
      <p>Sadio Mané noterte også nok en viktig scoring for gjestene, som er ubeseiret i årets sesong. Ned til serietoer Leicester skiller det fortsatt åtte poeng.</p>
      <details>
        <summary>Fakta<br/>Premier League menn lørdag, 13. runde:</summary>
        <p>West Ham – Tottenham 2-3, Arsenal – Southampton 2-2, Bournemouth – Wolverhampton 1-2, Brighton – Leicester 0-2, Crystal Palace – Liverpool 1-2, Everton – Norwich 0-2, Watford – Burnley 0-3.</p>
      </details>
      <p>Lørdagens trepoenger kom absolutt ikke uten dramatikk. Palace-spillerne trodde en stund de hadde tatt ledelsen like før pause, men James Tomkins' mål ble etter hvert annullert etter en gjennomgang videoverktøyet VAR.</p>
      <p>Reprisen viste at Jordan Ayew var i overkant røff i en duell med Dejan Lovren før Tomkins headet ballen i mål, og dermed ble det dømt frispark til Liverpool.</p>
      <p>
        <a href="https://www.bt.no/sport/i/MRv1GM/arsenal-snublet-hjemme-mot-bunnlag">Les også<br/>Arsenal snublet hjemme mot bunnlag</a>
      </p>
      <figure>
        <img src="https://images.sacdn.no/v2/images/91a5c251-9d1e-42fb-9584-af112ede3ff7?fit=crop&amp;h=1267&amp;w=1900&amp;s=a800db38882eb9c01c01d7741d0bf50bfbd986cf"/>
        <figcaption>Liverpool og Dejan Lovren kunne juble for en borteseier som satt langt inne.<cite>JOHN SIBLEY / Reuters</cite></figcaption>
      </figure>
      <h3>Hardt straffet</h3>
      <p>Annulleringen kom på et surt tidspunkt for Palace, og like etter pause skulle det bli enda tøffere for gjestene. Mané var frampå kort tid etter å ha misbrukt en bra sjanse, og på forsøk to satt ballen i mål.</p>
      <p>Avslutningen var ikke spesielt hard, men Palace-keeper Vicente Guaita klarte ikke annet en å slå ballen i stolpen, så i den andre stolpen og i mål.</p>
      <p>Scoringen vekket Liverpool til liv etter en første omgang der de ikke klarte å sette vertene under tilstrekkelig press. Anfield-laget skapte gode muligheter etter pause, særlig for Mané og Firmino, men de fleste ble misbrukt.</p>
      <p>Vertene hadde også sine forsøk. Kvarteret før slutt var den tidligere Liverpool-spissen Christian Benteke nær scoring med en akrobatisk volley, men forsøket gikk like utenfor.</p>
      <p>
        <a href="https://www.bt.no/sport/i/7015ow/mourinho-fikk-droemmestart-paa-tottenham-karrieren-det-viktigste-var">Les også<br/>Mourinho fikk drømmestart på Tottenham-karrieren</a>
      </p>
      <h3>Sterk rekke</h3>
      <p>Etter 81 minutter skulle det likevel lykkes for Palace. Vertene vasket fram et godt angrep, og Zaha banket ballen inn lavt i målet på pasning fra Benteke.</p>
      <p>Så avgjorde – selvfølgelig – Firmino for et Liverpool-lag som nekter å avgi poeng. Høstens eneste poengtap i serien kom borte mot Manchester United. De øvrige tolv kampene er vunnet.</p>
      <p>I neste spiller Liverpool hjemme mot Brighton, mens Crystal Palace får en tøff bortekamp mot Burnley.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/50v6M6/vill-budkamp-om-bolig-med-krypt-solgt-for-235-millioner-over-takst"/>
        <a href="https://www.bt.no/nyheter/lokalt/i/kJPR56/ap-profil-vil-gjoere-olav-kyrres-gate-til-gaagate"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/BR4l5v/se-hele-lysfesten"/>
        <a href="https://www.bt.no/nyheter/lokalt/i/4qQ1wE/titusener-deltok-paa-lysfesten-kickstarter-julestemningen"/>
        <a href="https://www.bt.no/innenriks/i/9vWE9w/ulovlig-aa-dra-til-utlandet-mente-nav-men-de-spurte-ikke-direkte-om-d"/>
      </related>
      <ol>
        <li>
          <a href="https://www.bt.no/tag/Liverpool_FC">Liverpool FC</a>
        </li>
        <li>
          <a href="https://www.bt.no/tag/Crystal_Palace_FC">Crystal Palace FC</a>
        </li>
        <li>
          <a href="https://www.bt.no/tag/Premier_League">Premier League</a>
        </li>
      </ol>
    </article>
  </body>
</html>