<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/moviment-democracia-eleccions-Hong-Kong_0_2349365254.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T17:07:40+00:00"/>
    <meta property="og:title" content="El moviment pro democràcia es posa a prova a les eleccions locals de Hong Kong"/>
    <meta property="og:description" content="Els comicis són un termòmetre per a les eleccions legislatives a l'excolònia britànica del 2020"/>
  </head>
  <body>
    <article>
      <h1>El moviment pro democràcia es posa a prova a les eleccions locals de Hong Kong</h1>
      <h2>Els comicis són un termòmetre per a les eleccions legislatives a l'excolònia britànica del 2020</h2>
      <address>
        <time datetime="2019-11-23T17:07:40+00:00">23 Nov 2019, 17:07</time>
      </address>
      <p>La jove Susi Law és una de les candidates del bloc demòcrata que es presenta a les eleccions locals d'aquest diumenge a Hong Kong. Els últims dies ha aparcat la seva professió de gestora cultural per fer campanya al carrer, amb una petita taula plegable, tríptics i unes banderoles. Saludava i responia preguntes mentre dues col·laboradores intentaven convèncer els vianants perquè agafessin un programa.</p>
      <p>Defensa l’empoderament de la comunitat i promoure la participació ciutadana per millorar el barri. Sosté que cal “cuidar i compartir” perquè “si som humanistes no farem polítiques injustes per a la gent”. La defensa de les llibertats de Hong Kong és un dels punts del seu programa. Però insisteix que “si els barris es converteixen en un lloc millor, Hong Kong també serà una societat millor”.</p>
      <figure>
        <a href="https://www.ara.cat/2019/11/23/internacional/Lluita-Universitat-Politecnica-Hong-Kong_2349375294_67604818_1500x1000.jpg">
          <img src="https://www.ara.cat/2019/11/23/internacional/Lluita-Universitat-Politecnica-Hong-Kong_2349375294_67604818_1500x1000.jpg"/>
        </a>
        <figcaption>'Lluita per la llibertat', diu el grafit en una paret de la Universitat Politècnica de Hong Kong, escenari de la resistència dels pro democràcia / NICHOLAS ASFOURI / REUTERS</figcaption>
      </figure>
      <p>Lluny de l’illa de Hong Kong, al districte de Yuen Long, a la part continental pròxima a la frontera xinesa, Lee Chun Wai, de 25 anys, feia campanya a la sortida del metro. L’acompanyava el seu gos: la defensa dels drets dels animals és una de les seves propostes. Lee desitja un futur millor i diu que és el moment de la generació jove: “Podem canviar la manera de fer política”. Tots dos són candidats independents que es presenten pel bloc pro democràtic. El rebuig als partits tradicionals i la necessitat de canviar la vella política és un dels seus senyals d’identitat.</p>
      <h3>Cinc mesos de protesta</h3>
      <p>Les eleccions al consell de districte de Hong Kong serviran per comprovar la força del moviment democràtic, després de cinc mesos de protestes, i el grau de deteriorament del govern de Carrie Lam. En els comicis es trien als representants del consell dels 18 districtes de Hong Kong. Se celebren cada quatre anys i és l’únic procés electoral en què es vota per sufragi universal. Hi ha en joc 452 escons i es presenten 1.090 candidats. Entre ells no hi és <a href="https://www.ara.cat/internacional/Hong-Kong-Berlin-Guerra-Freda_0_2305569587.html">Joshua Wong, un dels líders del moviment pro democràtic</a>, al qual li han impedit concórrer-hi.</p>
      <p>Fins ara aquests comicis no despertaven gaire interès, ja que els electes es preocupen de temes molt locals, com la recollida d’escombraries. Però per la delicada situació de l’excolònia, de cop tenen un pes especial. Fa quatre anys els candidats pro xinesos van obtenir una àmplia majoria.</p>
      <p>Ara, per als demòcrates aconseguir un bon resultat representaria un triomf enfront de Pequín. A més, seria una plataforma de cara a les eleccions al Parlament previstes per a l’any que ve, ja que els delegats del districte ocupen 11 dels 70 escons.</p>
      <figure>
        <img src="https://www.ara.cat/2019/11/22/internacional/barricades-Universitat-Politecnica-Hong-Kong_2348775398_67587935_117x66.jpg"/>
      </figure>
      <p>
        <a href="https://www.ara.cat/internacional/Hong-Kong-barricades-centres-comercials_0_2348765293.html">Hong Kong: de les barricades a buscar refugi als centres comercials</a>
      </p>
      <p>Les adhesions majoritàries aconseguides a les seves reivindicacions juguen a favor seu. I també l’augment del nombre de registrats per votar fins a superar el 55% de la població, per sobre del 30% habitual, amb 58.794 joves entre 18 i 20 anys que s’estrenaran a les urnes. Però també els pot passar factura l’augment de la violència, les destrosses a les estacions de metro, la interrupció del transport públic i la <a href="https://www.ara.cat/internacional/manifestants-resisteixen-universitari-Hong-Kong_0_2346965373.html">batalla campal a la Universitat Politècnica</a> de Hong Kong, on encara queda gent atrinxerada.</p>
      <p>Al districte de Wan Chai, on es presenta Susi Law, hi ha 13 seients en joc, 11 dels quals ara estan ocupats per delegats afins a Pequín. Els electors decidiran si les consignes que es criden al carrer exigint democràcia tenen representació a les urnes o si, per contra, existeix una majoria silenciosa que no es manifesta i no desitja canvis.</p>
    </article>
  </body>
</html>