<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/avocatul-lui-trump-si-secretarul-de-stat-mike-pompeo-au-vorbit-in-momente-cheie-ale-dosarului-ucrainean.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T17:05:09+00:00"/>
    <meta property="og:title" content="Avocatul lui Trump și secretarul de stat Mike Pompeo au vorbit în momente-cheie ale dosarului ucrainean"/>
    <meta property="og:description" content="Avocatul personal al lui Donald Trump şi secretarul de stat, Mike Pompeo, au avut contacte în lunile care au precedat rechemarea controversată a"/>
  </head>
  <body>
    <article>
      <h1> Avocatul lui Trump și secretarul de stat Mike Pompeo au vorbit în momente-cheie ale dosarului ucrainean </h1>
      <address><time datetime="2019-11-23T17:05:09+00:00">23 Nov 2019, 17:05</time> by <a rel="author">Redacția</a></address>
      <p>Avocatul personal al lui Donald Trump şi secretarul de stat, Mike Pompeo, au avut contacte în lunile care au precedat rechemarea controversată a ambasadoarei americane de la Kiev, aflată în centrul procedurii de destituire împotriva preşedintelui SUA, relevă documente publicate sâmbătă şi citate de AFP, transmite <a href="https://www.agerpres.ro/politica-externa/2019/11/23/sua-mike-pompeo-si-avocatul-lui-trump-si-au-vorbit-intr-un-moment-cheie-al-dosarului-ucrainean-documente--408041">Agerpres.ro.</a></p>
      <p>Aceste documente oficiale ale Departamentului de Stat, publicate de organizaţia neguvernamentală American Oversight, creată pentru a denunţa derapajele etice ale Administraţiei Trump, arată că cei oficiali şi-au telefonat în 27 şi 29 martie şi că al doilea apel telefonic a fost efectuat la cererea lui Pompeo, care a încercat până acum să se dustanţeze de dosarul ucrainean.</p>
      <p>Obţinute în numele legii asupra transparenţei guvernului, aceste documente nu precizează conţinutul convorbirilor telefonice între secretarul de stat american şi Rudolph Giuliani, avocatul lui Trump.</p>
      <p>Dar ele confirmă contactele dintre cei doi oficiali cu mai puţin de o lună înainte de rechemarea la Washington, din ordinul preşedintelui, a ambasadoarei la Kiev, Marie Yovanovitch, care lucrează de peste 33 de ani în diplomaţie şi se bucură de reputaţia unei persoane foarte integre.</p>
      <p>Potrivit directorului ONG, Austin Evers, documentele „arată negru pe alb schimburi de mesaje între Rudy Giuliani, Biroul Oval şi Mike Pompeo pentru a facilita o campanie de denigrare a unui ambasador american”.</p>
      <p>Giuliani este acuzat că a desfăşurat o diplomaţie paralelă pe lângă Ucraina pentru a obţine o anchetă împotriva fostului vicepreşedinte Joe Biden, rival potenţial al lui Donald Trump la prezidenţialele americane din 2020, şi a fiului său, Hunter.</p>
      <p>Democraţii îl suspectează pe Donald Trump că ar fi cerut aceste anchete în schimbul unei vizite a omologului său ucrainean, Volodimir Zelenski, la Casa Albă şi a dezgheţării unui ajutor militar crucial. Ei îl acuză pe preşedinte că a eliminat-o pe Yovanovitch pentru a lăsa câmp liber apropiaţilor săi care să poată face presiuni asupra Ucrainei.</p>
      <p>Pompeo a dezminţit până în prezent orice implicare în dosarul ucrainean, deşi ambasadorul american pe lângă Uniunea Europeană, Gordon Sondland, afirmase în faţa Congresului că şeful diplomaţiei fusese întotdeauna la curent cu presiunile americane asupra Ucrainei.</p>
      <p>
        <i>sursa foto: abc7chicago.com</i>
      </p>
    </article>
  </body>
</html>