<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-e/eprix-diriyah-troppi-errori-ma-fiducia-per-vergne-da-costa-techeetah-468965.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T17:45:01+00:00"/>
    <meta property="og:title" content="Troppi errori per Techeetah a Diriyah"/>
    <meta property="og:description" content="Sette punti dopo due gare con Vergne e Da Costa, ma in casa Techeetah c'è grande fiducia per il potenziale messo in pista a Diriyah"/>
  </head>
  <body>
    <article>
      <h1>Troppi errori per Techeetah a Diriyah</h1>
      <h2>Nonostante il pessimo avvio della sesta stagione di Formula E, nel team c'è grande fiducia per il potenziale mostrato da Vergne e Da Costa</h2>
      <address><time datetime="2019-11-23T17:45:01+00:00">23 Nov 2019, 17:45</time> by <a rel="author">Matteo Sala</a></address>
      <p>Non è stato certo l’inizio di campionato che i campioni uscenti della<b> Formula E</b> avrebbero voluto commentare.Al termine dei due ePrix di Diriyah, <b>Techeetah</b> e <b>Jean-Eric Vergne</b> si trovano invece a navigare nei bassifondi della classifica, resa meno deficitaria solo dalle <a href="https://www.formulapassion.it/motorsport/formula-e/fe-risultati/eprix-diriyah-2-2019-ordine-darrivo-468897.html">tante penalità</a> che hanno colpito la concorrenza, riportando in zona punti entrame le E-TENSE FE 19.</p>
      <p>L’ottavo posto di Vergne era <a href="https://twitter.com/JeanEricVergne/status/1198324628495712257">forse il massimo al quale il francese poteva puntare</a> dopo l’incidente delle libere, che ha costretto il team a un cambio di batteria, con conseguente doppia penalità: ultimo posto in griglia e stop&amp;go di 10” da scontare in gara. Scenario diverso per <b>Da Costa</b>, che ha perso l’occasione di giocarsi un posto sul podio a seguito di un<b> contatto con Buemi.</b></p>
      <figure>
        <iframe src="https://www.youtube.com/embed/F72l5sm_0Jg" width="675" height="380" data-service="Youtube" scrolling="no"/>
      </figure>
      <p>Entrambi i piloti sono stati penalizzati in seguito all’episodio (il portoghese per aver causato il contatto, lo svizzero per essere tornato pericolosamente in gara), ma l’alfiere Techeetah ha espresso su Twitter il suo disappunto: “<i><b>Non c’era niente che potessi fare</b>, Buemi ha rallentato tantissimo e non potevo prevederlo. L’ho toccato leggermente ed è finito in testacoda</i>”. Pur scusandosi per l’accaduto, Da Costa ha rimproverato all’avversario una certa mancanza di attenzione: “<i>Dato che aveva sollevato lui la questione nel briefing, avrebbe dovuto riflettere un po’ di più su quello che poteva succedere</i>”, riporta e-racing365.</p>
      <p>Grazie alle tante penalità post gara, anche l’ex Bmw è riuscito a strappare un posto nella Top Ten, circostanza che gli ha permesso di guadagnare anche l’extra punto per il giro più veloce dell’ePrix (1:12.481), strappandolo a Lucas di Grassi. Un primato che resta in casa Techeetah, visto che l’anno scorso il tempo record in gara era stato siglato da André Lotterer con 1:12.591. “<i>Anche se non è finita come avrei voluto, oggi ho avuto molte indicazioni positive</i>”, il bilancio di fine giornata. “<i>Essere il più veloce nelle libere e in qualifica, risalire fino al secondo posto e lottare per la vittoria è davvero un ottimo segnale. <b>Abbiamo un buon passo e un powertrain efficiente, e dimostra che possiamo giocare delle ottime car</b></i><i><b>te durante la stagione.</b> Sono molto fiducioso e non vedo l’ora di correre la prossima gara</i>”<b>.</b></p>
      <figure>
        <img src="https://www.formulapassion.it/wp-content/uploads/2019/11/Formula-E-Diriyah-2019_20-Da-Costa-DS-Techeetah-664x444.jpg"/>
      </figure>
      <p>La classifica per ora piange: con i quattro punti di Vergne e i tre di Da Costa, Techeetah è quest’ultima tra i team, a 31 punti dalla vetta. Al termine della doppia trasferta saudita, Mark <b>Preston</b> guarda però al bicchiere mezzo pieno: “<i>Dopo la qualifica, c’erano gra</i><i>ndi aspettative per la gara di Antonio, ed è stato un vero peccato che non sia riuscito a ripetere la vittoria dell’anno scorso; per quel che riguarda Vergne, una volta saputo della penalità, abbiamo studiato una strategia da tutto o niente, che alla fine ha pagato</i>”, ha dichiarato il team principal inglese. “<i>Sarebbe stato bello tornare a casa con un bottino più ricco, ma è comunque meglio di niente e tutti i punti sono importanti. Sappiamo che la stagione è lunga, <b>avremo un sacco di opportunità per recuperare</b> in campionato</i>”.</p>
      <p>Più severo Xavier Mestelan Pinon, numero uno DS: “<i>Il risultato di oggi è sicuramente lontano dai nostri obiettivi, ma questo inizio di campionato ci ha detto che la nostra macchina è ottima sia in qualifica che in gara, e questo ci permette di puntare a vincere. Per riuscirci, però.<b> Dovremo evitare altri errori</b>, a Santiago sarà la nostra priorità</i>”.</p>
      <footer>RIPRODUZIONE RISERVATA</footer>
    </article>
  </body>
</html>