<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/gromadyanin_ukrayini_figuruye_u_rozsliduvanni_ispaniyi_shhodo_rosiyskih_shpiguniv_shho_pro_tse_vidomo_n1238471"/>
    <meta property="og:site_name" content="24 Канал"/>
    <meta property="article:published_time" content="2019-11-23T17:19:00+00:00"/>
    <meta property="og:title" content="Громадянин України фігурує у розслідуванні Іспанії щодо російських шпигунів: що про це відомо"/>
    <meta property="og:description" content="Розслідування іспанського суду щодо втручання російських спецслужб у події щодо спроби проголошення незалежності Каталонії стосується діяльності громадянина України та громадянина Росії, заарештованих минулого року 4 жовтня у провінції Жирона."/>
  </head>
  <body>
    <article>
      <h1>Громадянин України фігурує у розслідуванні Іспанії щодо російських шпигунів: що про це відомо</h1>
      <address><time datetime="2019-11-23T17:19:00+00:00">23 Nov 2019, 17:19</time> by <a rel="author" href="https://24tv.ua/emal_nabi_tag7016/" target="_blank">Емал Набі</a></address>
      <p>
        <b>Розслідування іспанського суду щодо втручання російських спецслужб у події щодо спроби проголошення незалежності Каталонії стосується діяльності громадянина України та громадянина Росії, заарештованих минулого року 4 жовтня у провінції Жирона.</b>
      </p>
      <p>Про це мовиться у публікації іспанського видання <a href="https://www.elmundo.es/">El Mundo</a>.</p>
      <blockquote>До теми: <a href="https://24tv.ua/ispaniya_rozsliduye_vtruchannya_rosiyi_u_referendum_v_kataloniyi_n1237302">Іспанія розслідує втручання Росії у референдум в Каталонії</a></blockquote>
      <p>Обох чоловіків затримали, коли вони їхали у напрямку Франції на зареєстрованому у Білорусі "Мерседесі". Представники цивільної гвардії під час огляду авто виявили російську гранату M-75, що "була в ідеальному стані".</p>
      <p>Національний суд пов'язує обох затриманих, щодо одного з яких є ордер на арешт, але під іншою особою, зі старшим офіцером російської військової розвідки Денисом Сергєєвим, щодо якого проводиться розслідування.</p>
      <p>Журналісти-розслідувачі Bellingcat встановили, що Сергєєв відвідував Барселону щонайменше двічі під іменем Сергія Федотова. Іншого разу – за три дні до референдуму про незалежність Каталонії.</p>
      <h3>Що відомо про російського шпигуна Сергєєва?</h3>
      <p>Його називають службовцем елітного військового підрозділу 29155. Західні спецслужби неодноразово звинувачували його у дестабілізації в Європі. Ця група російської військової розвідки розпочала комп'ютерні атаки напередодні референдуму. Слідчі підозрюють, що її члени були пов'язані з російськими хакерами, які допомагали підтримувати активність сайтів в день референдуму, який Мадрид вважає незаконним.</p>
      <p>
        <i>Іспанія підозрює російську розвідку у втручанні у референдум в Каталонії / 1news.com.ua</i>
      </p>
      <p>Хоча розслідування в Національному суді почалося чотири місяці тому, зараз слідство прагне з'ясувати реальні масштаби діяльності російських шпигунів і рівень їхнього проникнення у процеси навколо каталонської незалежності. Слідчі працюють з кількома гіпотезами і не виключають, що існують зв'язки між лідерами каталонських сепаратистів і російськими шпигунами.</p>
      <p>Що відомо про референдум у Каталонії?Референдум про відокремлення від Іспанії автономної області Каталонія був оголошений у червні 2017 року, а проведений у жовтні того ж року. На ньому виносилося питання, чи хочуть мешканці Каталонії незалежності від Іспанії.<br/><br/>Референдум та його результати не визнали більшість країн світу, серед яких члени Євросоюзу, Іспанія, Україна і навіть Росія.</p>
    </article>
  </body>
</html>