<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/misiya_mvf_zavershyla_vizyt_do_ukrainy_obitsyaie_dyskusii_nastupnymy_tyzhnyamy_331513.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-23T17:04:00+00:00"/>
    <meta property="og:title" content="Місія МВФ завершила візит до України, обіцяє дискусії наступними тижнями"/>
    <meta property="og:description" content="Місія Міжнародного валютного фонду завершила візит до України 22 листопада."/>
  </head>
  <body>
    <article>
      <h1>Місія МВФ завершила візит до України, обіцяє дискусії наступними тижнями</h1>
      <h2>Місія Міжнародного валютного фонду завершила візит до України 22 листопада.</h2>
      <address>
        <time datetime="2019-11-23T17:04:00+00:00">23 Nov 2019, 17:04</time>
      </address>
      <p>У місії заявили про досягнення помітного подальшого просування у дискусіях щодо заходів та реформ, що могли би лягти в основу нової програми співпраці України з Фондом, і пообіцяли продовження дискусій наступними тижнями. Про це йдеться в отриманій <a href="https://www.unn.com.ua/">УНН</a> заяві очільника місії МВФ Рона ван Родена за підсумками візиту в Україну в період з 14 по 22 листопада 2019 року.</p>
      <p>“Команда фахівців МВФ провела конструктивні та плідні обговорення з представниками влади України", - відзначив Рон ван Роден.</p>
      <p>З його слів, місія МВФ віддала належне істотному прогресу, що його було досягнуто в останні кілька місяців на шляху поступу реформ та дотримання виваженої економічної політики.</p>
      <p>"Місія досягла помітного подальшого просування у дискусіях щодо заходів та реформ, що могли би лягти в основу нової програми, підтриманої МВФ. Серед таких кроків – заходи у грошово-кредитному, податково- бюджетному та фінансовому секторах, так само як і реформи, спрямовані на поліпшення бізнес-середовища, посилення верховенства права і нарощування економічного зростання. Дискусії триватимуть наступними тижнями", - додав Рон ван Роден.</p>
      <p>Нагадаємо, як писало Гал-інфо, Уряд провів перемовини з МВФ щодо <a href="https://galinfo.com.ua/news/uryad_proviv_peremovyny_z_mvf_shchodo_novoi_kredytnoi_programy_330915.html">нової кредитної програми</a>.</p>
    </article>
  </body>
</html>