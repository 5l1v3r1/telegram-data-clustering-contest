<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342662/google-kills-cloud-print-december-2020/"/>
    <meta property="og:site_name" content="زومیت"/>
    <meta property="article:published_time" content="2019-11-23T17:50:00+00:00"/>
    <meta property="og:title" content="گوگل از پایان کار سرویس Google Cloud Print در سال ۲۰۲۰ خبر داد"/>
    <meta property="og:description" content="Google Cloud Print یکی از سرویس‌های کاربردی مبتنی‌بر فضای ابری گوگل به‌شمار می‌آید که ظاهرا این شرکت قصد دارد سال آینده به کار آن پایان دهد."/>
  </head>
  <body>
    <article>
      <h1>گوگل از پایان کار سرویس Google Cloud Print در سال ۲۰۲۰ خبر داد</h1>
      <address><time datetime="2019-11-23T17:50:00+00:00">23 Nov 2019, 17:50</time> by <a rel="author" href="http://www.zoomit.ir/user/mobinahmadi/" target="_blank">مبین احمدی</a></address>
      <p>Google Cloud Print یکی از سرویس‌های کاربردی مبتنی‌بر فضای ابری گوگل به‌شمار می‌آید که ظاهرا این شرکت قصد دارد سال آینده به کار آن پایان دهد.</p>
      <hr/>
      <p><a href="https://www.zoomit.ir/google/">گوگل </a>روز گذشته در اطلاعیه‌ای رسمی اعلام کرد، <b>کلاد پرینت</b> (Google Cloud Print) که یکی از سرویس‌های کاربردی و جالب این شرکت به‌شمار می‌آید، در تاریخ ۳۱ دسامبر ۲۰۲۰ (۱۱ دی ۱۳۹۹) به پایان راهش خواهد رسید. گوگل به افرادی که هم‌اکنون برای انجام کارهایشان متکی به سرویس کلاد پرینت هستند پیشنهاد می‌کند هرچه زودتر راه‌حلی خوب پیدا و آن را با کلاد پرینت جایگزین کنند تا در ادامه‌ی مسیر مشکلی برای‌شان پیش نیاید. کلاد پرینت جدیدترین سرویسی است که گوگل دیگر قصد پشتیبانی از آن و ارائه‌‌دادنش به مشتریان را ندارد.</p>
      <p>سرویس گوگل کلاد پرینت به کاربران امکان می‌دهد فایل‌های خودشان را از طریق هر یک از دستگاه‌هایشان توسط یک چاپگر محلی چاپ کنند. امکان چاپ کردن فایل‌ها از طریق سیستم‌های عامل <a href="https://www.zoomit.ir/android/">اندروید </a>و <a href="https://www.zoomit.ir/tag/ios/">iOS </a>و همچنین دستگاه‌های مبتنی‌بر کروم <a href="https://www.zoomit.ir/tag/os/">OS </a>وجود دارد. درواقع به‌منظور چاپ کردن فایل‌ها نیازی نیست که دستگاه‌تان به‌صورت بومی از چاپگر پشتیبانی کند؛ اگر چاپگر به دستگاه مجهز به <a href="https://www.zoomit.ir/category/os/">سیستم‌عامل </a>کروم وصل و با حساب کاربری گوگل شما همگام‌سازی شده باشد، توانایی چاپ فایل‌ها را پیدا می‌کند. </p>
      <figure>
        <img src="https://cdn01.zoomit.ir/2019/11/4bd5ea97-87fc-4821-9dc6-f9d78908e33d.jpg"/>
      </figure>
      <p>گوگل می‌گوید از آن‌جایی که سیستم‌عامل کروم امروزه در زمینه‌ی رسیدگی به کارهای مربوط به چاپ عملکردی بسیار بهتر دارد، تصمیم گرفته است به‌طور کلی به کار سرویس کلاد پرینت پایان دهد؛ زیرا دیگر نیازی به استفاده از آن حس نمی‌شود. بااین‌حال اگر از کروم OS استفاده نمی‌کنید، پایان کار کلاد پرینت خبر خوبی برای شما به‌حساب نمی‌آید. کاربران اندروید و iOS و همچنین آن دسته از افرادی که از طریق <a href="https://www.zoomit.ir/windows/">ویندوز </a>به استفاده از کلاد پرینت روی آورده‌اند،‌ باید از این پس دنبال راه‌حلی جایگزین باشند و به استفاده از سرویس‌های مشابه روی بیاورند. شماری از کارشناسان گفته‌اند که دلیل این تصمیم گوگل و همچنین بسیاری دیگر از رویکردهای این شرکت را در حوزه‌ی سرویس‌ها، به‌خوبی درک نمی‌کنند. </p>
      <aside>
        <b>گوگل کلاد پرینت در تاریخ ۱۱ دی ۱۳۹۹ برای همیشه تعطیل می‌شود</b>
      </aside>
      <p>گوگل امروزه سرویس‌های متنوعی را در حوزه‌های مختلف ارائه می‌دهد تا نیاز کاربران را از جوانب زیادی برطرف کند؛ بدون شک همه اتفاق‌نظر دارند که گوگل به‌عنوان مالک این سرویس‌ها، حق تعطیلی آن‌ها را در صورت صلاح‌دید خودش دارد. موضوع اذیت‌کننده این است که گوگل نشان داده با سرعت زیادی به تعطیلی سرویس‌هایش روی می‌آورد و اغلب این سرویس‌ها هنگام تعطیل شدن هنوز هم کاربران خودشان را دارند؛ بسیاری از همین کاربران هم گفته‌اند که از سرویس‌ها خوششان می‌آید، اما گوگل در نهایت تصمیم خودش را برای تعطیل کردن آن‌ها عملی کرده است. </p>
      <figure>
        <img src="https://cdn01.zoomit.ir/2019/11/0c799732-0f7d-441f-a0de-6fafb79c3738.jpg"/>
      </figure>
      <p>بسیاری از کاربران به‌دنبال <a href="https://www.zoomit.ir/2013/3/15/4773/%DA%AF%D9%88%DA%A9%D9%84-%D8%B1%DB%8C%D8%AF%D8%B1-%DA%A9%D8%A7%D8%B1%D8%A8%D8%B1%D8%AF%DB%8C/">تعطیلی سرویس گوگل ریدر (Google Reader)</a> اعلام کردند که از این پس سخت‌تر به سرویس‌های این شرکت اعتماد می‌کنند و به استفاده‌ی زیاد از آن‌ها روی نمی‌آورند؛ زیرا در هر لحظه امکان تعطیلی سرویس‌ها وجود دارد. حتی شمار دیگری از کاربران نیز پیش‌تر گفته بودند به‌دنبال <a href="https://www.zoomit.ir/2019/4/2/324537/rip-google-plus/">تعطیلی سرویس گوگل پلاس (+Google) </a>دیدگاه‌شان درمورد این شرکت اهل مانتین ویو تغییر کرده است. گوگل حتی پیش از تعطیلی گوگل پلاس، به اجبار آن را با برخی از سرویس‌های دیگرش ادغام کرده بود که اعتراضات کاربران را به‌دنبال داشت. </p>
      <p>گوگل نشان داده است که اگر بخواهد سرویسی را تعطیل کند، تصمیمش را در هر صورت عملی می‌کند و اهمیت چندانی به این موضوع که ممکن است هنوز هم افرادی از سرویس‌ها استفاده کنند و به آن‌ها علاقه داشته باشند، نمی‌دهد. درست است که هنوز هم افرادی از برخی سرویس‌های تعطیل‌شده‌ی گوگل خوششان می‌آید؛ اما شمار آن‌ها چندان زیاد نیست. درواقع گوگل زمانی به تعطیلی سرویس‌هایش روی می‌آورد که بفهمد عمده‌ی کاربران تمایل چندانی به استفاده از آن‌ها ندارند. با این‌همه کاربرانی که به سرویس‌ها علاقه دارند، به‌دفعات گفته‌اند به‌دلیل تعطیلی یک‌باره‌ی آن‌ها و نبود جایگزینی مناسب، از تصمیمات گوگل ناامید شده‌اند.</p>
      <figure>
        <img src="https://cdn01.zoomit.ir/2019/11/4cb30b0d-c58a-49f6-8500-413e94bb3879.jpg"/>
      </figure>
      <p>کارشناسان مختلفی گفته‌اند که گوگل مثل قبل برای دیدگاه کاربرانش احترام قائل نیست و تصمیماتی می‌گیرد که ممکن است به مذاق همه خوش نیاید. این شرکت پیش‌تر گفته بود که هیچ‌گاه داده‌های تبلیغاتی مؤسسه‌ی DoubleClick را با اطلاعات خودش ادغام نمی‌کند، اما این اتفاق نهایتا رخ داد. گوگل همچنین از عدم ادغام داده‌های Nest با داده‌های خودش خبر داده بود؛ اما همین اتفاق هم رنگ حقیقت به‌خود گرفت. برخی افراد گفته‌اند گوگل به این منظور از پسوند بتا روی برخی از محصولاتش استفاده می‌کند تا بتواند هر موقع خواست به‌صورت ناگهانی به کار آن‌ها پایان دهد.</p>
      <p>در اطلاعیه‌ی جدید گوگل آمده است:</p>
      <blockquote>کلاد پرینت، سرویس مبتنی‌بر فضای ابری گوگل که از سال ۲۰۱۰ تاکنون در مرحله‌ی بتا قرار دارد، از تاریخ ۳۱ دسامبر ۲۰۱۹ (۱۱ دی ۱۳۹۹) تحت‌پشتیبانی ما نخواهد بود.</blockquote>
      <p>لغو کردن سرویس‌ها و همچنین پروژه‌های متنوع می‌تواند آثار مختلفی برجای بگذارد. ادامه‌ی روند لغو سرویس‌هایی که مردم هنوز هم از آن‌ها استفاده می‌کنند به‌مرور زمان نشان می‌دهد که گوگل علاقه‌ای ندارد برای مدت‌زمانی طولانی از سرویس‌هایش پشتیبانی کند؛ موضوعی که ممکن است باعث شود، کاربران چندان به استفاده از سرویس‌های این شرکت تمایلی نشان ندهند؛ زیرا در هر صورت امکان پایان کار آن‌ها وجود دارد. درواقع چنین رویکردی باعث می‌شود کاربران، زیاد به گوگل اعتماد نداشته باشند. </p>
      <p>کلاد پرینت سرویسی است که مردم هنوز هم از آن استفاده می‌کنند؛ کاربران سازمانی زیادی در <a href="https://www.zoomit.ir/tag/social-networks/">شبکه‌های اجتماعی </a>از علاقه به این سرویس خبر داده‌ و گفته‌اند دلیل این تصمیم گوگل را درک نمی‌کنند. آنان گفته‌اند در طول هر ماه، ده‌ها هزار فایل با کلاد پرینت چاپ می‌کنند و پایان کار این سرویس، به ضرر آن‌ها تمام می‌شود. آنان مجبور شده‌اند از همین حالا به فکر راه‌حل‌هایی جایگزین بیافتند. گوگل حق دارد هر سرویسی را که می‌خواهد تعطیل کند؛ اما روشی که این شرکت برای تعطیلی سرویس‌هایش در پیش گرفته است، روی شهرت خودش هم اثر منفی می‌گذارد.</p>
      <p>شما کاربران <a href="https://www.zoomit.ir/">زومیت </a>چه دیدگاهی در این مورد دارید؟ </p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/24/342680/g-suite-google-assistant-integration/">سرویس جی سوئیت با دستیار هوشمند گوگل یکپارچه شد </a>
        <a href="http://www.zoomit.ir/2019/11/24/342685/1-percent-app-publishers-80-percent-total-downloads-q3-2019/">آمار دانلود اپلیکیشن‌ها در سه‌ماهه سوم ۲۰۱۹ منتشر شد </a>
        <a href="http://www.zoomit.ir/2019/11/23/342671/ibm-launches-huge-open-source-security-platform/">IBM از پلتفرم امنیتی متن‌باز ابری خود رونمایی کرد </a>
        <a href="http://www.zoomit.ir/2019/11/23/342647/google-android-bug-bounty-program-1-5-million-reward/">گوگل به کسانی که در اندروید باگ کشف کنند، ۱/۵ میلیون دلار جایزه می‌دهد </a>
        <a href="http://www.zoomit.ir/2019/11/21/342617/android-camera-app-exploit-spy-users/">نقص امنیتی اندروید، کنترل دوربین گوشی را به‌دست هکر می‌دهد</a>
      </p>
      <hr/>
      <p>منبع <a href="https://www.extremetech.com/internet/302525-google-kills-google-cloud-print">extremetech</a></p>
    </article>
  </body>
</html>