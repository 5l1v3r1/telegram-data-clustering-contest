<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/23/putin-poiska-edinna-rusiia-da-se-obyrne-kym-problemite-na-horata.430595"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T17:25:00+00:00"/>
    <meta property="og:title" content="Путин поиска &quot;Единна Русия&quot; да се обърне към проблемите на хората"/>
    <meta property="og:description" content="Обществената подкрепа за партията намаля заради икономическата стагнация | Dnes.bg"/>
  </head>
  <body>
    <article>
      <h1>Путин поиска "Единна Русия" да се обърне към проблемите на хората</h1>
      <h2>Обществената подкрепа за партията намаля заради икономическата стагнация</h2>
      <address><time datetime="2019-11-23T17:25:00+00:00">23 Nov 2019, 17:25</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Руският президент Владимир Путин призова днес управляващата партия "Единна Русия" да поеме отговорностите си и да обърне внимание на проблемите на хората, за да си върне силните изборни резултати, предаде Франс прес.</p>
      <p>Путин каза това на днешния конгрес на партията в Москва в присъствието на две хиляди делегати, сред които губернатори, депутати, сенатори и премиера Дмитрий Медведев.</p>
      <p>Руският президент призова партийните членове сами да търсят решения на належащите въпроси, без да чакат знак от Кремъл. "Опитвайте се сами да решавате проблемите", заяви той, обръщайки внимание в речта си на предизвикателства като болници и училища, които са в лошо състояние.</p>
      <p>Обществената подкрепа за "Единна Русия" намаля заради икономическата стагнация и непопулярната пенсионна реформа, отбелязва Франс прес.</p>
      <p>Владимир Путин подчерта колко важни за бъдещето на партията са парламентарни избори, насрочени през 2021 година, и насърчи членовете й да се съсредоточат върху "постигането на осезаеми резултати по всички национални проекти, за да почувстват хората положителните промени в живота си", отбелязват Франс прес и ТАСС.</p>
      <p>"Единна Русия" никога не се е бояла от отговорността и трудните решения, необходими на страната. "Единна Русия" е най-голямата и водещата политическа партия в страната и тя получи този статус, защото винаги на първо място е поставяла защитата на интересите на гражданите и интересите на нашата родина. Статусът на управляваща партия, на партия на властта, се състои не в това да властваш, а да чуваш народа и да му служиш. Смисълът на това служене е бъдещето на нашите граждани, на нашите деца, които вече са се родили и които ще се раждат в руските семейства", изтъкна Путин.</p>
      <p>Премиерът Дмитрий Медведев в обръщението си към делегатите заяви, че партийните членове, които планират да се явяват на избори като независими кандидати, е по-добре да напуснат партията.</p>
      <p>Според Медведев кандидатите на "Единна Русия" трябва да се гордеят с политическата си принадлежност и че ако някой се срамува, че е неин член, то по-добре да освободи мястото си за хората, които вярват в бъдещето на партията и които са готови да работят в нея. (БТА)</p>
    </article>
  </body>
</html>