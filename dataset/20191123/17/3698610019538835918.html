<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/aktivisti-vlashtuvali-akciyi-pam-yati-zhertv-golodomoru-pid-konsulstvami-rf-v-ukrayini-330691_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T17:48:00+00:00"/>
    <meta property="og:title" content="Активісти влаштували акції пам'яті жертв Голодомору під консульствами РФ в Україні"/>
    <meta property="og:description" content="Росія як наступниця радянської влади несе відповідальність за смерть мільйонів українців, вважають активісти."/>
  </head>
  <body>
    <article>
      <h1>Активісти влаштували акції пам'яті жертв Голодомору під консульствами РФ в Україні</h1>
      <h2>Росія як наступниця радянської влади несе відповідальність за смерть мільйонів українців, вважають активісти.</h2>
      <address>
        <time datetime="2019-11-23T17:48:00+00:00">23 Nov 2019, 17:48</time>
      </address>
      <p>У різних куточках України сьогодні відбулися акції з <b><a href="https://dt.ua/UKRAINE/ti-scho-blukayut-u-kiyevi-proveli-perfomans-do-dnya-pam-yati-zhertv-golodomoriv-330672_.html">вшанування жертв голодоморів</a></b>. Активісти провели їх під будівлями російських консульств, повідомляє "<a href="https://hromadske.ua/posts/bilya-konsulstv-rf-u-mistah-ukrayini-projshli-akciyi-pamyati-zhertv-golodomoru?tg-group">Громадське</a>".</p>
      <p>У Харкові до Генерального консульства Росії прийшли два десятки активістів, бо вважають РФ наступницею радянської влади, винної у смерті 7 мільйонів українців під час Голодомору 1932-1933 років.</p>
      <p>В акції взяли участь представники "Об'єднання добровольців", "Всесвітнього Руху Патріотів України", члени "Фрайкору" та ветерани російсько-української війни в Донбасі.</p>
      <p>"Це прямий зв'язок між минулим і теперішнім часом. Від Росії завжди відходили воєнні дії – це історичний факт: Фінляндія, Чехословаччина, Сирія. Якщо будемо пам'ятати, не буде повторюватися те ж саме", - наголосив ветеран АТО, член "Об'єднання добровольців" Олександр Оніщук.</p>
      <p>Під сам кінець акції активісти розклеїли на паркані біля будівлі консульства листівки: "Тоді їх міг врятувати хліб, тепер нас врятує пам'ять". </p>
      <p>Консульство у суботу було зачинене, тому до мітингувальників ніхто не вийшов. За порядком слідкували близько 30 поліцейських, захід пройшов мирно.</p>
      <p>У Львові на пікет до російського консульства вийшли півсотні представників "Об'єднання добровольців" та "Всесвітнього Руху Патріотів України".</p>
      <p>"Ми нагадуємо, що в Голодоморі винна саме Росія. Тому ми прийшли до російського консульства. У цей день важливо згадати, пом'янути тих людей, які загинули в часи Голодомору", - розповів активіст "Об'єднання добровольців" Сергій Небельський.</p>
      <p>Тут пікетувальники також розклеїли на паркані будівлі листівки з написами "Голодомор. Пам'ятаємо. Помстимось". З російського консульства до учасників акції також ніхто не вийшов. Захід відбувся мирно.</p>
      <p>Одночасно акції відбулися у Києві та Одесі.</p>
      <aside>Голодомор 1932–33 років забрав життя понад 7 000 000 людей. Щохвилини від штучного голоду помирало 26 людей. Зникали не лише сім’ї, а й цілі села. 23 листопада – важливий для України та кожного громадянина день. Четверта субота листопада – пам’ятний день, коли ми, запалюючи свічки та покладаючи горщики із зерном до пам’ятників та меморіалів, вшановуємо жертв Голодомору.</aside>
      <p>В <b><a href="https://dt.ua/UKRAINE/zapali-svichku-pam-yati-v-ukrayini-sogodni-vshanovuyut-pam-yat-zhertv-golodomoriv-330659_.html">Україні сьогодні вшановують пам'ять жертв голодоморів</a></b> 1921-1922, 1932-1933 і 1946-1947 років. Цього дня в українських церквах проходять поминальні богослужіння. У меморіальних заходах беруть участь офіційні особи та представники іноземних делегацій. До пам'ятників жертвам Голодомору приносять лампади, символічні горщики з зерном та фрукти.</p>
      <p>О 16:00, після загальнонаціональної хвилини мовчання, українці запалюють свічки біля меморіалів голодомору та на підвіконнях у своєму житлі.</p>
      <p>Докладніше <b><a href="https://dt.ua/HISTORY/svitova-cina-ukrayinskogo-golodu-330577_.html">читайте в матеріалі Ярослави Музиченко "Світова ціна українського Голоду"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2hyb21hZHNrZS51YS8=">Hromadske.ua</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>