<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607267"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-23T17:08:00+00:00"/>
    <meta property="og:title" content="&quot;ช่อ&quot; โต้&quot;เดียร์&quot;ปมโอนหุ้น ต้องดูแบบ บอจ.5และบมจ.6 เป็นหลัก"/>
    <meta property="og:description" content="&amp;ldquo;ช่อ พรรณิการ์&amp;rdquo; แจงยิบ ปมโอนหุ้นสื่อของ&quot;มาดามเดียร์&quot; ต้องดูแบบ บอจ.5และบมจ.6 เป็นหลัก ไม่เกี่ยวกับการอ้างศูนย์ฝากหลักทรัพย์ เย้ย ไปอธิบายกับ &amp;ldquo;กกต.-ศาลรธน.&amp;rdquo;เอง"/>
  </head>
  <body>
    <article>
      <h1>"ช่อ" โต้"เดียร์"ปมโอนหุ้น ต้องดูแบบ บอจ.5และบมจ.6 เป็นหลัก</h1>
      <address><time datetime="2019-11-23T17:08:00+00:00">23 Nov 2019, 17:08</time> by <a rel="author">PostToday</a></address>
      <p>“ช่อ พรรณิการ์” แจงยิบ ปมโอนหุ้นสื่อของ"มาดามเดียร์" ต้องดูแบบ บอจ.5และบมจ.6 เป็นหลัก ไม่เกี่ยวกับการอ้างศูนย์ฝากหลักทรัพย์ เย้ย ไปอธิบายกับ “กกต.-ศาลรธน.”เอง</p>
      <p>เมื่อวันที่ 23 พ.ย. น.ส.พรรณิการ์ วานิช สส.บัญชีรายชื่อ พรรคอนาคตใหม่ ในฐานะ โฆษกพรรค กล่าวถึงกรณี น.ส.วทันยา วงษ์โอภาสี ส.ส.บัญชีรายชื่อ พรรคพลังประชารัฐ (พปชร.) ชี้แจงคุณสมบัติการถือครองหุ้นสื่อว่าเป็นการขายหุ้นในตลาดหลักทรัพย์ไม่จำเป็นต้องแจ้งต่อกระทรวงพาณิชย์ เพราะตลาดหลักทรัพย์มีศูนย์รับฝากหลักทรัพย์ หรือ TSD ว่า ศูนย์รับฝากหลักทรัพย์เป็นเพียงนายทะเบียนของตลาดหลักทรัพย์ ที่คอยดูแลข้อมูลตลาดหลักทรัพย์ และจัดทำทะเบียนผู้ถือหลักทรัพย์ ทำให้การซื้อขายหุ้นในตลาดหลักทรัพย์เป็นไปอย่างถูกต้อง ฉะนั้นการที่น.ส.วทันยา อ้างเรื่อง TSD จึงไม่มีความเกี่ยวข้องอะไรกันเลย ตามปกติแล้วหากเป็นบริษัทเอกชน บริษัทต้องส่งบัญชีผู้ถือหุ้นต่อนายทะเบียนหลังการประชุมสามัญประจำปีภายใน 14 วัน เช่นบริษัท วี-ลัค มีเดียจำกัด ของนายธนาธร จึงรุ่งเรืองกิจหัว หน้าพรรคอนาคตใหม่</p>
      <p>ส่วนกรณีของบริษัทมหาชนอย่าง เนชั่น ต้องส่งบัญชีผู้ถือหุ้นต่อนายทะเบียนหลังการประชุมสามัญประจำปีภายใน 1 เดือน ซึ่งนายทะเบียนคือ อธิบดีกรมพัฒนาธุรกิจการค้า กระทรวงพาณิชย์ ทั้ง สำเนาบัญชีรายชื่อผู้ถือหุ้นในบริษัทจำกัด หรือแบบ บอจ.5 และสำเนาบัญชีรายชื่อผู้ถือหุ้น หรือแบบ บมจ.6 คือเอกสารที่ต้องส่งให้กระทรวงพาณิชย์</p>
      <p>"TSD ไม่เกี่ยวอะไร เป็นคนละเรื่องกันเลย ถ้าเอาให้ชัดคือที่ศาลรัฐธรรมนูญวินิจฉัยกรณีนายธนาธร ซึ่งโอนหุ้นไปแล้วชัดเจน ซึ่งศาลไม่ได้บอกว่าการโอนหุ้นเมื่อวันที่ 8 ม.ค.62 เป็นเท็จ แต่ศาลกลับถือเอา บอจ.5 เป็นหลัก ฉะนั้นหากจะใช้บรรทัดฐานเดียวกับคุณเดียร์ ก็ต้องไปดูหลักฐาน บมจ.6 ที่ยื่นต่อนายทะเบียนเมื่อเดือนกันยายน 2562 ส่วนนี้ก็มีการแจ้งล่าช้าจนดูผิดปกติ หากนับดูจากวันลงสมัครรับเลือกตั้งและว่า โดยปกติบริษัทเนชั่นจะยื่นทุกเดือนเมษายน แต่ปีนี้พิเศษมายืนอีกครั้งในเดือนกันยายนฉะนั้นน.ส.วทันยาก็ต้องไปอธิบายกับกกต. และศาลรัฐธรรมนูญเอาเอง" น.ส.พรรณิการ์ กล่าว</p>
      <p>โฆษกพรรคอนาคตใหม่ กล่าวอีก ว่า ตามหลักแล้วเวลาบริษัทเอกชนโอนหุ้น บันทึกลงบัญชีรายชื่อผู้ถือหุ้นถือว่ามีผลโดยสมบูรณ์ ส่วนบริษัทมหาชนเวลาซื้อขายหุ้น ก็ทำรายการกับตลาดหลักทรัพย์ก็ถือว่ามีผลสมบูรณ์ ไม่จำเป็นต้องแจ้งต่อนายทะเบียนทันที ฉะนั้นการบอกว่าตัวเองไม่ผิดเพราะแจ้ง TSD แล้ว คนละเรื่องกัน อยากให้กลับไปเช็กข้อมูลใหม่ด้วย</p>
    </article>
  </body>
</html>