<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/trampova-kuca-iz-detinjstva-i-dalje-bez-kupca/"/>
    <meta property="og:site_name" content="Krstarica"/>
    <meta property="article:published_time" content="2019-11-23T17:03:00+00:00"/>
    <meta property="og:title" content="Trampova kuća iz detinjstva i dalje bez kupca"/>
    <meta property="og:description" content="VAŠINGTON - Nakon što je predsednik Amerike Donald Tramp rešio da promeni adresu i umesto Njujorka u dokumenta upiše Floridu, ponovo je oglašena prodaja"/>
  </head>
  <body>
    <article>
      <h1>Trampova kuća iz detinjstva i dalje bez kupca</h1>
      <address><time datetime="2019-11-23T17:03:00+00:00">23 Nov 2019, 17:03</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>VAŠINGTON – Nakon što je predsednik Amerike Donald Tramp rešio da promeni adresu i umesto Njujorka u dokumenta upiše Floridu, ponovo je oglašena prodaja njegove petosobne kuća u kojoj je proveo detinjstvo.</p>
      <p>Kuća je menjala vlasnike nekoliko puta od kada ju je četrdesetih godina prošlog veka sagradio presednikov otac, Fred Tramp. Porodica je živela tu desetak godina, a sam predsednik tu je proveo prve četiri godine života.</p>
      <p>Pre nego što se uselio u klasični enterijer Bele kuće, 45. predsednik Amerike Donald Tramp uživao je u modernom dizajnu Tramp Tauera, a prve korake u životu pravio je u kući neotudorskog stila u Njujorku. Kuća se nalazi u Kvinsu, prenosi Glas Amerike.</p>
      <p>Fred Tramp bio je poznatI njujorški graditelj. Neki od kompleksa na kojima je radio mogu se i danas videti u Njujorku, a ni njegov dom nije bio izuzetak.</p>
      <p>“Živeli su u kući do 1950. i kada su je prodali, preselili su se u drugu kuću, koja je blizu“, kaže Miša Hagani, direktor kompanije za nekretnine „Paramount realty USA“.</p>
      <p>Sada se kuća ponovo prodaje. Krajem 2016. Haganijeva agencija za nekretnine prodala ju je za million i 400 hiljada dolara i zatim preprodala za tri meseca za preko 2 miliona. Kuća je ponovo izašla u oglasima u februaru, ovog puta za tri miliona, ali nije našla kupca.</p>
      <p>“Voleo bih da je kupi predsednik Tramp, čisto da prestanemo da je stalno prodajemo”, ističe Hagani.</p>
      <p>Sadašnji vlasnik kuće želi da ostane anoniman, ali veruje se da ona ili on nemaju nikakve veze sa predsednikom. Kuća je pre dve godine čak i bila iznajmljivana na Airbnb za 725 dolara na dan.</p>
      <p>Pored interesantne istorije, gosti su ipak pisali da se vidi da je kuća stara i da ima kvarova na vodovodnim cevima. Neki lokalci, ipak, znaju istinu o kući i šta bi mogla da znači.</p>
      <p>“Nadam se da sve razlike mogu da se ostave po strani. Činjenica je da je on sad predsednik i ulazi u istoriju kao I svaki drugi predsednik, tako da treba da se vodi briga o toj kući”, smatra bibliotekarka Barbara Pedok.</p>
      <p>Ni u poslednjem pokušaju, polovinom novembra, kuća nije prodata. Novog vlasnika i dalje čeka 5 soba, terasa, kamin i ogromna biblioteka sa govorima predsednika Trampa i porodičnim fotografijama.</p>
      <p>(Tanjug)</p>
    </article>
  </body>
</html>