<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/derzhdep-ssha-pov-jazav-golodomor-i-teperishnju-agresiju-rosiji-641953.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T17:20:30+00:00"/>
    <meta property="og:title" content="Держдеп США пов’язав Голодомор і теперішню агресію Росії"/>
    <meta property="og:description" content="Шляхом навмисного захоплення української землі і врожаю та примусової колективізації Радянський союз спричинив масовий голод – Ортагус"/>
  </head>
  <body>
    <article>
      <h1>Держдеп США пов’язав Голодомор і теперішню агресію Росії</h1>
      <address>
        <time datetime="2019-11-23T17:20:30+00:00">23 Nov 2019, 17:20</time>
      </address>
      <h4>Шляхом навмисного захоплення української землі і врожаю та примусової колективізації Радянський союз спричинив масовий голод – Ортагус</h4>
      <p>Держдеп США у своїй заяві щодо вшанування жертв Голодомору в Україні пов’язав дії радянського режиму проти українців із сучасною агресією РФ.</p>
      <p>Про це йдеться у <a href="https://twitter.com/USEmbassyKyiv/status/1198230670058950656?ref_src=twsrc%5Etfw%7Ctwcamp%5Etweetembed%7Ctwterm%5E1198230670058950656&amp;ref_url=https%3A%2F%2Fwww.eurointegration.com.ua%2Fnews%2F2019%2F11%2F23%2F7103412%2F">відеозверненні</a> речниці Державного департаменту Морган Ортагус, яке поширило посольство США у Києві.</p>
      <p>«Цього листопада ми вшановуємо та згадуємо мільйони українців, які загинули 86 років тому під час Голодомору, жахливого голоду, створеного варварською політикою сталінського режиму», – заявила Ортагус.</p>
      <p>Вона зазначила, що шляхом навмисного захоплення української землі і врожаю та примусової колективізації Радянський союз спричинив масовий голод, загибель і надзвичайні людські страждання. </p>
      <p>«Хоч ця жахлива трагедія була однією з найжорстокіших подій ХХ століття, Радянському союзу не вдалося зламати дух українського народу», – підкреслила речниця Державного департаменту США.</p>
      <figure>
        <iframe data-src="https://twitter.com/USEmbassyKyiv/status/1198230670058950656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Згадуючи про кампанію СРСР проти українців, вона підкреслила, що Москва і нині не полишає спроб руйнувати прагнення українського народу.</p>
      <p>«Тепер Україна знову зазнала нападу. Окупація Криму Росією та її поточна агресія на сході України призвели до близько 13 тисяч загиблих. Навіть зараз Москва намагається маніпулювати і нищити прагнення народу України. Але у своїй підступній кампанії Росія недооцінює стійкість українців їх прагнення кращого майбутнього. Ця кампанія приречена на провал», – заявила Ортагус.</p>
      <p>Вона підкреслила, що США підтверджують свою підтримку Україні.</p>
      <p>«У день, коли весь світ згадує невинних жертв Голодомору, США вчергове засвідчують свою підтримку демократичній та успішній Україні, захищеній у межах міжнародно визнаних кордонів, вільній у визначенні власної долі», – додала речниця.</p>
      <blockquote>
        <b>Читайте також: <a href="https://glavcom.ua/country/society/chi-vvazhaje-zelenskiy-golodomor-genocidom-stala-vidoma-poziciya-prezidenta-641940.html">Чи вважає Зеленський Голодомор геноцидом? Стала відома позиція президента.</a></b>
      </blockquote>
      <related>
        <a href="https://glavcom.ua/world/observe/merezhu-nasmishiv-rep-pro-zelenskogo-u-vikonanni-donalda-trampa-video-641948.html"/>
        <a href="https://glavcom.ua/country/society/pershi-osobi-derzhavi-vshanuvali-pamyat-zhertv-golodomoriv-fotoreportazh-641946.html"/>
        <a href="https://glavcom.ua/economics/finances/diskusiji-shchodo-novoji-programi-dlja-ukrajini-trivatimut-nastupnimi-tizhnjami-mvf-641944.html"/>
      </related>
    </article>
  </body>
</html>