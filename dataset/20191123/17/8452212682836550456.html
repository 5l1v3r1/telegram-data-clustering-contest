<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/cea-mai-mare-masina-de-propaganda-din-istorie/"/>
    <meta property="og:site_name" content="Cotidianul"/>
    <meta property="article:published_time" content="2019-11-23T17:49:13+00:00"/>
    <meta property="og:title" content="„Cea mai mare mașină de propagandă din istorie”"/>
    <meta property="og:description" content="”Toată ura și violența sunt facilitate de câteva companii ale internetului care au devenit cea mai mare mașină de propagandă din istorie”, Sacha Baron Cohen"/>
  </head>
  <body>
    <article>
      <h1>„Cea mai mare mașină de propagandă din istorie”</h1>
      <address><time datetime="2019-11-23T17:49:13+00:00">23 Nov 2019, 17:49</time> by <a rel="author">Călin Marchievici</a></address>
      <p>Actorul Sacha Baron Cohen a înregistrat un succes notabil cu emisiunea ”Who is America”, în care a scos la iveala ignoranța crasă a unor oficiali și a provocat chiar și demisia unui membru al Congresului din statul Georgia. Acum, Baron Cohen îl atacă pe fondatorul Facebook, Mark Zuckerberg, despre care spune că ”este unul dintre cei șase oameni care decide la ce informații are acces lumea” și că este responsabil pentru propaganda la care este supusă lumea. Baron Cohen a declarat că Facebook, Twitter, YouTube, Google și alte mari companii sunt ”cea mai mare mașină de propagandă din istorie”.</p>
      <p>Baron Cohen a lansat atacul împotriva lui Zuckerberg când a primit premiul International Leadership din partea organizației Anti-Defamation League, care activează împotriva discrimnării evreilor.</p>
      <p>”Toată ura și violența sunt facilitate de câteva companii ale internetului care au devenit cea mai mare mașină de propagandă din istorie. Facebook, Twitter, YouTube, Google și altele au acces la miliarde de oameni. Algoritmii acestor platforme amplifică în mod deliberat un tip de conținut care să ne mențină implicați – conținut care face apel la instinctele noastre primare și care provoacă furie și teamă”.</p>
      <p>”Dacă îi plătești, Facebook va publica orice reclamă politică vrei, chiar dacă este una mincinoasă. Și chiar te ajută să îi vizezi pe acei utilizatori asupra cărora efectul minciunilor va fi maxim. Dacă ar fi existat în anii 1930 și ar fi avut această logică, i-ar fi permis lui Hitler să posteze spoturi de 30 de secunde despre ”soluția” sa la problema evreiască”, a spus Cohen.</p>
      <p>Actorul a sugerat că directorii acestor mari companii ar trebui să ajungă la închisoare dacă vor permite publicarea pe platformele lor a unor mesaje care duc la imixtiuni în alegerile democratice sau chiar la genocid.</p>
      <p>Baron Cohen nu este de acord cu declarația lui Zuckeberg cum că Facebook este ”un bastion al libertății de exprimare”. ”Cred că sunteți de acord cu mine că nu trebuie să le oferim bigoților și pedofililor o tribună liberă de la care să amplifice aceste viziuni și să-și aleagă victimele”.</p>
      <p>”Companiile din internet pot fi acum trase la răspundere pentru pedofilii care le folosesc platformele pentru a-și alege victimele. Eu spun că aceste companii trebuie să fie trase la răspundere și pentru cei care folosesc platformele lor pentru a susține uciderea în masă a copiilor din cauza religiei sau a rasei lor. Poate că amenzile nu sunt suficiente. Poate că e timpul să-i spunem lui Mark Zuckerberg și directorilor acestor companii: ați permis unei puteri străine să se implice în alegerile noastre, ați favorizat genocidul din Myanmar. Dacă o faceți din nou, veți ajunge la închisoare”.</p>
      <p>”Nu e vorba despre limitarea libertății de expresie. Este vorba vorba despre a oferi unora dintre cei mai vinovați oameni din lume posibilitatea de a-și promova ideile în fața unei treimi din populația globului. Libertatea de expresie nu înseamnă libertatea accesului la un număr atât de mare de oameni”.</p>
      <related>
        <h4>Articole asemănătoare</h4>
        <a href="https://www.cotidianul.ro/iohannis-precizari-privind-intalnirea-cu-trump/"/>
        <a href="https://www.cotidianul.ro/ponta-despre-comisia-de-ancheta-a-alegerilor-din-2009/"/>
        <a href="https://www.cotidianul.ro/fraudarea-angajarilor-la-stat-vazuta-din-interiorul-sistemului/"/>
      </related>
    </article>
  </body>
</html>