<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426381/prosoxh-apatewnes-alwnizoyn-kai-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T17:15:02+00:00"/>
    <meta property="og:title" content="Προσοχή: Απατεώνες αλωνίζουν και στη Ρόδο"/>
    <meta property="og:description" content="Ιδιαίτερα προσεκτικοί πρέπει να είναι οι επιχειρηματίες του νησιού μας, που συναλλάσσονται ηλεκτρονικά με διάφορες εταιρείες καθώς τις τελευταίες μέρες υπάρχουν αναφορές για περιστατικά απατεώνων, οι οποίοι προσπαθούν να εξαπατήσουν επιχειρήσεις του νησιού μας."/>
  </head>
  <body>
    <article>
      <h1>Προσοχή: Απατεώνες αλωνίζουν και στη Ρόδο</h1>
      <h2>Παριστάνουν τους... χουβαρντάδες με εικονικές καταθέσεις</h2>
      <address>
        <time datetime="2019-11-23T17:15:02+00:00">23 Nov 2019, 17:15</time>
      </address>
      <p>
        <b>Ιδιαίτερα προσεκτικοί πρέπει να είναι οι επιχειρηματίες του νησιού μας, που συναλλάσσονται ηλεκτρονικά με διάφορες εταιρείες καθώς τις τελευταίες μέρες υπάρχουν αναφορές για περιστατικά απατεώνων, οι οποίοι προσπαθούν να εξαπατήσουν επιχειρήσεις του νησιού μας.</b>
      </p>
      <p>Όπως αναφέρει με επιστολή του στη “ΡΟΔΙΑΚΗ” συμπολίτης μας (τα στοιχεία στη διάθεση των αρμόδιων αρχών), την τελευταία εβδομάδα, τους έχουν καλέσει 2 διαφορετικά άτομα δίνοντάς τους στοιχεία υπαρκτών εταιρειών και κάνοντας παραγγελίες για υλικά λέγοντας ότι θα κάνουν έμβασμα τα χρήματα.</p>
      <p>Στη συνέχεια, στέλνουν ένα έγγραφο με ηλεκτρονικό ταχυδρομείο ή φωτογραφία στο VIBER π.χ. με το «αποδεικτικό κατάθεσης» από άλλη τράπεζα (που κάνει μερικές μέρες για να φανεί η μεταφορά) για ποσά μεγαλύτερα των ζητηθέντων και ζητάνε να τους επιστρέψουν τη διαφορά.</p>
      <p>Τα αποδεικτικά είναι «μαϊμού» και τα χρήματα δεν μπαίνουν ποτέ στο λογαριασμό, οπότε υπάρχει κίνδυνος να γίνουν τα χρήματα αυτά «καπνός».</p>
      <p>Οι απατεώνες αυτοί, αξίζει να σημειωθεί ότι έχουν επιχειρήσει και στο παρελθόν με τον ίδιο τρόπο να αποκομίσουν χρήματα από διάφορες μικρές και μεγάλες επιχειρήσεις του νησιού μας, χρησιμοποιώντας μάλιστα και ονόματα γνωστών ελευθέρων επαγγελματιών στη Ρόδο.</p>
    </article>
  </body>
</html>