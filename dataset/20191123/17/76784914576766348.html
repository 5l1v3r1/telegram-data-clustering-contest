<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kulfold/2019/11/23/ezrek_vonultak_fel_hannoverben_egy_neonaci_tuntetes_ellen_tiltakozva/"/>
    <meta property="og:site_name" content="Index.hu"/>
    <meta property="article:published_time" content="2019-11-23T17:24:00+00:00"/>
    <meta property="og:title" content="Ezrek vonultak fel Hannoverben egy neonáci tüntetés ellen tiltakozva"/>
    <meta property="og:description" content="A Német Nemzeti-demokrata Párt tüntetése ellen emelték fel hangjukat."/>
  </head>
  <body>
    <article>
      <h1>Ezrek vonultak fel Hannoverben egy neonáci tüntetés ellen tiltakozva</h1>
      <address><time datetime="2019-11-23T17:24:00+00:00">23 Nov 2019, 17:24</time> by <a rel="author">NTT</a></address>
      <p>Körülbelül hétezren csatlakoztak szombaton Stephan Weil alsó-szászországi miniszterelnök felhívásához, hogy vonuljanak utcára Hannoverben egy neonáci tüntetés elleni tiltakozásul, írja az MTI.</p>
      <p>Weil arra kérte az embereket, hogy álljanak ki a széles körben neonáciként számon tartott Német Nemzeti-demokrata Párt (NPD) tüntetése ellen. Az AP amerikai hírügynökség szerint az NPD felvonulásának célja, hogy megfélemlítse a mozgalmukat bíráló újságírókat. „Hangosan és egyértelműen mondjuk ki: a szélsőjobboldali agitáció az újságírókkal (...) és a sajtószabadsággal szemben, támadás a demokráciánk ellen” – írta Weil egy Twitter-bejegyzésben.</p>
      <p>A hannoveri rendőrség megpróbálta betiltani az NPD tüntetését, de egy bíróság péntek este végül úgy határozott, hogy helyt ad a megmozdulásnak.</p>
      <p>Az AP jelentése szerint végül mintegy 100 szélsőjobboldali tüntető jelent meg az NPD felvonulásán, miközben ezrek vonultak fel – Weillel együtt – Hannover belvárosában a sajtószabadságért, és hogy támogatásukról biztosítsák az újságírókat.</p>
      <figure>
        <img src="https://kep.index.hu/1/0/3048/30484/304844/30484429_b565c2580b87db0937c6535918f644f0_wm.jpg"/>
        <figcaption>
          <a href="https://galeria.index.hu/kulfold/2019/11/23/osszecsaptak_a_rendorokkel_a_nacik_ellen_tunteto_baloldali_aktivistak_hannoverben/">Galéria: Összecsaptak a rendőrökkel a nácik ellen tüntető baloldali aktivisták Hannoverben</a>
          <cite>Fotó: Ole Spata/dpa/picture alliance / Getty Images Hungary</cite>
        </figcaption>
      </figure>
      <p>Heiko Maas német külügyminiszter egy Twitter-bejegyzésben reagált a történtekre. „Hannoverben láthatjuk – írta –, hogy mi vonatkozik egész Németországra: a neonácik és az újságírók ellen agitáló félelemkeltők kisebbséget alkotnak”. A tárcavezető megköszönte mindenkinek, aki békésen tiltakozott e „szégyenteljes menet” ellen.</p>
    </article>
  </body>
</html>