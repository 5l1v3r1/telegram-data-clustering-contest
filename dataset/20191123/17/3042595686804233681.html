<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/det-er-bare-ett-lag-i-norge/71853531"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T17:17:37+00:00"/>
    <meta property="og:title" content="Det er bare ett lag i Norge"/>
    <meta property="og:description" content="LSK Kvinner hadde hørt rykter om at Vålerenga var ute for å vippe dem av tronen. De svarte med å herje med Norges nest beste lag."/>
  </head>
  <body>
    <article>
      <h1>Det er bare ett lag i Norge</h1>
      <h2>LSK Kvinner hadde hørt rykter om at Vålerenga var ute for å vippe dem av tronen. De svarte med å herje med Norges nest beste lag.</h2>
      <address><time datetime="2019-11-23T17:17:37+00:00">23 Nov 2019, 17:17</time> by <a rel="author">Morten P</a></address>
      <ul>
        <li>
          <b>LSK Kvinner - Vålerenga 5-1 (4-0)</b>
        </li>
      </ul>
      <p><b>TELENOR ARENA (Dagbladet): </b>LSK Kvinner har vært Norges suverent beste fotballag siden de vant sitt første seriegull i 2012. Med enda en kongepokal i troféskapet, den femte på åtte år, nå mer enn noen gang.</p>
      <p>Når det kommer til vinnerkultur og trofeer er det egentlig bare ett lag i Norge.</p>
      <p><b>LSK KVINNER-VÅLERENGA</b> ble av mange naturlige årsaker solgt inn som tidenes cupfinale. Det var et ærlig forsøk på å skape noe norsk kvinnefotball endelig har fått ferten av denne sesongen, stemning, støy og entusiasme. Dronning Sonja var der av nevnte årsak. Svigerdatter kronprinsesse Mette-Marit var der også. Ja, selv Erna hadde tatt fri fra Krf-kosen og den massive kritikken etter at hun snudde fra forbud til utredning i den meget betente homoterapidebatten.</p>
      <p>Vålerenga derimot, de var ikke der.</p>
      <p><b>I HVERT FALL</b> ikke som et konkurransedyktig fotballag. Og som et lag med tro på egne ferdigheter. Før pause var Vålerenga ingenting denne ettermiddagen.</p>
      <p>Med et forsvarsspill tuftet på enda mindre.</p>
      <p><b>DET ER EN</b> ting å tape sesongens største fotballkamp, det må man ta høyde for, det er alltid mulig. Det er noe helt annet å gi det bort gjennom passivitet og hjernedødt forsvarsspill. For det var det Vålerenga gjorde gjennom den første omgangen av sesongens siste kamp, de spilte Lillestrøm gode.</p>
      <p>Det skal <i>ikke</i> være mulig.</p>
      <p>Når målet er å vippe Norges beste lag ned fra tronen må du være på plass når toget går.</p>
      <p><b>DET ER MYE </b>følelser mellom Lillestrøm og Vålerenga. Hvilket er bra. Gutta har gjort sine årlige derbyer til Norges største, viktigste, tøffeste og mest dramatiske nabofighter i norsk fotball. Jentene ønsker å bygge det samme. Og med cupfinale i enden av en sesong der lagene endte en og to i Toppserien, ble denne finalen sett på som en grunnstein i en framtidig rivalisering norsk kvinnefotball aldri har opplevd.</p>
      <p>Det ble ikke riktig sånn.</p>
      <p>Det ble mest spill mot ett mål.</p>
      <p><b>LSK KVINNER TAPER</b> ikke cupfinaler. Etter 5-1 over Vålerenga har de fem av fem. Det er fullt hus. Ett hundre prosent. Sist de tapte en cupkamp ble de slått av 1-0 av Vålerenga. Det var i semifinalen i 2017. Hvilket betyr at Vålerenga, som tapte 1-0 for Avaldsnes sist de var i Telenor Arena, ikke vinner finaler.</p>
      <p>Denne gangen var de ikke engang i nærheten.</p>
      <p><b>«TIDENES FINALE» KOM</b> dessverre heller ikke i nærheten av kampen som fortsatt holder merkelappen med tre og et halvt tusen tilskuere, Asker - Røa (2-3) på Bislett tilbake i 2006. For 13 år siden mobiliserte Asker og Røa 8856 tilskuere til finalen.</p>
      <p>LSK-Vålerenga klarte bare drøye fem tusen.</p>
      <p>Det er også en skuffelse, akkurat som Vålerenga.</p>
      <p>Det eneste du kan ta for gitt i norsk kvinnefotball, og som du alltid vet leverer, er LSK Kvinner.</p>
    </article>
  </body>
</html>