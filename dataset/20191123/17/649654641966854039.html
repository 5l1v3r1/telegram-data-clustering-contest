<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/na-platou-ispred-filozofskog-fakulteta-poceo-51-protest-jedan-od-pet-miliona-video/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-23T17:57:14+00:00"/>
    <meta property="og:title" content="Protest „1 od 5 miliona“: Poništavanje doktorata mora da zabrine vlast (VIDEO)"/>
    <meta property="og:description" content="Učesnici protesta &quot;1 od 5 miliona&quot; u Beogradu poručili su da poništavanje doktorske disertacije mininistra finansija Siniše Malog mora da zabrine vlast i ukaže joj šta treba da radi, da bi branila akademsku čestitost i društvo."/>
  </head>
  <body>
    <article>
      <h1>Protest „1 od 5 miliona“: Poništavanje doktorata mora da zabrine vlast (VIDEO)</h1>
      <address><time datetime="2019-11-23T17:57:14+00:00">23 Nov 2019, 17:57</time> by <a rel="author">Danas Online</a></address>
      <p>
        <b>Učesnici protesta „1 od 5 miliona“ u Beogradu poručili su da poništavanje doktorske disertacije mininistra finansija Siniše Malog mora da zabrine vlast i ukaže joj šta treba da radi, da bi branila akademsku čestitost i društvo.</b>
      </p>
      <p>Protest „Jedan od pet miliona“, 51. po redu, završen je večeras oko 20 časova ispred zgrade Rektorata Univerziteta u Beogradu.</p>
      <p>Na kraju protesta učesnicima protesta trebalo je da se obrati profesor Raša Karapandža, ali nije bio u mogućnosti te je aktivistkinja „Jedan od pet miliona“ Valentina Reković pročitala njegov tekst sa Peščanika „Epilog“, objavljen nakon sednice Odbora za profesionalnu etiku u četvrtak.</p>
      <p>Ispred Ministarstva finansija okupljenima se obratio aktivista „Jedan od pet miliona“ Srđan Marković i kazao da su studenti odneli jednu pobedu, ali da ne treba još slaviti.</p>
      <p>Marković je kazao da se u Ministarstvu finansija nalazi „dokazani lopov“ koji zavlači „ruke u naše džepove“.</p>
      <p>Učesnici protesta „Jedan od pet miliona“ krenuli su nešto pre 18.30 časova u šetnju centralnim gradskim ulicama, a kolonu su zajedno predvodili studenti koji su držali pod blokadom zgradu Rektorata i profesori Univerziteta u Beogradu.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F1od5miliona%2Fvideos%2F781448598950184%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p> </p>
      <p>Prethodno se okupljenima na Platou ispred Filozofskog fakulteta obratio profesor Slobodan Prvanović koji je zahvalio studentima koji su, kako je ocenio, „uspeli da spasu Univerzitet“ blokadom zgrade Rektorata.</p>
      <p>On je zahvalio i profesoru Raši Karapandži jer je 2014. godine doveo u pitanje doktorski rad Siniše Malog.</p>
      <p>„Parafraziraću Nila Armstronga, ovo je veliki korak za Univerzitet a mali za Srbiju“, rekao je Prvanović povodom zaključka Odbora za profesionalnu etiku Univerziteta u Beogradu da u doktorskom radu ministra finansija Siniše Malog postoje elementi „neakademskog ponašanja“, čime je praktično utvrđeno da je reč o plagijatu.</p>
      <p>Okupljenima se obratila i profesorka Biljana Stojković, za koju su organizatori kazali da ih je podržavala za vreme blokade Rektorata u septembru.</p>
      <p>Komentarišući navode da bi pitanje spornog doktorata Malog bilo rešeno i bez blokade Rektorata, Stojković je kazala da „oni koji su bili uz studente znaju da to nije tačno“.</p>
      <p>Profesorka Biljana Stojković čestitala je profesorima i studentima slobodan Univerzitet.</p>
      <p>„Prethodna dva dana rešile su se dve talačke krize u Srbiji. U petak jedan terorista ušao je u jedan razred u jednoj školi u Srbiji i držao je decu nekoliko sati. Učenici su pozvali svog nastavika i on je razoružao teroristu“, navela je Stojkovićeva.</p>
      <p>„Druga talačka kriza trajala je značajno duže, trajala je šest godina. Talac nije bio samo jedan đački razred, bio je ceo Univerzitet. Talac je bila univerzitetska čestitost, integritet, ponos Univerziteta. Sve je to bio talac tokom šest godina pod ovom vlašću. Srbija je sedam godina u talačkoj krizi koja još nije razrešena“, navela je Stojkovićeva.</p>
      <p>Prvi protest održan je 8. decembra prošle godine i to pod nazivom „Stop krvavim košuljama“ zbog napada na lidera Levice Srbije Borka Stefanovića u Kruševcu 23. novembra.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F1od5miliona%2Fvideos%2F428734111151399%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <h3>Povezani tekstovi:</h3>
    </article>
  </body>
</html>