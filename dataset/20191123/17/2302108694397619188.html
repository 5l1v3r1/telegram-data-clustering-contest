<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/album-de-fotografie-dedicat-revolutiei-din-1989-lansat-la-targul-gaudeamus.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T17:02:06+00:00"/>
    <meta property="og:title" content="Album de fotografie dedicat Revoluției din 1989, lansat la Târgul Gaudeamus"/>
    <meta property="og:description" content="Albumul de fotografie &quot;Decembrie '89 în 89 de imagini&quot; de Andrei Pandele a fost lansat sâmbătă la standul Editurii Humanitas de la Târgul Gaudeamus,"/>
  </head>
  <body>
    <article>
      <h1> Album de fotografie dedicat Revoluției din 1989, lansat la Târgul Gaudeamus </h1>
      <address><time datetime="2019-11-23T17:02:06+00:00">23 Nov 2019, 17:02</time> by <a rel="author">Redacția</a></address>
      <p>Albumul de fotografie „Decembrie ’89 în 89 de imagini” de Andrei Pandele a fost lansat sâmbătă la standul Editurii Humanitas de la Târgul Gaudeamus, transmite <a href="https://www.agerpres.ro/cultura/2019/11/23/albumul-de-fotografie-decembrie-89-in-89-de-imagini-de-andrei-pandele-lansat-la-gaudeamus--408021">Agerpres.ro</a>.</p>
      <p>În fotografiile sale autorul a surprins oameni protestând, cordoanele forţelor de ordine, soldaţi pe tancuri, reuşind chiar să ajungă în clădirea Comitetului Central, de unde a putut fotografia panoramic mulţimea de demonstranţi.</p>
      <p>Scriitorul Horia Roman Patapievici a afirmat că un lucru extraordinar observat la fotografiile de mulţime este faptul că atunci când le măreai se putea observa că fiecare individ „are o fizionomie, o individualitate, care sunt proprii”.</p>
      <p>„Este iniţiativa unui cetăţean, unui privat. Extraordinar la fotografii este că, în momentul în care ele au fost mărite, fotografiile de mulţime au scos la iveală, graţie preciziei şi rezoluţiei, o realitate care nu se vedea cu ochiul liber atunci când contemplai mulţimile (…), a văzut că fiecare dintre oamenii care compun masa are o fizionomie, o individualitate care sunt proprii şi care nu sunt ale mulţimii. Prejudecata este că atunci când privim o mulţime vedem o masă. Nu, masa nu există, dragii mei, există numai oamenii. Or, ce este extraordinar este că acest lucru iese acum la iveală”, a declarat, la lansare, Horia Roman Patapievici.</p>
      <p>Profesorul universitar Ioan Stanomir a spus, la rândul său, că „în fotografii vedem individualităţi pentru că vedem imaginea acelei Românii care a fost capabilă să îşi conserve individualitatea chiar şi în momentele în care masificarea era impusă de stat prin mijloacele cele mai teribile”.</p>
      <p>„Reproduse digital la înaltă rezoluţie şi procesate, acele clişee arată detalii nebănuite. Minuscule pe film, când sunt mărite capetele devin neaşteptat de expresive. (…) Fotografiile dispuse cronologic au o mare putere de asociere. Îţi reamintesc şi detalii pe care le credeai demult uitate. Eram cu toţii plini de speranţă în acele zile”, afirmă autorul în textul de introducere a albumului.</p>
      <p>Albumul este deschis cu o imagine a străzii Arthur Verona, în plină ninsoare, din 11 decembrie 1989, şi continuă cu o fotografie de pe Calea Victoriei din 17 decembrie 1989.</p>
      <p>Andrei Pandele a predat cursuri pe tema fotografiei şi arhitecturii la Universitatea de Arhitectură şi Urbanism „Ion Mincu”. A participat, mai ales cu imagini ilustrând perioada comunistă, la expoziţii de fotografie din mai multe ţări. Cel mai recent volum al său este „Bucureştiul mutilat”, apărut în 2018 la Editura Humanitas, o cronică fotografică a demolărilor din epoca Ceauşescu.</p>
    </article>
  </body>
</html>