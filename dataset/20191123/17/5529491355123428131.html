<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/scienza-e-tecnologia/black-friday-cyber-monday-hacker-3120754/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-23T17:24:10+00:00"/>
    <meta property="og:title" content="Black Friday e Cyber Monday: in aumento gli attacchi hacker e phishing. Come difendersi"/>
    <meta property="og:description" content="ROMA  –   Non solo Black Friday: con il Cyber Monday del 2 dicembre la spesa, in Italia, per le offerte di fine novembre si aggirerà intorno a 1,3 miliardi di euro, il 25% in più rispetto al 2018. Con il ruolo dello smartphone che diventa sempre più centrale: il peso degli acquisti da dispositivi mobili supererà il 40% del totale. E’ lo scenario che prevede l’Osservatorio eCommerce B2c Netcomm del Politecnico di Milano. “Sono eventi di marketing che se ben utilizzati possono generare benefici sia per i consumatori sia per i venditori”, spiega Valentina Pontiggia, direttore dell’Osservatorio, che porta ad esempio il caso della festa dei single in Cina. “In meno di un giorno – osserva – i due giganti dell’eCommerce Alibaba e JD.com, hanno realizzato due volte il valore dell’eCommerce italiano annuale. Fa riflettere sul fatto che la Cina è sempre più rilevante e in grado di influenzare le dinamiche del settore a livello mondiale”.Twitter, una nuova funzione per nascondere i tweet di rispostaMeteoriti con zuccheri…"/>
  </head>
  <body>
    <article>
      <h1>Black Friday e Cyber Monday: in aumento gli attacchi hacker e phishing. Come difendersi</h1>
      <address><time datetime="2019-11-23T17:24:10+00:00">23 Nov 2019, 17:24</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/black_friday_ansa-1.jpg"/>
        <figcaption>(Foto Ansa)</figcaption>
      </figure>
      <p>ROMA  –   Non solo<b> Black Friday:</b> con il <b>Cyber Monday</b> del 2 dicembre la spesa, in Italia, per le offerte di fine novembre si aggirerà intorno a 1,3 miliardi di euro, il 25% in più rispetto al 2018. Con il ruolo dello smartphone che diventa sempre più centrale: il peso degli acquisti da dispositivi mobili supererà il 40% del totale. E’ lo scenario che prevede l’Osservatorio eCommerce B2c Netcomm del Politecnico di Milano.</p>
      <p>“Sono eventi di marketing che se ben utilizzati possono generare benefici sia per i consumatori sia per i venditori”, spiega Valentina Pontiggia, direttore dell’Osservatorio, che porta ad esempio il caso della festa dei single in Cina. “In meno di un giorno – osserva – i due giganti dell’eCommerce Alibaba e JD.com, hanno realizzato due volte il valore dell’eCommerce italiano annuale. Fa riflettere sul fatto che la Cina è sempre più rilevante e in grado di influenzare le dinamiche del settore a livello mondiale”.</p>
      <figure>
        <a href="https://www.blitzquotidiano.it/scienza-e-tecnologia/twitter-funzione-nascondere-tweet-risposta-3120575/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/scienza-e-tecnologia/twitter-funzione-nascondere-tweet-risposta-3120575/">
          <img src="https://static.blitzquotidiano.it/wp/wp-content/uploads/2019/11/twitter-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/scienza-e-tecnologia/twitter-funzione-nascondere-tweet-risposta-3120575/">Twitter, una nuova funzione per nascondere i tweet di risposta</a>
      </h3>
      <figure>
        <a href="https://www.blitzquotidiano.it/scienza-e-tecnologia/meteoriti-zuccheri-vita-scoperta-nasa-3120503/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/scienza-e-tecnologia/meteoriti-zuccheri-vita-scoperta-nasa-3120503/">
          <img src="https://static.blitzquotidiano.it/wp/wp-content/uploads/2019/11/asteroide-meteorite-ansa-300x300.jpg"/>
        </a>
      </figure>
      <h3>
        <a href="https://www.blitzquotidiano.it/scienza-e-tecnologia/meteoriti-zuccheri-vita-scoperta-nasa-3120503/">Meteoriti con zuccheri necessari alla vita: la scoperta della NASA</a>
      </h3>
      <p>Alle stime dell’Osservatorio si sommano quelle di una grande piattaforma di commercio elettronico, <b>eBay,</b> che ha previsto una spesa media degli italiani di 116 euro, con più di 20 milioni di persone che faranno acquisti. Le categorie più gettonate sono <a href="https://www.blitzquotidiano.it/economia/cyber-monday-offerte-huawei-e-samsung-galaxy-s6-online-2331546/">l<b>‘elettronica</b></a> (62%), seguita da<b> abbigliamento</b>, scarpe e accessori (43%), articoli per casa e giardino (14%) e ‘fai da te’ (12%).</p>
      <p>Mentre <b>Amazon,</b> altro grande sito di shopping online, ha iniziato le offerte una settimana prima del Black Friday e punta non solo sull’online ma anche su negozi fisici, come quello che aprirà per cinque giorni a Milano.</p>
      <h3>Gli attacchi hacker</h3>
      <p>Nella febbrile ricerca dell’offerta, spesso gli utenti abbassano la soglia dell’attenzione online e diventano facile vittima di <b>malintenzionati</b>. Un studio di Kaspersky evidenzia in questo periodo un aumento del 24% della probabilità di <b>attacchi di phishing finanziario,</b> rispetto al valore medio del resto dell’anno.</p>
      <p>“Di fatto questa è la stagione di caccia per i criminali informatici alla ricerca di dati personali, numeri di carte di credito o credenziali bancarie”, spiega la società di sicurezza che dà qualche consiglio pratico per non diventare una facile preda. Come evitare di fare acquisti su siti che sembrano sospetti o difettosi, non importa quanto siano vantaggiosi i loro saldi per il Black Friday. Oppure <b>non cliccare su link sconosciuti</b> che si ricevono su mail e social media e attivare, e non superare, un limite sul conto corrente per le singole transazioni online. Protegge dagli hacker e anche il proprio portafoglio dalle spese compulsive. (Fonte: Ansa)</p>
    </article>
  </body>
</html>