<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/in-motion/xristika/article/1417827/poies-pagides-kryvoyn-oi-plimmyrismenoi-dromoi"/>
    <meta property="og:site_name" content="inMotion by gazzetta.gr"/>
    <meta property="article:published_time" content="2019-11-23T17:10:43+00:00"/>
    <meta property="og:title" content="Ποιες παγίδες κρύβουν οι πλημμυρισμένοι δρόμοι"/>
    <meta property="og:description" content="Η οδήγηση στη βροχή απαιτεί μεγάλη προσοχή από τον οδηγό, όμως αυτό ισχύει πολύ περισσότερο όταν στο δρόμο υπάρχουν λίμνες νερού."/>
  </head>
  <body>
    <article>
      <h1>Ποιες παγίδες κρύβουν οι πλημμυρισμένοι δρόμοι</h1>
      <h2>Η οδήγηση στη βροχή απαιτεί μεγάλη προσοχή από τον οδηγό, όμως αυτό ισχύει πολύ περισσότερο όταν στο δρόμο υπάρχουν λίμνες νερού.</h2>
      <address><time datetime="2019-11-23T17:10:43+00:00">23 Nov 2019, 17:10</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Οι μέρες του καλοκαιριού τελείωσαν, κάπως αργά είναι η αλήθεια. Σε όλη την Ελλάδα πλέον οι βροχές δημιουργούν σημαντικά προβλήματα στην κυκλοφορία, καθώς μεγάλα ύψη νερού συγκεντρώνονται σε πολύ μικρό χρονικό διάστημα.</p>
      <p>Καθώς οι δρόμοι μας δεν αποτελούν και το κορυφαία παράδειγμα ποιότητας οδοστρώματος, σωστής κλίσης και άμεσης απορροής των υδάτων, δημιουργούνται λίμνες ολόκληρες νερού σε ορισμένα σημεία τους, τα οποία αποδεικνύονται εξόχως επικίνδυνα.</p>
      <p>Η γνώση, όπως πάντα, βοηθά να αποφεύγουμε τις παγίδες των πλημμυρισμένων δρόμων. Ωστόσο όταν τα καιρικά φαινόμενα είναι ιδιαίτερα έντονα, δεν είναι διόλου κακό ή λιπόψυχο να αναβάλουμε τις μετακινήσεις μας για μερικά λεπτά ή και ώρες, μέχρι η ορατότητα και η… πλευστότητα των δρόμων να είναι ιδανική για συμβατικά και όχι για αμφίβια οχήματα.</p>
      <p>Ας δούμε όμως τις πιθανές παγίδες της κακοκαιρίας και την αντιμετώπισή τους, ώστε σε περίπτωση που μια καταρρακτώδης βροχή ή πλημμύρα μας βρει καθ’ οδόν, να φτάσουμε ασφαλείς στον προορισμό μας.</p>
      <ul>
        <li>Επιλέγουμε την κίνηση στο ψηλότερο σημείο του δρόμου ή αυτό με τα λιγότερα νερά. Αν χρειαστεί να αλλάξουμε κατεύθυνση το κάνουμε με μεγάλη προσοχή και πάντα με τη χρήση του φλας.</li>
        <li>Ποτέ δεν περνάμε από συσσωρευμένα νερά με μεγάλη ταχύτητα. Μειώνουμε τα χιλιόμετρα αλλά ποτέ απότομα. Αν νοιώσουμε απώλεια ελέγχου λόγω υδρολίσθησης, δεν κάνουμε σπασμωδικές κινήσεις φρενάροντας απότομα. Αφήνουμε να μειωθεί η ταχύτητα, να επανέλθει η πρόσφυση και τότε αντιδρούμε.</li>
        <li>Προβλέπουμε και εστιάζουμε μακριά. Δεν σταματάμε ποτέ το αυτοκίνητο σε λιμνάζοντα νερά με μεγάλο βάθος, ή σε σημείο που υπάρχει μεγάλη ροή νερού ή χείμαρρος.</li>
        <li>Σε περίπτωση που βρούμε στο δρόμο μας κάθετα ρεύμα νερού ή χείμαρρο ύψους πάνω από 10-20 εκατοστά δεν διακινδυνεύουμε το πέρασμά του. Αλλάζουμε διαδρομή καθώς μπορεί να παρασυρθούμε.</li>
        <li>Σε σχέση με κανονικές συνθήκες στεγνού δρόμου, κατά την κίνησή μας στη βροχή διπλασιάζουμε την απόσταση από τα προπορευόμενα οχήματα.</li>
        <li>Περνώντας από βαθύ νερό, καλό είναι στη συνέχεια να «στεγνώνουμε» τα φρένα με μια ελαφρά ενεργοποίηση –χωρίς να επιβραδύνουμε απότομα δηλαδή- διάρκειας 2-3 δλ.</li>
        <li>Αν περάσουμε από λιμνάζοντα νερά και ο κινητήρας σβήσει, υπάρχει πιθανότητα να έχει περάσει νερό στους κυλίνδρους μέσω της εισαγωγής αέρα. Σε αυτή την περίπτωση, αν προσπαθήσουμε να εκκινήσουμε, θα καταστρέψουμε τον κινητήρα. Επομένως αυτό που πρέπει να κάνουμε είναι να καλέσουμε την οδική βοήθεια. </li>
        <li>Μπορεί να μην είναι θέμα δικής μας ασφάλειας, είναι όμως πολλών άλλων. Ειδικά στις αστικές περιοχές προσέχουμε να μην καταβρέχουμε πεζούς, ποδηλάτες και δικυκλιστές περνώντας με φόρα από λιμνάζοντα νερά. Παρέχουμε προτεραιότητα σε όλους τους παραπάνω, που εκτίθενται άμεσα στη βροχόπτωση.</li>
      </ul>
    </article>
  </body>
</html>