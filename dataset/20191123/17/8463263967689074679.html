<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855862/bundesliga-fortuna-bayern-mistrz-zwycieski-ale-robert-lewandowski-zatrzymany"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-23T17:22:54+00:00"/>
    <meta property="og:title" content="Bundesliga. Robert Lewandowski zatrzymany. Fortuna mu nie sprzyja! Ale Bayern Monachium gromi"/>
    <meta property="og:description" content="Bayern Monachium rozbił na wyjeździe Fortunę Duesseldorf 4:0, ale Robert Lewandowski po raz pierwszy w tym sezonie Bundesligi gola nie strzelił."/>
  </head>
  <body>
    <article>
      <h1>Bundesliga. Robert Lewandowski zatrzymany. Fortuna mu nie sprzyja! Ale Bayern Monachium gromi</h1>
      <address><time datetime="2019-11-23T17:22:54+00:00">23 Nov 2019, 17:22</time> by <a rel="author" href="https://sportowefakty.wp.pl/autor/jacek-stanczyk" target="_blank">Jacek Stańczyk</a></address>
      <h4>Bayern Monachium rozbił na wyjeździe Fortunę Duesseldorf 4:0, ale Robert Lewandowski po raz pierwszy w tym sezonie Bundesligi gola nie strzelił.</h4>
      <p><a href="https://sportowefakty.wp.pl/pilka-nozna/fortuna-duesseldorf">Fortuna Duesseldorf</a> była jedyną drużyną w <a href="https://sportowefakty.wp.pl/pilka-nozna/bundesliga">Bundeslidze</a>, której <a href="https://sportowefakty.wp.pl/pilka-nozna/robert-lewandowski">Robert Lewandowski</a> nie strzelił gola. Kiedy więc po pół godzinie gry <a href="https://sportowefakty.wp.pl/pilka-nozna/bayern-monachium">Bayern Monachium</a> miażdżył gospodarzy trzema bramkami, a Polak nie był autorem żadnego trafienia, sytuacja była całkiem normalna.</p>
      <p>Koncert mistrzów Niemiec rozpoczął Benjamin Pavard w 11. minucie, gdy delikatnie musnął piłkę lecącą do bramki po strzale Joshuy Kimmicha. A potem Fortuna w zasadzie gola strzeliła sobie sama, gdy bramkarz gospodarzy Zack Steffen wybił piłkę prosto pod nogi rywala. Piłka trafiła do będącego na skrzydle Gnabry’ego, ten dograł ją w pole karne. Akcję zakończył Corentin Tolisso.</p>
      <p>W 34. minucie było "po meczu". Thomas Mueller krótko zgrał piłkę tuż przed bramką do Serge’a Gnabry’ego, a skrzydłowy dobił gospodarzy.</p>
      <p>
        <b>Zobacz wideo: kosmiczna passa Lewandowskiego</b>
      </p>
      <p>Robert Lewandowski od początku był aktywny, ale nie miał jakichś wielkich bramkowych szans. Czaił się w polu karnym, był pod grą, ale bez wielkiego rezultatu. I tak dał jednak popis geniuszu, w pierwszej połowie na lewej stronie sam ograł trzech rywali, a potem zagrał zewnętrznym podbiciem, wzdłuż bramki do Gnabry’ego. Niemiec zabrał mu kapitalną asystę, bo huknął tylko w słupek.</p>
      <p>W 65. minucie Polak główkował z piątego metra Zack Steffen popisał się jednak refleksem i przeniósł piłkę nad poprzeczką. Pięć minut później Lewandowski dograł piłkę do Philippe Coutinho, a Brazylijczyk już mu asysty nie ukradł. Z bliska podwyższył rezultat na 4:0. </p>
      <p>Kapitan reprezentacji Polski strzelał gole w każdym z 11 meczów od początku sezonu, jest pierwszym piłkarzem w historii Bundesligi, który tak udanie wszedł w sezon. Gdyby strzelił w sobotę gola, wyrównałby też swój własny rekord kolejnych meczów z golem. W sezonie 2012/13 strzelał gole w 12 kolejnych meczach (tyle że nie od początku sezonu). Wtedy jego serię przerwała właśnie... Fortuna Duesseldorf. </p>
      <p>Brak gola w sobotnim spotkaniu nie przeszkodził oczywiście Polakowi w utrzymaniu prowadzenia w klasyfikacji najlepszych strzelców tego sezonu. Snajper Bayernu ma 16 goli. </p>
      <p>A swoją piękną serię rozpoczął nowy (zapewne tymczasowy) trener Bayernu <a href="https://sportowefakty.wp.pl/pilka-nozna/hansi-flick">Hansi Flick</a>. Niedawny asystent Niko Kovaca wygrał trzeci mecz, w żadnym z nich jego piłkarze nie stracili gola.</p>
      <p>W drużynie gospodarzy od pierwszej minuty zagrał <a href="https://sportowefakty.wp.pl/pilka-nozna/dawid-kownacki">Dawid Kownacki</a>. Walczył, starał się, ale w starciu z mistrzem - jak jego koledzy - wiele nie mógł zdziałać. Choć miał swoją szansę. Tuż po przerwie ruszył z kontrą, strzelił z kilkunastu metrów prosto w Neuera. Być może mógł tamtą akcję rozwiązać lepiej, bo z prawej strony miał świetnie ustawionego kolegę. </p>
      <p><b>Fortuna Duesseldorf - Bayern Monachium 0:4 (0:3) </b><br/>0:1 - Benjamin Pavard 11<br/>0:2 - Corentin Tolisso 27<br/>0:3 - Serge Gnabry 34<br/>0:4 - Philippe Coutinho 70 </p>
      <p><b>Fortuna Duesseldorf: </b>Zack Steffen - Matthias Zimmermann, Kaan Ayhan, Kasim Nuhu, Niko Giesselman -Oliver Fink (Marcus Suttner 66), Adam Bodzek, Alfredo Morales, Dawid Kownacki (Marcel Sobottka 79), Erik Thommy (Jean Zimmer 87) - Rouwen Hennings</p>
      <p><b>Bayern Monachium:</b> Manuel Neuer - Benjamin Pavard, Javi Martinez, David Alaba, Alphonso Davies - Joshua Kimmich, Corentin Tolisso (Thiago Alcantara 71), Philippe Coutinho, Serge Gnabry (Ivan Perisić 63), Thomas Mueller - Robert Lewandowski</p>
      <p>Żółte kartki: Hennings - Martinez</p>
      <p>----</p>
      <p>
        <b>Inne wyniki meczów z godziny 15.30 </b>
      </p>
      <p>Union Berlin - Borussia M'gladbach 2:0 (1:0)<br/>1:0 - Anthony Ujah 15<br/>2:0 - Sebastian Andersson 90+1 </p>
      <p><b>Bayer Leverkusen - SC Freiburg 1:1 (1:1)<br/></b>0:1 - Lucas Hoeler 5<br/>1:1 - Moussa Diaby 36</p>
      <p><b>Eintracht Frankfurt - Vfl Wolfsburg 0:2 (0:1)<br/></b>0:1 - Wout Weghorst 19<br/>0:2 - Joao Victor 65</p>
      <p><b>Werder Brema - Schalke 04 Gelsenkirchen 1:2 (0:1) </b><br/>0:1 - Amine Harit 43<br/>0:2 - Benito Raman 53<br/>1:2 - Yuya Osako 80</p>
      <p>WP SportoweFakty</p>
    </article>
  </body>
</html>