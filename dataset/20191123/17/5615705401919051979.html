<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204828-rosiya-sfalsifikuvala-vtruchannya-ukrayini-u-vibori-v-ssha-new-york-times"/>
    <meta property="og:site_name" content="Mind UA"/>
    <meta property="article:published_time" content="2019-11-23T17:40:00+00:00"/>
    <meta property="og:title" content="Росія сфальсифікувала втручання України у вибори в США – New York Times"/>
    <meta property="og:description" content="РФ надавала сфабриковані дані українським і російським бізнесменам, а ті – політикам і журналістам США"/>
  </head>
  <body>
    <article>
      <h1>Росія сфальсифікувала втручання України у вибори в США – New York Times</h1>
      <h2>РФ надавала сфабриковані дані українським і російським бізнесменам, а ті – політикам і журналістам США</h2>
      <address>
        <time datetime="2019-11-23T17:40:00+00:00">23 Nov 2019, 17:40</time>
      </address>
      <p>Упродовж кількох років Росія вела кампанію, спрямовану на те, щоб перекласти відповідальність за втручання РФ у вибори в США в 2016 році на Україну. Про це пише видання <a href="https://www.nytimes.com/">The New York Times.</a></p>
      <p>За його даними, співробітники розвідки РФ передавали фальсифіковані дані про «втручання» України російським і українським бізнесменам. Своєю чергою, ті надавали їх американським політикам і журналістам.</p>
      <p>Згодом ця підроблена інформація дійшла до оточення президента США Дональда Трампа.</p>
      <p>Його помічники спробували використати її для захисту Трампа під час <a href="https://mind.ua/news/20202459-spiker-palati-predstavnikiv-ssha-zayavila-pro-pochatok-proceduri-impichmentu-trampa">підготовки демократами імпічменту</a>. Зокрема, адвокат глави Білого дому Рудольф Джуліані заявляв про докази українського втручання у вибори США.</p>
      <p>Нагадаємо: раніше під час свідчень саме колишня радниця Трампа по Росії <a href="https://mind.ua/news/20204779-eksradnicya-trampa-nazvala-ukrayinske-vtruchannya-u-vibori-v-ssha-vigadkoyu">Фіона Гілл розкритикувала</a> поширений ним же «вигаданий наратив», за яким Україна нібито втручалась в американські вибори. Також вона упевнено заявила про поширення теорії змови і «політично мотивованої брехні», яка служить інтересам Кремля. На її думку, поширення неправдивої інформації відбулося, ймовірно, в ході кампанії, що проводиться російськими службами безпеки.</p>
      <p>Своєю чергою, представники американських спецслужб на секретному брифінгу повідомили сенаторам та їхнім помічникам про кампанію Москви щодо фальсифікації доказів злому Україною серверів Демократичної партії в 2016 році. Вона тривала декілька років, пише The New York Times з посиланням на трьох американських посадовців.</p>
      <p>Видання додає, що секретний брифінг був також присвячений розвитку російської тактики втручання, зокрема, зростанню можливостей РФ ретельніше приховувати проведення таких операцій. Американські спецслужби вважають, що Москва може подвоїти свої зусилля під час виборчої кампанії 2020 року.</p>
      <p>Демократи в Конгресі продовжують розслідування про можливе зловживання владою з боку президента Трампа, вважаючи, що він намагався використовувати іноземний уряд для того, щоб вплинути на результат президентських виборів 2020 року. Критики Трампа вважають, що він скористався своїм становищем, щоб натиснути на президента України Володимира Зеленського і погрожував призупинити фінансову допомогу Україні, якщо в Україні не оголосять про проведення розслідування проти його політичного опонента Джо Байдена. </p>
      <related>
        <h4>Також читайте</h4>
        <a href="https://mind.ua/news/20204834-derzhdep-vidnosini-vashingtona-i-moskvi-zalezhat-vid-dotrimannya-minskih-ugod"/>
        <a href="https://mind.ua/news/20204831-u-zhovtni-v-ispaniyi-zatrimali-rosiyanina-i-ukrayincya-u-spravi-pro-vtruchannya-v-katalonsku-krizu"/>
        <a href="https://mind.ua/news/20204827-misiya-mvf-zavershila-vizit-v-ukrayinu-ta-vidznachila-progres-u-pidgotovci-programi"/>
      </related>
    </article>
  </body>
</html>