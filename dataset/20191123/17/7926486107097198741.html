<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012784/%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D9%86%D9%87%D8%A7%D8%AF%D9%87%D8%A7%DB%8C-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%A7%D8%B2-%D9%BE%D9%88%D9%84-%DA%A9%D8%B4%D9%88%D8%B1%D9%87%D8%A7%DB%8C-%DA%A9%D9%85%DA%A9-%DA%A9%D9%86%D9%86%D8%AF%D9%87-%D8%B3%D9%88%D8%A1-%D8%A7%D8%B3%D8%AA%D9%81%D8%A7%D8%AF%D9%87"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T17:16:43+00:00"/>
    <meta property="og:title" content="انصارالله: نهادهای بین‌المللی از پول کشورهای کمک‌کننده سوء استفاده می‌کنند"/>
    <meta property="og:description" content="رئیس کمیته عالی انقلاب یمن اعلام کرد که نهادهای بین‌المللی فعال در این کشور از پول‌های کشورهای کمک‌کننده سوء استفاده می‌کنند."/>
  </head>
  <body>
    <article>
      <h1>انصارالله: نهادهای بین‌المللی از پول کشورهای کمک‌کننده سوء استفاده می‌کنند</h1>
      <address>
        <time datetime="2019-11-23T17:16:43+00:00">23 Nov 2019, 17:16</time>
      </address>
      <p>
        <i>رئیس کمیته عالی انقلاب یمن اعلام کرد که نهادهای بین‌المللی فعال در این کشور از پول‌های کشورهای کمک‌کننده سوء استفاده می‌کنند.</i>
      </p>
      <p>به گزارش مشرق، «<b>محمد علی الحوثی</b>» رئیس کمیته عالی انقلاب یمن و عضو شورای عالی سیاسی این کشور روز شنبه از نهادهای بین‌المللی به دلیل «سوء استفاده از پول‌های کشورهای کمک‌کننده» به شدت انتقاد کرد.</p>
      <blockquote>بیشتر بخوانید:<br/><a href="https://www.mashreghnews.ir/news/1012563/%D8%AE%D9%86%D8%AB%DB%8C-%D8%B4%D8%AF%D9%86-%D8%B9%D9%85%D9%84%DB%8C%D8%A7%D8%AA-%D8%A7%D9%84%D9%82%D8%A7%D8%B9%D8%AF%D9%87-%D8%AF%D8%B1-%DB%8C%D9%85%D9%86-%D8%A8%D9%87-%D8%AF%D8%B3%D8%AA-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87">خنثی شدن عملیات القاعده در <i>یمن</i> به دست نیروهای <i>انصارالله</i></a></blockquote>
      <p>الحوثی سازمان‌های بین‌المللی مستقر در یمن را به بازی با پول‌های کشورهای کمک‌کننده به این کشور متهم کرد و گفت که این نهادهای بین‌المللی مخالف تخصیص این پول‌ها به مردم یمن هستند.</p>
      <p>وی با بیان اینکه مدارک زیادی در خصوص هدر دادن این پول‌ها وجود دارد، گفت که سازمان ملل برای اطلاع از این مساله، باید کمیته‌ای حقیقت‌یاب تشکیل دهد.</p>
      <p>سازمان ملل ۳۰ مرداد گذشته هشدار داده بود، در صورتی که یک میلیارد دلار تعهدات مالی جامعه بین الملل پرداخت نشود، ۲۲ طرح کمک رسانی در یمن متوقف خواهد شد.</p>
      <p>سازمان ملل از وضعیت یمن که مردم آن پنج سالی است با گرسنگی و قحطی دست و پنجه نرم می‌کنند، به عنوان بزرگترین فاجعه بشری در جهان یاد کرده است.</p>
      <p>سال گذشته تعدادی از کشورهای جهان متعهد شدند دو میلیارد و ۶۰۰ میلیون دلار برای کمک به کشور جنگ زده یمن بپردازند، اما «لیز گراند» هماهنگ کننده کمک‌های بشردوستانه یمن می‌گوید تنها نیمی از این کمک‌ها پرداخته شده است.</p>
      <p>منبع: فارس</p>
    </article>
  </body>
</html>