<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/frolunda-avgjorde-pa-sju-minuter/"/>
    <meta property="og:site_name" content="DN.SE"/>
    <meta property="article:published_time" content="2019-11-23T17:32:11+00:00"/>
    <meta property="og:title" content="Frölunda avgjorde på sju minuter"/>
    <meta property="og:description" content="I två och en halv period bjöd bottenlaget Linköping upp till en rysare mot SHL:s tvåa Frölunda. Då svarade gästerna för tre raka mål."/>
  </head>
  <body>
    <article>
      <h1>Frölunda avgjorde på sju minuter</h1>
      <address><time datetime="2019-11-23T17:32:11+00:00">23 Nov 2019, 17:32</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>I två och en halv period bjöd bottenlaget Linköping upp till en rysare mot SHL:s tvåa Frölunda.<br/>Då svarade gästerna för tre raka mål.<br/>På mindre än sju minuter förvandlades 1–1 till 4–1 för göteborgarna.</b>
      </p>
      <p>Efter fyra raka segrar skakade tidigare jumbon Linköping även serieledaren Örebro på bortaplan i torsdags – men förlorade knappt i en rysare med 1–2.</p>
      <p>Nu väntade ytterligare ett topplag – tabelltvåan Frölunda som hade vunnit två av de tre senaste omgångarna och närmast en överkörning av Leksand med 7–1.</p>
      <p><b>I en mycket fartfylld</b> och händelserik tillställning såg två täta målvakter till att ingen nolla spräcktes förrän efter halva matchen.</p>
      <p>Först att överlistas av burväktarna blev hemmalagets Jonas Gustavsson – då 17-åriga jättelöftet Lucas Raymond sprätte upp pucken i nättaket från nära håll.</p>
      <p>Bara en dryg minut senare tvingades även gästernas Niklas Rubin kapitulera. Joe Whitney kämpade till sig en puck vid sargen och fintade helt fri bort målvakten.</p>
      <p>– Ännu en hård match, det kommer bara att vara sådana framöver. Vi är redo för det och kommer att kämpa. Vi spelar en stabil match så här långt, det behöver vi fortsätta med, sade östgötarnas målskytt i C More.</p>
      <p><b>Bästa lägena</b> att näta annars hade frispelade Axel Ottosson i LHC och Frölundas Jacob Peterson – där Rubin och Gustavsson presterade vassa parader och höll siffrorna nere.</p>
      <p>Den spännande kampen fortsatte i sista perioden – innan Frölunda blixtrade till ordentligt.</p>
      <p>På mindre än sju minuter tryckte göteborgarna in tre raka mål genom Samuel Fagemo, Lucas Raymond och Max Friberg i öppen bur.</p>
      <p><b>Sedan var mötet</b> förstås avgjort. Frölunda har därmed 8–1 på två matcher mot Linköping i höst, samt fem raka segrar mot östgötarna.</p>
      <p>Och efter andra raka förlusten är LHC farligt nära sistaplatsen i SHL igen – trots att spelet på isen till stora delar visade något helt annat på lördagen.</p>
      <p>
        <a href="https://www.dn.se/sport/ishockey/oskarshamns-skrall-fick-jubla-mot-farjestad/">Läs mer: Oskarshamns skräll – fick jubla mot Färjestad</a>
      </p>
    </article>
  </body>
</html>