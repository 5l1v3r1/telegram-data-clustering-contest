<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201035/%D8%A8%D8%B1%DA%AF%D8%B2%D8%A7%D8%B1%DB%8C-%D9%87%D9%85%D8%A7%DB%8C%D8%B4-%D9%85%D9%84%DB%8C-%D8%AF%D8%B1%D8%AE%D8%AA%DA%A9%D8%A7%D8%B1%DB%8C-%D8%AF%D8%B1-%DB%B1%DB%B4-%D8%A2%D8%B0%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-23T17:16:30+00:00"/>
    <meta property="og:title" content="برگزاری همایش ملی درختکاری در ۱۴ آذر"/>
    <meta property="og:description" content="ایسنا/گیلان مدیرکل منابع طبیعی گیلان با بیان اینکه همایش ملی درختکاری را در ۱۴ آذرماه برگزار خواهیم کرد، گفت: از ۱۴ آذر به پیشواز روز درختکاری در ۱۵ اسفند می رویم."/>
  </head>
  <body>
    <article>
      <h6 class="kicker">مدیرکل منابع طبیعی گیلان خبر داد</h6>
      <h1>برگزاری همایش ملی درختکاری در ۱۴ آذر</h1>
      <address><time datetime="2019-11-23T17:16:30+00:00">23 Nov 2019, 17:16</time> by <a rel="author">طاهره رفعتی</a></address>
      <p>ایسنا/گیلان مدیرکل منابع طبیعی گیلان با بیان اینکه همایش ملی درختکاری را در ۱۴ آذرماه برگزار خواهیم کرد، گفت: از ۱۴ آذر به پیشواز روز درختکاری در ۱۵ اسفند می رویم.</p>
      <p>محسن یوسف پور در نشست با تشکل های مردم نهاد زیست محیطی و منابع طبیعی، درختکاری در عرصه ها را یکی از ماموریت های سازمانی اداره کل منابع طبیعی و آبخیزداری استان گیلان دانست و اظهار کرد: امسال برای نخستین بار در پاییز درختکاری خواهیم کرد.</p>
      <p>وی با بیان اینکه درختکاری معمولا در ماه های بهمن و اسفند انجام می شود، تصریح کرد: زمانی که درختان جنگلی در خواب به سر می برند، می توانیم آنها را بدون آسیب به طبیعت منتقل کنیم، اما خواب رفتگی درختان و نهال ها از آبان و آذر آغاز می شود و باید نهایت استفاده را از این زمان ببریم.</p>
      <p>مدیرکل منابع طبیعی و آبخیزداری گیلان با اشاره به شرایط ویژه جنگل های هیرکانی، افزود: در فرهنگ سازمانی ما ماه اسفند ماه درختکاری است، اما با توجه به توپوگرافی جنگل های شمال کشور و کوهستانی بودن منطقه نمی توانیم در این ماه درختکاری خوب و موثری در سطح وسیع انجام دهیم. در واقع بردن نهال به بالادست و کاشت نهاد در برف بسیار سخت است لذا این تصمیم در سطح سازمان جنگل ها گرفته شد که درختکاری را از پاییز آغاز کنیم.</p>
      <p>یوسف پور با بیان اینکه همایش ملی درختکاری را در ۱۴ آذرماه برگزار خواهیم کرد، گفت: از ۱۴ آذر به پیشواز روز درختکاری می رویم و ۱۵ اسفند پایان درختکاری است، زیرا در فروردین ماه عملا درختان بیدار می شوند و شکوفه دهی می کنند لذا درختکاری در ایام باقی مانده به بهار زیاد موفقیت آمیز نخواهد بود.</p>
      <p>وی خواب رفتگی درختان را یک اصطلاح عام دانست؛ نه علمی و یادآور شد: درختان خزان را طی می کنند و دوباره شکوفه می زنند لذا همه استان ها درگیر طرح درختکاری در ۱۴ آذر هستند تا بتوانیم با یک انسجام و ساماندهی خوب کاری و سازمانی درختکاری کمی تر و کیفی تری را به انجام برسانیم و در این میان استان های گیلان، مازندران و گلستان ویژه هستند.</p>
      <p>مدیرکل منابع طبیعی گیلان با بیان اینکه همه ادارات کل منابع طبیعی متعهد به نهال کاری در سطوح مشخص هستند، گفت: مادامی که جنگل کاری در یک عرصه موفقیت آمیز نباشد، نباید عرصه جدیدی را درختکاری کنیم. این در حالی است که بسیاری از عرصه هایی که در گذشته نهال کاری شده تنها نام جنگل کاری را یدک می کشند و موفق نیستند لذا با موافقت سازمان جنگل ها مقرر شد درختکاری در سطوح ناموفق نیز انجام شود.</p>
      <p>یوسف پور عوامل اقلیمی و اجتماعی عدم موفقت درختکاری را برشمرد و اضافه کرد: برخی از سطوح جنگل کاری شده به واسطه خشکی هوا، وضعیت خاک، چرای دام و... نیاز به ترمیم دارند. همچنین گاهی جنگل های طبیعی نیز دچار تخریب می شوند(مخروبه) و نیازمند غنی سازی هستند لذا سطح جنگل کاری اضافه نمی شود، اما اگر در فضاهای باز و نواحی بین جنگل و مرتع جنگل کاری کنیم، توسعه جنگل اتفاق می افتد.</p>
      <p>وی با تاکید بر لزوم مشارکت ذی نفعان در طرح های جنگل کاری و حفاظتی، خاطرنشان کرد: لازمه مشارکت در حفاظت از جنگل ذی نفع شدن جنگل نشینان است لذا به زودی ساز و کار مشارکت ذی نفعان در طرح های جنگل کاری و حفاظتی اجرایی خواهد شد. در واقع افرادی حاشیه جنگل باید در برابر درآمدی که از طرح های گردشگری داخل جنگل کسب می کنند، از عرصه های ما حفاظت کنند.</p>
      <p>این مقام مسئول با بیان اینکه همه دستگاه ها براساس قانون باید در امر حفاظت از عرصه های منابع طبیعی مشارکت کنند، متذکر شد: زمانی می توانیم به درستی از جنگل های هیرکانی حفاظت کنیم که راه مشارکت مردمی را برای حفظ جنگل پیدا کنیم. یگان حفاظت اداره کل منابع طبیعی و آبخیزداری استان با فرصت طلبان و تجاوزان و قاچاقچیان برخورد می کند، اما برخی از مردم ناآگاهانه به جنگل ضربه می زنند.</p>
      <p>مدیرکل منابع طبیعی گیلان نهال کاری مشارکتی توسط تشکل های دوستدار طبیعت را یکی از اقدامات سازمان جنگل ها دانست و تصریح کرد: صرف کاشت درخت کفایت نمی کند و باید نگهداری شود. اگر جنگل نشینان را ذی نفع کنیم دیگر نمی توانند بدون جنگل زندگی خود را بچرخانند و لذا از عرصه ها حفاظت می کنند.</p>
      <p>وی با بیان اینکه اجازه نداریم جنگل های هیرکانی را از دست دهیم، افزود: ۱۴ آذر تبدیل به نقطه عطفی در حفاظت مشارکتی از عرصه های منابع طبیعی خواهد شد. امروزه بسیاری از همیاران طبیعت که افراد بومی و محلی هستند از طریق تلفن گویای ۱۵۰۴ وضعیت تصرف اراضی و قاچاق چوب را اطلاع رسانی می کنند لذا همیاران طبیعت به دو دسته همیاران مروجی و همیاران حفاظتی تقسیم می شود و یگان حفاظت برای همیاران حفاظتی کارت صادر کرده و قرق بانان از بین این افراد انتخاب می شوند.</p>
      <p>یوسف پور ۱۴ آذر را اوج درختکاری در استان دانست و عنوان کرد: از دی ماه شرایط برای نهال کاری کمتر مهیا می شود و جابجایی نهال ها در اواخر زمستان و اوایل بهار که فصل رویش است به نهال استرس وارد می کند و تلفات نهال بسیار بالاست لذا از فرصت ۱۴ آذر برای نهال کاری مشارکتی در بخش دولتی و غیر دولتی استفاده خواهیم کرد.</p>
      <p>وی با بیان اینکه مدیریت پایدار جایگزین طرح های جنگل داری خواهد شد، اظهار کرد: در طرح های جنگل داری ۵۰ سال درختان را بریدیم و از چوب آنان استفاده کردیم و سپس جنگل جایگزین کاشتیم، اما این مدیریت پایدار نیست، زیرا در مدیریت پایدار تلاش می شود کار حفاظت توسط ذی نفعان انجام شود.</p>
      <p>مدیرکل منابع طبیعی گیلان کشت پاییزه را جزو برنامه های سازمان جنگل ها دانست که سالانه انجام می شود و گفت: نهال کاری در ۱۴ آذر توسط مردم انجام خواهد شد لذا گونه های پیشگام از جمله توسکا، بلوط، زبان گنجشک، افرا و پلت را می کاریم.</p>
      <p>این مقام مسئول با بیان اینکه اگر می خواهیم سرسبزی گیلان حفظ شود باید در طرح های حفاظتی مستقل از اعتبارات دولتی عمل کنیم، یادآور شد: جنگل نمی تواند منتظر اعتبارات دولتی بماند و باید از گره زدن جنگل به اعتبارات دولتی پرهیز کنیم.</p>
      <p>وی از ورود یک میلیون و ۱۵۰ هزار اصله نهال به طبیعت همزمان با ۱۴ آذر خبر داد و خاطرنشان کرد: این نهال ها که جدا از نهال های صنوبر سالانه است، در ۳۳۰۰ هکتار کاشته خواهد شد.</p>
      <p>انتهای پیام</p>
    </article>
  </body>
</html>