<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2582473/na-ternopilsini-vid-vil-infikovanih-materiv-narodilosa-11-ditej"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-23T17:07:00+00:00"/>
    <meta property="og:title" content="На Тернопільщині від ВІЛ-інфікованих матерів народилося 11 дітей"/>
    <meta property="og:description" content="У регіоні спостерігається негативна тенденція щодо цього небезпечного захворювання"/>
  </head>
  <body>
    <article>
      <h1>На Тернопільщині від ВІЛ-інфікованих матерів народилося 11 дітей</h1>
      <address><time datetime="2019-11-23T17:07:00+00:00">23 Nov 2019, 17:07</time> by <a rel="author">Олег Давибіда</a></address>
      <p>
        <i>Ситуація з кількістю хворих на ВІЛ/СНІД на Тернопільщині змушує хвилюватися епідеміологів. Цього року в області виявили 93 випадки ВІЛ-інфекції.</i>
      </p>
      <p>Як інформує "<a href="https://zz.te.ua/na-ternopil-shchyni-narodylosia-11-ditey-vid-vil-infikovanykh-materiv/">За Збручем</a>", в регіоні спостерігається негативна тенденція щодо цього небезпечного захворювання.</p>
      <p>Цьогоріч на Тернопільщині народилось 11 дітей від ВІЛ-інфікованих матерів. Одній дитині встановлено діагноз ВІЛ-інфекція.</p>
      <p>Майже у половини носіїв ВІЛ-інфекції діагностували СНІД. Найбільше таких хворих у Тернополі, Збаразькому, Кременецькому та Чортківському районах. Жодного хворого на СНІД не зареєстровано у Бучацькому, Зборівському, Підволочиському та Шумському районі, – повідомляють в управлінні охорони здоров’я ОДА. Основний вік інфікованих 30-39 років.</p>
      <p>"За останні роки щорічно збільшується кількість вперше виявлених випадків на фоні практично однакової кількості обстежених. Так, якщо за 10 місяців 2017 року в області було проведено 35996 обстежень на ВІЛ та виявлено 77 випадків ВІЛ-інфекції, за аналогічний період 2018 року при проведені 33800 обстежень було виявлено 85 нових випадків ВІЛ-інфікування,то за період 2019 року в області при 34275 обстеженнях виявлено 93 випадки ВІЛ-інфекції. Серед зареєстрованих випадків у 39,8% пацієнтів встановлено діагноз СНІД. У 78,8% випадків СНІД встановлено одночасно при обстеженні. Випадки ВІЛ-інфекції виявлені та зареєстровані практично в усіх районах області".</p>
      <p>СНІД молодіє, – із занепокоєнням констатують лікарі. Небезпечну інфекцію виявляють навіть у осіб 15-19 років. В основному захворювання передається статевим шляхом, є випадки інфікування через зараження крові.</p>
    </article>
  </body>
</html>