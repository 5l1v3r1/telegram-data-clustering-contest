<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/593961/%E0%A6%95%E0%A6%BE%E0%A6%B0-%E0%A6%B9%E0%A6%BE%E0%A6%A4%E0%A7%87-%E0%A6%B8%E0%A6%BF%E0%A6%B0%E0%A6%BF%E0%A6%AF%E0%A6%BC%E0%A6%BE%E0%A6%B0-%E0%A6%A4%E0%A7%87%E0%A6%B2-%E0%A6%B8%E0%A6%AE%E0%A7%8D%E0%A6%AA%E0%A6%A6%E0%A7%87%E0%A6%B0-%E0%A6%A8%E0%A6%BF%E0%A6%AF%E0%A6%BC%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%A3"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T17:55:00+00:00"/>
    <meta property="og:title" content="কার হাতে সিরিয়ার তেল সম্পদের নিয়ন্ত্রণ?"/>
    <meta property="og:description" content="মধ্যপ্রাচ্যের যুদ্ধবিধ্বস্ত দেশ সিরিয়ার তেল সম্পদ নিয়ে সম্প্রতি কথা বলেছেন যুক্তরাষ্ট্রের প্রেসিডেন্ট ডোনাল্ড ট্রাম্প। তিনি বলেছেন, তার প্রত্যাশা মার্কিন সেনারা যতদিন সিরিয়ায় আছে ততদিন সেখানকার তেল বিক্রি থেকে প্রতি মাসে ওয়াশিংটনের কয়েক মিলিয়ন ডলার লাভ হবে। এর জবাবে সিরিয়ার..."/>
  </head>
  <body>
    <article>
      <h1>কার হাতে সিরিয়ার তেল সম্পদের নিয়ন্ত্রণ?</h1>
      <address><time datetime="2019-11-23T17:55:00+00:00">23 Nov 2019, 17:55</time> by <a rel="author">বিদেশ ডেস্ক</a></address>
      <p>
        <b>মধ্যপ্রাচ্যের যুদ্ধবিধ্বস্ত দেশ সিরিয়ার তেল সম্পদ নিয়ে সম্প্রতি কথা বলেছেন যুক্তরাষ্ট্রের প্রেসিডেন্ট ডোনাল্ড ট্রাম্প। তিনি বলেছেন, তার প্রত্যাশা মার্কিন সেনারা যতদিন সিরিয়ায় আছে ততদিন সেখানকার তেল বিক্রি থেকে প্রতি মাসে ওয়াশিংটনের কয়েক মিলিয়ন ডলার লাভ হবে। এর জবাবে সিরিয়ার প্রেসিডেন্ট বাশার আল আসাদ অভিযোগ করেছেন, যুক্তরাষ্ট্র আসলে সিরিয়ার তেল চুরি করছে। অন্যদিকে আসাদের ঘনিষ্ঠ মিত্র রাশিয়া এটিকে 'আন্তর্জাতিক রাষ্ট্রীয় দস্যুতা' হিসেবে আখ্যায়িত করেছে। এমন পরিস্থিতিতে প্রশ্ন উঠেছে, সিরিয়ার তেল সম্পদ আসলে এখন কার নিয়ন্ত্রণে? এ থেকে কে কীভাবে লাভবান হচ্ছে?</b>
      </p>
      <figure>
        <img src="http://cdn.banglatribune.com/contents/cache/images/1150x0x1/uploads/media/2019/11/23/1170d2a27f073a62921401f1600ed156-5dd9733d07017.jpg"/>
      </figure>
      <p>২০১৯ সালের অক্টোবরে উত্তর সিরিয়া থেকে মার্কিন সামরিক উপস্থিতি প্রত্যাহারের ঘোষণা দিয়েছিলেন ট্রাম্প। তবে একই সময়ে তিনি জানিয়েছিলেন, প্রত্যাহারের পরও ৫০০-এর মতো সেনা সিরিয়ায় থেকে যাবে। তাদের কাজ হবে কুর্দি নেতৃত্বধীন বাহিনীর সঙ্গে মিলে উত্তর সিরিয়ার তেলক্ষেত্রগুলো পাহারা দেওয়া। এসব তেলক্ষেত্রের তেল বিক্রির আয় থেকে কুর্দিরাই এখন প্রধানত লাভবান হচ্ছে।</p>
      <p>যুক্তরাষ্ট্রের প্রতিরক্ষামন্ত্রী মার্ক এসপার বলেছেন, মার্কিন সেনারা সেখানে শুধু আইএস জঙ্গিদের ঠেকানোর জন্যই অবস্থান করছে না, তারা একইসঙ্গে রাশিয়া ও সিরিয়ার সরকারি বাহিনীর বিরুদ্ধেও সেখানে পাহারা দিচ্ছে। অন্যদিকে সিরিয়া ও রাশিয়া চাইছে উত্তর সিরিয়ার তেলক্ষেত্রগুলো পুনর্দখল করতে। ২০১৮ সালে মস্কো ও দামেস্কের মধ্যে একটি জ্বালানি সহযোগিতা চুক্তি হয়েছে। এই চুক্তির ফলে সিরিয়ার তেল ও গ্যাসক্ষেত্র উন্নয়নের অধিকার পেয়েছে রাশিয়া। এই পটভূমিতেই প্রেসিডেন্ট ট্রাম্প মার্কিন সেনারা যেসব তেলক্ষেত্র পাহারা দিচ্ছে সেগুলোতে যুক্তরাষ্ট্রের স্বার্থ সুরক্ষার ওপর জোর দিয়েছেন।</p>
      <p>
        <b>সিরিয়া কী পরিমাণ তেল উৎপাদন করে</b>
      </p>
      <p>সিরিয়ায় তেলের মজুত মধ্যপ্রাচ্যের অন্যান্য দেশের সঙ্গে তুলনা করলে খুব বেশি নয়। তারপরও দেশটির সরকারি আয়ের একটা বড় উৎস এই তেল-গ্যাস। ২০১৮ সালে দেশটির তেলের মজুত ছিল আনুমানিক আড়াই বিলিয়ন ব্যারেল। এর বিপরীতে সৌদি আরবের মজুত ছিল ২৯৭ বিলিয়ন ব্যারেল। ইরানের মজুত ছিল ১৫৫ বিলিয়ন ব্যারেল এবং ইরাকের ১৪৭ বিলিয়ন ব্যারেল। সিরিয়ার বেশিরভাগ তেলক্ষেত্র উত্তরাঞ্চলের দেইর আল-জর প্রদেশ এবং উত্তর-পূর্বের হাসাকাহ প্রদেশের কাছে অবস্থিত। কিন্তু ২০১১ সালে যুদ্ধ শুরু হওয়ার পর দেশটির তেলের উৎপাদন পড়ে যায়। ২০০৮ সালে সিরিয়া ৪ লাখ ৬ হাজার তেল উৎপাদন করতো প্রতিদিন। এটি ব্রিটিশ পেট্রোলিয়াম স্ট্যাটিসটিক্যাল রিভিউ-র হিসাব। ২০১১ সালে সিরিয়ার তেল উৎপাদন দৈনিক তিন লাখ ৫৩ হাজার ব্যারেলে নেমে আসে। ২০১৮ সালে এটি দৈনিক মাত্র ২৪ হাজার ব্যারেলে নেমে আসে। অর্থাৎ সিরিয়ার তেল উৎপাদন প্রায় ৯০ শতাংশ কমে গেছে।</p>
      <figure>
        <img src="http://cdn.banglatribune.com/contents/cache/images/1150x0x1/uploads/media/2019/11/23/b21bfc260efddb1bebb7ce46d49a657f-5dd9733cde5b2.jpg"/>
      </figure>
      <p>
        <b>তেল উৎপাদনের ওপর নিয়ন্ত্রণ হারিয়েছে দামেস্ক</b>
      </p>
      <p>সিরিয়ার আসাদ সরকার দেশটির বেশিরভাগ তেলক্ষেত্রের ওপর তাদের নিয়ন্ত্রণ হারিয়েছে। প্রথমে এগুলোর নিয়ন্ত্রণ চলে যায় সরকারবিরোধী বিদ্রোহী গোষ্ঠীগুলোর হাতে। এরপর গৃহযুদ্ধ যখন তীব্র রূপ নেয় তখন এগুলোর নিয়ন্ত্রণ চলে যায় আইএস জঙ্গিদের হাতে। ২০১৪ সাল নাগাদ সিরিয়ার পূর্বাঞ্চলের বেশিরভাগ তেলক্ষেত্র নিয়ন্ত্রণ করতো আইএস। এর মধ্যে দেইর আল-জর প্রদেশের বড় তেলক্ষেত্র আল-ওমরও ছিল। আইএসের আয়ের একটা বড় উৎস ছিল সিরিয়ার তেলক্ষেত্রগুলো। যুক্তরাষ্ট্রের প্রতিরক্ষা দফতরের হিসেব অনুযায়ী, ২০১৫ সালে তারা তেল বিক্রি করে পাচ্ছিল প্রতি মাসে প্রায় চার কোটি ডলার। তবে ২০১৭ সালে আইএস তেলক্ষেত্রগুলোর নিয়ন্ত্রণ হারায়। এবার এগুলোর নিয়ন্ত্রণ চলে যায় মার্কিন মদতপুষ্ট এবং কুর্দি সশস্ত্র গোষ্ঠী সিরিয়ান ডেমোক্রেটিক ফোর্সেস (এসডিএফ)-এর হাতে। সিরিয়ায় মার্কিন বিমান হামলাতেও দেশটির তেলক্ষেত্রগুলোর বড় ধরনের ক্ষয়ক্ষতি হয়েছে। আইএস যেন তেল বিক্রি করে আয় করতে না পারে সেজন্যে যুক্তরাষ্ট্র এসব হামলা চালিয়েছিল। তবে যখন আইএস বুঝতে পারে, তেলক্ষেত্রগুলো তাদের হাতছাড়া হয়ে যাচ্ছে তখন তারাও এগুলোর অবকাঠামো প্রায় ধ্বংস করে দেয়।</p>
      <figure>
        <img src="http://cdn.banglatribune.com/contents/cache/images/1150x0x1/uploads/media/2019/11/23/33a668851595c5241b6084a6197196cf-5dd9733ca9a7d.jpg"/>
      </figure>
      <p>
        <b>তেল বিক্রির অর্থ থেকে এখনও লাভবান কুর্দি বাহিনী</b>
      </p>
      <p>কুর্দিদের নেতৃত্বাধীন সিরিয়ান ডেমোক্রেটিক ফোর্সেস (এসডিএফ) উত্তর-পূর্ব সিরিয়ায় ফোরাত নদী বরাবর প্রধান তেল ক্ষেত্রগুলোর নিয়ন্ত্রণ পেতে শুরু করে ২০১৭ সালে। এসব তেলক্ষেত্রের আংশিক মেরামতও করেছে তারা। তেলের উৎপাদনও আংশিকভাবে চালু করেছে। যুক্তরাষ্ট্রের প্রতিরক্ষামন্ত্রীর একজন সহকারী জোনাথান হফম্যান সম্প্রতি বলেছেন, তেল বিক্রির অর্থ যুক্তরাষ্ট্রের কাছে আসছে না, এই অর্থ যায় সিরিয়ান ডেমোক্রেটিক ফোর্সেস (এসডিএফ)-এর কাছে। গবেষণা সংস্থা মিডলইস্ট ইনস্টিটিউটের সিনিয়র ফেলো চার্লস লিস্টার বলেন, ‘সিরিয়ার জাতীয় তেল সম্পদের প্রায় ৭০ শতাংশ এসডিএফ এবং তাদের মিত্র উপজাতীয় গোষ্ঠীগুলোর নিয়ন্ত্রণে। যদিও এগুলোর উৎপাদন যুদ্ধের আগে যে পর্যায়ে ছিল তার চেয়ে অনেক কম, তারপরও এসডিএফের আয়ের বিরাট উৎস এই তেল বিক্রির অর্থ।’</p>
      <p>সম্প্রতি তুরস্কের হামলার মুখে কুর্দিরা উত্তর সিরিয়ার অনেক এলাকার নিয়ন্ত্রণ হারিয়েছে। কিন্তু তারপরও ফোরাত নদীর পূর্ব তীরের বেশিরভাগ তেলক্ষেত্র এখনও তাদের হাতেই। সিরিয়ার আসাদ সরকার তেলক্ষেত্রগুলোর নিয়ন্ত্রণ ফিরে পেতে মরিয়া। কারণ এগুলো হাতছাড়া হওয়ায় তাদের এখন বিদেশ থেকে তেল আমদানি করতে হচ্ছে। কিন্তু যুক্তরাষ্ট্র ও ইউরোপীয় ইউনিয়নের নিষেধাজ্ঞার কারণে তাদের পক্ষে এখন তেল আমদানি করাও কঠিন হয়ে পড়েছে। সিরিয়ায় তেলের প্রধান সরবরাহকারী হচ্ছে ইরান। কিন্তু তেহরানের ওপর মার্কিন নিষেধাজ্ঞার মুখে দেশটির জন্য এখন ইরান থেকে তেল আনাও কঠিন হয়ে পড়েছে। সূত্র: <b>বিবিসি।</b></p>
      <footer>/এমপি/</footer>
    </article>
  </body>
</html>