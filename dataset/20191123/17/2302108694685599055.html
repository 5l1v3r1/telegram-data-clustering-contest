<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/principalul-suspect-in-cazul-asasinatului-jurnalistei-malteze-daphne-caruana-galizia-vrea-imunitate-ca-sa-le-spuna-anchetatorilor-tot-ce-stie.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T17:14:38+00:00"/>
    <meta property="og:title" content="Principalul suspect în cazul asasinatului jurnalistei malteze Daphne Caruana Galizia vrea imunitate ca să le spună anchetatorilor tot ce știe"/>
    <meta property="og:description" content="Principalul suspect în ancheta asupra asasinării jurnalistei malteze Daphne Caruana Galizia a cerut să i se asigure imunitatea în schimbul informaţiilor"/>
  </head>
  <body>
    <article>
      <h1> Principalul suspect în cazul asasinatului jurnalistei malteze Daphne Caruana Galizia vrea imunitate ca să le spună anchetatorilor tot ce știe </h1>
      <address><time datetime="2019-11-23T17:14:38+00:00">23 Nov 2019, 17:14</time> by <a rel="author">Redacția</a></address>
      <p>Principalul suspect în ancheta asupra asasinării jurnalistei malteze Daphne Caruana Galizia a cerut să i se asigure imunitatea în schimbul informaţiilor despre ceea ce el ştie în acest caz, au declarat sâmbătă surse apropiate dosarului pentru AFP, citată de<a href="https://www.agerpres.ro/politica-externa/2019/11/23/cazul-asasinarii-unei-jurnaliste-malteze-suspectul-vrea-imunitate-pentru-a-spune-ceea-ce-stie--408020"> Agerpres.ro.</a></p>
      <p>Yorgen Fenech a cerut să beneficieze de imunitate judiciară sâmbătă, în timp ce poliţia malteză continua să-l interogheze la sediul său despre presupusa lui implicare în asasinat.</p>
      <p>Potrivit unor surse poliţieneşti, omul de afaceri s-a plâns de dureri şi a fost transportat la spital pentru a primi îngrijiri. Starea sănătăţii sale nu a fost făcută publică pentru moment.</p>
      <p>Presupusul intermediar la originea arestării sale, un şofer de taxi şi cămătar de 41 de ani, identificat ca Melvin Theuma, a fost de asemenea spitalizat vineri după ce se plânsese de dureri. El a fost transportat la spital, dar eliberat după câteva ore şi readus la sediul poliţiei pentru a fi interogat.</p>
      <p>Suspectul, Yorgen Fenech a fost arestat miercuri pe iahtul său în timp ce încerca să fugă din arhipelagul mediteranean.</p>
      <p>El este considerat oficial drept o persoană care dispune de informaţii despre dosar, chiar dacă unele media şi familia jurnalistei îl prezintă ca pe un posibil comanditar al omorului.</p>
      <p>Acesta cere în prezent imunitate judiciară sau o formă de aranjament pentru a spune poliţiei ceea ce ştie despre asasinatul în care ar putea să fie implicate şi alte persoane.</p>
      <p>Decizia de a accepta sau nu cererea îi aparţine premierului maltez Joseph Muscat. Acesta i-a garantat deja imunitatea lui Melvin Theuma în schimbul unor informaţii verificate despre asasinat.</p>
      <p>Până în prezent, informaţiile furnizate i-au satisfăcut pe anchetatori, au declarat pentru AFP aceleaşi surse.</p>
      <p>Daphne Caruana Galizia a fost ucisă în explozia maşinii sale sub care fusese plasată o bombă în 16 octombrie 2017. Ea dezvăluise unele dintre părţile dintre cele mai întunecate ale vieţii politice malteze, vizându-l în special pe premier, pe care îl acuzase că ar fi făcut din Malta o „insulă mafiotă”.</p>
    </article>
  </body>
</html>