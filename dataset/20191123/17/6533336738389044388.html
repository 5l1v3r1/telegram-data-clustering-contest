<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/ldquo-pescecane-rdquo-ex-carlo-rossella-piacciono-sardine-219869.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-23T17:40:00+00:00"/>
    <meta property="og:title" content="C.rossella tifa per le sardine: salvini non mi garba - la copertina di panorama fu un eccesso di..."/>
    <meta property="og:description" content="AL “PESCECANE” (EX) CARLO ROSSELLA PIACCIONO LE SARDINE: “QUESTI RAGAZZI SONO VOLENTEROSI, GIOIOSI, IMPROVVISATORI, INTELLIGENTE. RENDONO INUTILE LA POLITICA. SALVINI NON MI GARBA, NON È IL TIPO CHE FA PER ME, HA UN ELOQUIO SCONSIDERATO, ECCESSIVO” – LA COPERTINA DI PANORAMA CON SILVIO CAPELLONE? “FU UNO SCHIFOSO ECCESSO DI SERVILISMO” – “QUANDO MORANDI FACEVA IL MILITARE A PAVIA IO E FABRIZIO DEL NOCE GLI FACEMMO UNO SCHERZO: A AFFIGGEMMO UN MANIFESTO FALSISSIMO IN CUI…”"/>
  </head>
  <body>
    <article>
      <h1>C.rossella tifa per le sardine: salvini non mi garba - la copertina di panorama fu un eccesso di...</h1>
      <address>
        <time datetime="2019-11-23T17:40:00+00:00">23 Nov 2019, 17:40</time>
      </address>
      <p>
        <b>AL “PESCECANE” (EX) CARLO ROSSELLA PIACCIONO LE SARDINE: “QUESTI RAGAZZI SONO VOLENTEROSI, GIOIOSI, IMPROVVISATORI, INTELLIGENTE. RENDONO INUTILE LA POLITICA. SALVINI NON MI GARBA, NON È IL TIPO CHE FA PER ME, HA UN ELOQUIO SCONSIDERATO, ECCESSIVO” – LA COPERTINA DI PANORAMA CON SILVIO CAPELLONE? “FU UNO SCHIFOSO ECCESSO DI SERVILISMO” – “QUANDO MORANDI FACEVA IL MILITARE A PAVIA IO E FABRIZIO DEL NOCE GLI FACEMMO UNO SCHERZO: A AFFIGGEMMO UN MANIFESTO FALSISSIMO IN CUI…”</b>
      </p>
      <hr/>
      <p>
        <b>Antonello Caporale per <a href="http://www.ilfattoquotidiano.it/">“il Fatto Quotidiano”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-256294/1224933.htm">
          <img src="https://cdn-static.dagospia.com/img/foto/10-2019/carlo-rossella-foto-di-bacco-1224933.jpg"/>
        </a>
        <figcaption>carlo rossella foto di bacco</figcaption>
      </figure>
      <p>
        <b>Carlo Rossella è un uomo potente. Un pescecane d' altura.</b>
      </p>
      <p>Ex, prego.</p>
      <p>
        <b>Un giornalista influente.</b>
      </p>
      <p>Questo glielo permetto.</p>
      <p>
        <b>Il Raymond Queneau dell' informazione italiana.</b>
      </p>
      <p>Questo è uno sfottò a cui non replico. Mi sento piccino così e non ho mai ecceduto nell' autostima.</p>
      <p>
        <b>Il primo comunista a servire un grande capitalista.</b>
      </p>
      <p>Berlusconiano, ma nel cuore la falce e martello.</p>
      <figure>
        <a href="https://www.dagospia.com/mediagallery/Dago_fotogallery-256294/1241225.htm">
          <img src="https://cdn-static.dagospia.com/img/foto/11-2019/sardine-modena-1241225.png"/>
        </a>
        <figcaption>sardine modena</figcaption>
      </figure>
      <p>
        <b>Il primo comunista a rendere Silvio un capellone.</b>
      </p>
      <p>La copertina di Panorama? Non ho dubbi: fu uno schifoso eccesso di servilismo.</p>
      <p>
        <b>Il primo epurato della storia delle poste del cuore.</b>
      </p>
      <figure>
        <a href="https://www.dagospia.com/mediagallery/Dago_fotogallery-256294/569710.htm">
          <img src="https://cdn-static.dagospia.com/img/foto/07-2014/berlusconi-su-panorama-con-la-chiama-dipinta-569710.jpg"/>
        </a>
        <figcaption>BERLUSCONI SU PANORAMA CON LA CHIAMA DIPINTA</figcaption>
      </figure>
      <p>La posta del cuore era divenuta una formidabile rubrica su Chi. 'Signora mia', questo il suo titolo, apriva il mondo e lo raccontava alle masse femminili che riempivano di lacrime o di gioia l' intensa corrispondenza.</p>
      <p>
        <b>Nelle risposte c' era charme e c' era ideologia.</b>
      </p>
      <p>Tanto charme e poi, zac!, la mazzata ideologica.</p>
      <p>
        <b>Ad Arcore non gliel' hanno perdonata. Ma lei li perdoni: non sanno quello che fanno.</b>
      </p>
      <p>Cattolico professante. Ogni mattina recito il rosario. La fede dà una forza mostruosa.</p>
      <figure>
        <a href="https://www.dagospia.com/mediagallery/Dago_fotogallery-256294/1240972.htm">
          <img src="https://cdn-static.dagospia.com/img/foto/11-2019/sardine-1240972.png"/>
        </a>
        <figcaption>sardine</figcaption>
      </figure>
      <p>
        <b>In effetti lei sarebbe il primo pescecane a simpatizzare per le sardine.</b>
      </p>
      <p>Ex pescecane.</p>
      <p>
        <b>I pescecani mangiano le sardine a branchi. Non si fidanzano, non simpatizzano.</b>
      </p>
      <p>Da ex dico che mi piacciono assai questi ragazzi. Volenterosi, gioiosi, improvvisatori, intelligenti. Disarmano la politica, la rendono così inutile davanti alla loro freschezza, la lucidità.</p>
      <p>
        <b>Rossella, un peana eccessivo. Magari le sardine tra un po' finiranno in bocca ai pescecani veri.</b>
      </p>
      <figure>
        <a href="https://www.dagospia.com/mediagallery/Dago_fotogallery-256294/1240337.htm">
          <img src="https://cdn-static.dagospia.com/img/foto/11-2019/manifestazione-delle-sardine-a-modena-6-1240337.jpg"/>
        </a>
        <figcaption>manifestazione delle sardine a modena 6</figcaption>
      </figure>
      <p>Io ex. Sono stato potente.</p>
      <p>
        <b>Un potente che ammira gli ultimi.</b>
      </p>
      <figure>
        <a href="https://www.dagospia.com/mediagallery/Dago_fotogallery-256294/1138070.htm">
          <img src="https://cdn-static.dagospia.com/img/foto/03-2019/carlo-rossella-foto-di-bacco-1138070.jpg"/>
        </a>
        <figcaption>carlo rossella foto di bacco</figcaption>
      </figure>
      <p>Sono cresciuto nelle sezioni del Pci. Ho imparato a leggere e a scrivere grazie al partito.</p>
      <figure>
        <a href="https://www.dagospia.com/mediagallery/Dago_fotogallery-256294/1240332.htm">
          <img src="https://cdn-static.dagospia.com/img/foto/11-2019/manifestazione-delle-sardine-a-modena-4-1240332.jpg"/>
        </a>
        <figcaption>manifestazione delle sardine a modena 4</figcaption>
      </figure>
      <p>
        <b>Sotto il cardigan ha ancora la falce e martello?</b>
      </p>
      <p>Ancora.</p>
      <p>
        <b>Che mattacchione!</b>
      </p>
      <figure>
        <a href="https://www.dagospia.com/mediagallery/Dago_fotogallery-256294/1238920.htm">
          <img src="https://cdn-static.dagospia.com/img/foto/11-2019/lucia-borgonzoni-matteo-salvini-1238920_tn.jpeg"/>
        </a>
        <figcaption>lucia borgonzoni matteo salvini</figcaption>
      </figure>
      <p>Il mio carattere molto misurato non ha evitato che promuovessi scherzi epici, goliardate di grande livello. Sono mattacchione e me ne vanto.</p>
      <p>Ora lei è berlusconiano, ma comunista con un amore impetuoso per i senzacasa con le sardine stampate sul petto.</p>
      <p>Vedo sardine dappertutto. Il logo è stato immesso nel mercato giovanile (e non solo!) e fa furore.</p>
      <figure>
        <a href="https://www.dagospia.com/mediagallery/Dago_fotogallery-256294/1238420.htm">
          <img src="https://cdn-static.dagospia.com/img/foto/11-2019/lucia-borgonzoni-e-matteo-salvini-al-mare-1238420.jpg"/>
        </a>
        <figcaption>LUCIA BORGONZONI E MATTEO SALVINI AL MARE</figcaption>
      </figure>
      <p>
        <b>E se fosse un fuoco di paglia? Un tormentone da social?</b>
      </p>
      <p>Non prevedo infatti la conquista del Palazzo d' inverno.</p>
      <p>
        <b>Salvini le sta sulle scatole.</b>
      </p>
      <p>Non mi piace, non mi garba, ha un eloquio sconsiderato, eccessivo, debordante. Non è il tipo che fa per me.</p>
      <p>
        <b>Ha invitato a cantare Bandiera rossa ai comizi della Borgonzoni.</b>
      </p>
      <figure>
        <a href="https://www.dagospia.com/mediagallery/Dago_fotogallery-256294/1240336.htm">
          <img src="https://cdn-static.dagospia.com/img/foto/11-2019/manifestazione-delle-sardine-a-modena-11-1240336.jpg"/>
        </a>
        <figcaption>manifestazione delle sardine a modena 11</figcaption>
      </figure>
      <p>Un atto di difesa civile. Una misura equa. La Borgonzoni è un affronto.</p>
      <p>
        <b>Rossella adesso usa la lingua come una lama. Da potente non le sarebbe uscita una sillaba.</b>
      </p>
      <p>Il potere si costruisce con le relazioni.</p>
      <p>
        <b>E lei ne ha avute tante.</b>
      </p>
      <p>Poi c' è il fattore C da considerare. Senza la fortuna non vai da nessuna parte.</p>
      <figure>
        <a href="https://www.dagospia.com/mediagallery/Dago_fotogallery-256294/1240335.htm">
          <img src="https://cdn-static.dagospia.com/img/foto/11-2019/manifestazione-delle-sardine-a-modena-10-1240335.jpg"/>
        </a>
        <figcaption>manifestazione delle sardine a modena 10</figcaption>
      </figure>
      <p>
        <b>La coltivazione intensiva delle relazioni è fondamentale. Essere potente però è una bella rogna.</b>
      </p>
      <p>In un certo senso sì. Devi farti concavo o convesso a seconda delle necessità o delle convenienze.</p>
      <figure>
        <a href="https://www.dagospia.com/mediagallery/Dago_fotogallery-256294/1105147.htm">
          <img src="https://cdn-static.dagospia.com/img/foto/01-2019/paola-severino-carlo-rossella-1105147.jpg"/>
        </a>
        <figcaption>paola severino carlo rossella</figcaption>
      </figure>
      <p>
        <b>Lei si è fatto concavo più di una volta.</b>
      </p>
      <p>Moltissime occasioni alle quali ho risposto con sapiente convessità.</p>
      <p>
        <b>Un potente elegante e raffinato. Eppure qualcosa non torna.</b>
      </p>
      <p>Cosa?</p>
      <p>
        <b>Che lei sia mai potuto essere comunista. È contro il principio della gravità.</b>
      </p>
      <p>È così. Per me il partito è stato una grande scuola.</p>
      <p>
        <b>Lei è stato un cattivo scolaro. Se Gramsci l' avesse incontrata per strada avrebbe cambiato marciapiede</b>
      </p>
      <figure>
        <a href="https://www.dagospia.com/mediagallery/Dago_fotogallery-256294/1240334.htm">
          <img src="https://cdn-static.dagospia.com/img/foto/11-2019/manifestazione-delle-sardine-a-modena-7-1240334.jpg"/>
        </a>
        <figcaption>manifestazione delle sardine a modena 7</figcaption>
      </figure>
      <p>Guardi che Berlusconi è molto più di sinistra di quanto crede</p>
      <p>
        <b>Molto più di sinistra lo dica altrove.</b>
      </p>
      <p>Giuro.</p>
      <p>
        <b>Spergiuro.</b>
      </p>
      <p>E poi a lui non interessano le tue idee politiche. Esige un buon lavoro, che porti la pagnotta a casa.</p>
      <p>
        <b>Racconta lo scherzo che fece a Gianni Morandi?</b>
      </p>
      <figure>
        <a href="https://www.dagospia.com/mediagallery/Dago_fotogallery-256294/796523.htm">
          <img src="https://cdn-static.dagospia.com/img/foto/05-2016/gianni-morandi-giovane-796523.jpg"/>
        </a>
        <figcaption>gianni morandi giovane</figcaption>
      </figure>
      <p>Faceva il militare a Pavia. A Pavia c' è il Collegio Borromeo. Un' istituzione per la città, un luogo molto alto, severo, compassato. Io e Fabrizio Del Noce affiggemmo un manifesto, falsissimo, in cui annunciavamo una conferenza di Gianni Morandi nientemeno che al Collegio Borromeo sul tema: 'Società e canzone'. In piccolo aggiungemmo: alla fine della sua relazione si esibirà con i maggiori successi canori. Era scritto in piccolo.</p>
      <figure>
        <a href="https://www.dagospia.com/mediagallery/Dago_fotogallery-256294/1238031.htm">
          <img src="https://cdn-static.dagospia.com/img/foto/11-2019/gianni-morandi-1238031.jpg"/>
        </a>
        <figcaption>gianni morandi</figcaption>
      </figure>
      <p>Arrivò quel giorno e davanti al collegio trovammo migliaia di fanciulle ad attendere l' arrivo di Gianni per vederlo cantare. Dovetti fuggire dalla città.</p>
      <p>
        <b>La facevo più compassato.</b>
      </p>
      <figure>
        <a href="https://www.dagospia.com/mediagallery/Dago_fotogallery-256294/1240333.htm">
          <img src="https://cdn-static.dagospia.com/img/foto/11-2019/manifestazione-delle-sardine-a-modena-5-1240333.jpg"/>
        </a>
        <figcaption>manifestazione delle sardine a modena 5</figcaption>
      </figure>
      <p>Invece c' è verve.</p>
      <p>
        <b>A una certa età anche più disinibizione. Il suo collega Vittorio Feltri, per esempio, coltiva il piacere dell' eloquio greve, deviato, anche volgarotto.</b>
      </p>
      <figure>
        <a href="https://www.dagospia.com/mediagallery/Dago_fotogallery-256294/1241391.htm">
          <img src="https://cdn-static.dagospia.com/img/foto/11-2019/vittorio-feltri-mangia-1241391.jpg"/>
        </a>
        <figcaption>VITTORIO FELTRI MANGIA</figcaption>
      </figure>
      <p>A una certa età ti liberi dai vincoli di rappresentanza.</p>
      <p>
        <b>E dici vaffanculo a tutti?</b>
      </p>
      <p>È bellissimo dirlo. Sai che c' è? Vaffanculo!</p>
      <p>
        <b>Da Rossella mai potrebbe accadere.</b>
      </p>
      <p>Chi lo sa. Certo che se ci penso la voglia è tanta.</p>
      <p>
        <b>Che fa, vorrebbe liberarsi già adesso?</b>
      </p>
      <p>Sarebbe un grandissimo piacere.</p>
      <figure>
        <a href="https://www.dagospia.com/mediagallery/Dago_fotogallery-256294/1105032.htm">
          <img src="https://cdn-static.dagospia.com/img/foto/01-2019/carlo-rossella-1105032.jpg"/>
        </a>
        <figcaption>carlo rossella</figcaption>
      </figure>
      <p>
        <b>Già conosco i bersagli. I fottuti dirigenti Fininvest che le hanno tolto la Posta del Cuore.</b>
      </p>
      <p>Un' epurazione politica.</p>
      <p>
        <b>Eppure donò a Berlusconi tanti capelli, tanta gioia.</b>
      </p>
      <p>Le ho già ammesso il servilismo. Penso che anche a lui non sia garbata la scelta. Potrebbe però anche essere stata una provocazione.</p>
      <p>
        <b>Alla provocazione chi ci crede? Lei è pescecane.</b>
      </p>
      <p>Ex.</p>
    </article>
  </body>
</html>