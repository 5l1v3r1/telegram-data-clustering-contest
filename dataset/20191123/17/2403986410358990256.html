<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/tse_maye_koshmariti_vsyu_yevropu__homchak_pro_plani_rosiyi_na_okupovaniy_krim_n1238474"/>
    <meta property="og:site_name" content="24 Канал"/>
    <meta property="article:published_time" content="2019-11-23T17:26:00+00:00"/>
    <meta property="og:title" content="Це має кошмарити всю Європу, – Хомчак про плани Росії на окупований Крим"/>
    <meta property="og:description" content="Росія сподівається, що окупований Крим дозволить їй залякувати всю Європу, Північну Африку та панувати у Середземному морі. Водночас повернення півострова до складу України є можливим лише за умови міжнародної солідарності."/>
  </head>
  <body>
    <article>
      <h1>Це має кошмарити всю Європу, – Хомчак про плани Росії на окупований Крим</h1>
      <address><time datetime="2019-11-23T17:26:00+00:00">23 Nov 2019, 17:26</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Росія сподівається, що окупований Крим дозволить їй залякувати всю Європу, Північну Африку та панувати у Середземному морі. Водночас повернення півострова до складу України є можливим лише за умови міжнародної солідарності.</b>
      </p>
      <p>Так на запитання про ставлення західних партнерів до ситуації в Криму відповів начальник Генерального штабу – Головнокомандувач Збройних Сил України генерал-лейтенант Руслан Хомчак в інтерв’ю <a href="https://www.ukrinform.ua/rubric-polytics/2824064-krim-potriben-rosii-abi-panuvati-vze-u-seredzemnomu-mori-homcak.html">Укрінформ.</a></p>
      <blockquote>Це важливо:<a href="https://24tv.ua/pamyat_ne_daye_zaginuti_natsiyi_v_okupovanomu_krimu_ptsu_vshanuvala_zhertv_golodomoru_n1238388"> "Пам'ять не дає загинути нації": в окупованому Криму ПЦУ вшанувала жертв Голодомору</a></blockquote>
      <p>Хомчак зазначив, що<b> "в жодному разі не можна забувати, Крим – це Україна"</b>. Головнокомандувач ЗСУ наголошує, що повернути Крим можна лише разом із допомогою Заходу.</p>
      <h3>"Зовсім не місце відпочинку росіян"</h3>
      <p>Він також наголосив, що"Крим Росії потрібен зовсім не як місце для відпочинку росіян".</p>
      <aside>Він розглядається як російська база, потужна, яка повинна"кошмарити" всю Європу і північну Африку, і має дати їм, росіянам, можливість панувати вже в Середземному морі. Я не помилився – саме в Середземному морі,</aside>
      <aside>– сказав начальник Генштабу.</aside>
      <p>Хомчак пояснив, що Росія не лише Азовське море, але й весь Чорноморський басейн намагається позиціонувати"ледь не як російські внутрішні води".</p>
      <p>"Звичайно, там є Туреччина, яка цього не дозволить, яким би чином Росія не хотіла б з ними зблизитися. Там є країни НАТО – Румунія і Болгарія. З начальником штабу Румунії мав щойно розмову, він повністю підтримує співпрацю з нами", – зазначив він.</p>
      <p>Хомчак додав, що Чорне море найближчим часом буде регіоном, де різні сили будуть випробувати свої можливості і своє терпіння.</p>
      <h3>"Якщо самотужки, це забере десятки років" </h3>
      <p>Він згадав про нещодавній візит Північноатлантичної Ради до Одеси і висловив впевненість, що співпраця з країнами НАТО значно прискорить формування сучасних ВМС України.</p>
      <aside>Тому що концепція у нас є, стратегія є, є всі відповідні розрахунки. Але, якщо ми робитимемо це самотужки – це забере десятки років. Ми розуміємо, що побудувати корабель, або навіть один катер – це роки потрібні. Зараз кроки є реальними,<cite>– зазначив Хомчак. </cite></aside>
      <p>Начальник Генерального штабу наголосив, що"така співпраця не лише допоможе – вона набагато прискорить роботу".</p>
      <h3>Військова техніка в окупованому Криму </h3>
      <p>В окупованому Криму перебувають <a href="https://24tv.ua/skilki_viyskovih_rosiya_zibrala_v_okupovanomu_krimu_u_minoboroni_ozvuchili_tsifri_n1070166">понад 30 тисяч російських військовослужбовців</a>. ЗМІ часто публікували <a href="https://24tv.ua/v_okupovanomu_krimu_pomitili_kolonu_viyskovoyi_tehniki_rf_foto_n1098724">фото колон із військовою технікою Росії,</a> які направляються до окупованого Криму або ж мігрує з одного населеного пункту півострова до іншого.  </p>
      <blockquote>За період окупації значно збільшили кількість ракетних протикорабельних комплексів, підводних човнів, оснащених ракетними системами "Калібр" та бойової авіації.</blockquote>
      <blockquote>Читайте також: <a href="https://24tv.ua/skilki_rosiyan_pereselili_do_krimu_pislya_okupatsiyi_pivostrova_tsifra_n1230570">Скільки росіян переселили до Криму після окупації півострова – цифра</a></blockquote>
      <p>Російські окупанти навіть переобладнали аеропорт "Бельбек" для власних військових потреб. До Криму за останніх пів року також перекинули декілька винищувачів та вертольотів Мі-8 для потреб Росгвардії.</p>
    </article>
  </body>
</html>