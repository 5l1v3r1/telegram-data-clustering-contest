<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/proti-shromazdeni-krajne-pravicove-npd-demonstrovaly-tisice-lidi/1824457?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T17:25:00+00:00"/>
    <meta property="og:title" content="Proti shromáždění krajně pravicové NPD demonstrovaly tisíce lidí"/>
    <meta property="og:description" content="Hannover (Německo) - Kolem 7000 lidí se dnes sešlo v německém Hannoveru na protest proti hrozbám ze strany krajně pravicové strany NPD vůči novinářům, kteří toto neonacistické uskupení kritizují. Demonstrace požadující svobodu tisku se zúčastnili i někteří zemští politici, mimo jiné předseda zemské vlády Dolního Saska Stephan Weil. Na shromáždění NPD přišlo podle policejních údajů zhruba 110 účastníků. Akce byly poměrně klidné, při drobných potyčkách byli zadrženi čtyři lidé, informovala agentura DPA."/>
  </head>
  <body>
    <article>
      <h1>Proti shromáždění krajně pravicové NPD demonstrovaly tisíce lidí</h1>
      <address><time datetime="2019-11-23T17:25:00+00:00">23 Nov 2019, 17:25</time> by <a rel="author" href="http://www.ctk.cz/" target="_blank">ČTK</a></address>
      <p>Hannover (Německo) - Kolem 7000 lidí se dnes sešlo v německém Hannoveru na protest proti hrozbám ze strany krajně pravicové strany NPD vůči novinářům, kteří toto neonacistické uskupení kritizují. Demonstrace požadující svobodu tisku se zúčastnili i někteří zemští politici, mimo jiné předseda zemské vlády Dolního Saska Stephan Weil. Na shromáždění NPD přišlo podle policejních údajů zhruba 110 účastníků. Akce byly poměrně klidné, při drobných potyčkách byli zadrženi čtyři lidé, informovala agentura DPA.</p>
      <p>Národnědemokratická strana Německa (NPD) vytvořila seznam novinářů, proti kterým protestuje a které označuje za protiněmecké. Policie shromáždění ve čtvrtek zakázala, NPD se ale u soudu ve zrychleném řízení v pátek domohla opětovného povolení, proti čemuž se policie ohradila, ale vrchní správní soud verdikt nižší instance obratem potvrdil.</p>
      <p>"Je skvělé, že všichni stojíme při sobě proti pravicovým štváčům a nepřátelům ústavy," řekl dolnosaský ministr vnitra Boris Pistorius k účastníkům shromáždění. "Vystupujeme dnes proti nacistům, a nejen v NPD, nýbrž i v jiných stranách," prohlásil. Pistorius poukázal na nebezpečí umírání demokracie zdola, pokud jsou novináři pranýřováni a ohrožováni. Proto je podle něj správné znemožňovat demonstrace NPD.</p>
      <p>Také nový starosta Hannoveru Belit Onay uvedl před účastníky ústředního shromáždění: "Vysíláme jasné poselství: Hannover je pestrý, nikoliv hnědý. Stojíme na straně novinářů a novinářek, antisemitismus a rasismus nemají v Hannoveru místo. A nejdůležitější je, že je nás více."</p>
      <p>"Celý Hannover nenávidí NPD", skandovali sborově protidemonstranti, když stoupenci NPD procházeli trasou svého pochodu lemovanou velkým počtem policistů.</p>
    </article>
  </body>
</html>