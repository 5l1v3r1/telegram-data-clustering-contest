<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/veda-technologie/technologie/cesko-chile-solarni-energie-solarni-elektrarna-solarni-panely_1911231720_tzr"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T17:20:00+00:00"/>
    <meta property="og:title" content="Česko bude v jihoamerickém Chile solární velmocí, příští rok dojde k šestinásobnému navýšení výkonu"/>
    <meta property="og:description" content="V Chile se vzhledem k ideálním podmínkám solární energii věnují stále více. A pro zahraniční investory tu elektrárny staví česká firma."/>
  </head>
  <body>
    <article>
      <h1>Česko bude v jihoamerickém Chile solární velmocí, příští rok dojde k šestinásobnému navýšení výkonu</h1>
      <address><time datetime="2019-11-23T17:20:00+00:00">23 Nov 2019, 17:20</time> by <a rel="author">Marek Kuchařík</a></address>
      <p>
        <b>V současnosti v Chile stojí solární elektrárny o výkonu necelých 30 megawattů, nároky však výrazně stoupají. V příštím roce tak dojde k šestinásobnému navýšení výkonu solárních panelů, které dodá firma z Česka.</b>
      </p>
      <p>Malý traktor, který pravidelně čistí panely solárních panelů instalovaných nedaleko chilského hlavního města Santiaga de Chile, má kartáče připomínající mycí kartáče automyček. „Musíme panely čistit čtyřikrát ročně, údržba je nezbytná,“ říká uprostřed třímegawattové fotovoltaické elektrárny Zdeněk Sobotka, majitel firmy Solek.</p>
      <figure>
        <audio src="https://www.irozhlas.cz/sites/default/files/audios/59ee84e7d444333ded3769ef75836328.mp3"/>
        <figcaption>Jak a proč se čistí solární panely v Chile postavené Čechy?</figcaption>
      </figure>
      <p>Ta elektrárnu v Chile pro zahraničního investora postavila. „Když údržbu děláte dobře, tak v podstatě neztrácíte výrobu. Výhodou této německé technologie je, že se šetří voda. A voda je zde v Chile velké téma. Potřebují ji na zalévání farmáři, a to je také důvod, proč jsme zde implementovali tuto technologii,“ dodává.</p>
      <p>Chile má obrovskou výhodu, slunce je zde oproti evropským zemím nadbytek. Ale na druhou stranu je zde také hodně sucho, takže čištění modulů je klíčové. Čím častěji se to dělá, tím lepší je poté produkce. „Na druhou stranu nemusíme sekat trávu, v Evropě je hlavní částí údržby sekání trávy, tady jde především o zaprášení. Nic moc tady na poušti neroste,“ poznamenává Sobotka.</p>
      <h3>Země slunci zaslíbená</h3>
      <p>Jednomegawattová elektrárna v České republice vyrobí kolem jednoho tisíce megawatthodin ročně. Průměr kolem Santiaga je však okolo dvou tisíc, a to ještě není ta nejnáročnější oblast. V Atacamě se hodnoty pohybují kolem tří tisíc megawatthodin, tudíž se jedná o dvojnásobek, respektive trojnásobek českého průměru.</p>
      <p>V Chile jsou celosvětově jedny z nejlepších podmínek pro rozvoj solární energetiky a právě kvůli tomu se jí místní hodně věnují. Ostatně světový solární kongres se letos konal právě v nedalekém Santiagu.</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/uploader/plus_170417-070443_ace.png?itok=Kv0QNtNC"/>
      </figure>
      <p>Hlavně severní Chile je prý pověstné svou čistou oblohou. Tato situace je ale možná také díky velké poptávce ze strany těžebních společností. Ty implementují solární zdroje do svého energetického mixu. V severní a centrální části Chile slunce a vítr generují asi 15 procent celkově vyrobené elektřiny. Celou polovinu vyrábějí fosilní zdroje a zbytek velké vodní elektrárny na jihu země. Vyprahlý a často pustý sever Chile ale představuje největší potenciál právě pro plochy solárních panelů.</p>
      <p>Dnes je v Chile nainstalováno přes 2 000 megawattů a to je podobný výkon jako v České republice. Instalovaný výkon ale mílovými kroky roste, prezident Chile totiž deklaroval, že chce zavřít všechny uhelné elektrárny, což pravděpodobně povede k dalšímu rozvoji solární energetiky. „Podle mě výkon ztrojnásobí během několika let,“ odhaduje Svoboda.</p>
      <blockquote>„Solární energetika je teď hodně na vzestupu. Je to díky velké dostupnosti slunečního svitu a klesající ceně panelu. Chilská vláda zavedla několik nikoliv dotačních, ale podpůrných strategických programů pro větší rozvoj solární energetiky.“<cite><b>Jose Miguel Cardemile z University of Chile, jeden z organizátorů solárního kongresu</b></cite></blockquote>
      <h3>Lepší technologie</h3>
      <p>Souběžně s tímto rozvojem se rozvíjejí i technologie solárních elektráren. Dobře to ilustruje i stavba další solární elektrárny, která stojí o několik metrů vedle. Češi právě dokončují další pole panelů, ve kterých byly motory natáčecích mechanismů nahrazeny odolnějšími písty. Stejně velká elektrárna teď vyrobí víc energie.</p>
      <p>Nová elektrárna je před dokončením stavby před připojováním do sítě. „Elektrárna by měla být spuštěna během pár týdnů,“ ukončuje Zdeněk Sobotka. Jeho firma tady pro příští rok plánuje výstavbu dalších 25 nových solárních elektráren o celkovém výkonu více než 150 megawattů.</p>
      <related>
        <h4>Související články</h4>
        <a href="https://www.irozhlas.cz/zpravy-domov/solarni-elektrarny-alena-vitaskova-energeticky-regulacni-urad_1911131032_ako"/>
        <a href="https://www.irozhlas.cz/ekonomika/ceska-republika-mezinarodni-arbitraz-fotovoltaicke-elektrarny_1905161554_ako"/>
        <a href="https://www.irozhlas.cz/zpravy-domov/zemkovi-solarni-elektrarna-vitaskova-energeticky-regulacni-urad-licence-ustavni_1905130923_anj"/>
      </related>
    </article>
  </body>
</html>