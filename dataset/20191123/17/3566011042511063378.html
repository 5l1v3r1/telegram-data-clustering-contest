<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549500.html/%D8%A8%D8%B3%DB%8C%D8%AC-%D8%A8%D9%87-%D8%AF%D9%86%D8%A8%D8%A7%D9%84-%D8%AD%D9%85%D8%A7%DB%8C%D8%AA-%D8%A7%D8%B2-%D9%81%D8%B1%D8%AF-%DB%8C%D8%A7-%D8%AC%D9%86%D8%A7%D8%AD-%D8%AE%D8%A7%D8%B5%DB%8C-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%86%DB%8C%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T17:56:00+00:00"/>
    <meta property="og:title" content="بسیج به دنبال حمایت از فرد یا جناح خاصی در انتخابات نیست"/>
    <meta property="og:description" content="فرمانده سپاه ناحیه رزن با بیان اینکه بسیج اختصاص به یک گروه و صنف خاص ندارد گفت: بسیج متعلق به همه ملت است."/>
  </head>
  <body>
    <article>
      <h1>بسیج به دنبال حمایت از فرد یا جناح خاصی در انتخابات نیست</h1>
      <h2>فرمانده سپاه ناحیه رزن:</h2>
      <address>
        <time datetime="2019-11-23T17:56:00+00:00">23 Nov 2019, 17:56</time>
      </address>
      <p>فرمانده سپاه ناحیه رزن با بیان اینکه بسیج اختصاص به یک گروه و صنف خاص ندارد گفت: بسیج متعلق به همه ملت است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/33287">عصر همدان</a>؛ داوود مهدوی ظهر امروز در شورای فرماندهی بسیج شهرستان رزن که با حضور اعضای شورای تامین برگزار شد عنوان کرد: بسیج برای آینده انقلاب اسلامی توسط امام خمینی شکل گرفت و این برای این بود که امام ماموریت بسیج را حفظ و حراست از انقلاب در تمام زمانها و مکانها می دانستند.</p>
      <p>وی با بیان اینکه اولین اقدام برای دفاع از انقلاب آمادگی فکری بسیجیان برای دفاع از انقلاب در ابعاد نرم و سخت است ادامه داد: ما در حوزه های بومی شهرستان تمام آسیبها و تهدیدات را احصا و برنامه ها خود را برای این تهدیدات به کار گرفته ایم.</p>
      <p>مهدوی شجره طیبه صالحین را برای کادرسازی مدیران برای انقلاب دانست و تصریح کرد: پیشگامی برای سازندگی و خدمات رسانی در کشور از دیگر کارکردهای امروز بسیج است.</p>
      <p>وی مردمی کردن امنیت را یکی دیگر از وظایف برشمرد و افزود: مردمی کردن به این دلیل است که ایجاد امنیت فقط با حضور نیروهای مسلح امکان پذیر نیست .</p>
      <p>فرمانده سپاه رزن گفت: ماموریت بعدی مباحث فرهنگی است زیرا دشمن با جنگ نرم در تضعیف انقلاب وارد شده است و ما در راستای تقویت انقلاب به عرصه جنگ نرم وارد شده ایم.</p>
      <p>وی با اشاره به این مورد که ابعاد بسیج فقط امنیتی نیست و برخی به این توجه ندارند اضافه نمود: بسیج مختص جنگ و هشت سال دفاع مقدس نیست، صحنه های که بسیج حضور دارد فرهنگی و اجتماعی است، همانطور که در حوزه اقتصاد برای کمک به انقلاب تلاش کرده ایم.</p>
      <p>فرمانده سپاه رزن تاکید نمود: در سیاست نیز بسیج برای اعتلای انقلاب تلاش می کند.</p>
      <p>وی با بیان برخی جزییات اقدامات بسیج در مسئله امنیت خاطرنشان کرد: برای امنیت گردانهای بیت المقدس سازمان و شکل گرفته است که تلاش برای حفظ انسجام و تمرینهای تاکتیکی و برگزاری رزمایش های مختلف از این دست اقدامات است.</p>
      <p>مهدوی فرهنگ را منشأ اصلی حرکات و اهداف بسیج دانست و عنوان کرد: در حوزه فرهنگی عمق بخشی داخلی یکی از ماموریت‌های اصلی بسیج است، به همین منظور ترویج سبک زندگی اسلامی ایرانی را دستور کار قرار داده ایم.</p>
      <p>وی حلقات صالحین را ثمره تلاش مربیان و افراد دلسوز عنوان کرد و ادامه داد: در شجره طیبه صالحین با استفاده از طلاب فاضل به دنبال تربیت صحیح هستیم.</p>
      <p>فرمانده سپاه رزن از آسیبهای اجتماعی به عنوان دغدغه جدی رهبری و مردم نام برد و تصریح نمود: آسیبهای اجتماعی یکی از مشکلات جدی است که با بررسی آسیبها به دنبال کم کردن آنها هستیم.</p>
      <p>وی خدمت رسانی به محرومین را از مهمترین ماموریت های بسیج برشمرد و اضافه نمود:۱۱۰  گروه جهادی در شهرستان سازماندهی شده است که با هدف خودسازی بسیجیان، کمک به رفع مشکلات و اطلاع یافتن مسئولین از مشکلات مردم اقدامات خود را صورت داده اند.</p>
      <p>مهدوی حوادقثسیل و زلزله در سالهای گذشته را از مهمترین برهه های خدمت رسانی بسیج بیان کرد و اظهار نمود: در سیل ۱ میلیارد تومان در شهرستان پول نقد جمع آوری شده است.</p>
      <p>وی از آمادگی بسیج برای تکمیل پروژه های نیمه تمام در شهرستان خبر داد و گفت: اعلام کرده ایم اگر دولت در هر طرحی پنجاه درصد آورده بیاورد مابقی را تامین و طرح را اجرا می کنیم.</p>
      <p>فرمانده سپاه رزن و درگزین فعال شدن صندوقهای قرض الحسنه در سطح روستا و مساجد را گامی در جهت مردمی کردن اقتصاد و احیا سنت قرض الحسنه نام برد و بیان کرد: توزیع بسته های غذایی برای محرومین را در دستور کار داریم و اجرا کرده ایم.</p>
      <p>وی با نصب العین دانستن بیانات رهبری برای تمام بسیجیان تصریح کرد: بسیج اگر دنباله فرد و گروه و جریانی برود سیاست زدگی است اما نکته مهم این است که دامنه بسیج گسترده است و هرکس می تواند در داخل بسیج فعالیت کند و اظهار نظر شخصی کند اما مدیریت کلان بسیج با هیچ فرد و گروه و جناحی نیست.</p>
      <p>مهدوی در همین راستا وظایف بسیج در عرصه انتخابات را در چهارمحور تامین امنیت،ایجاد مشارکت حداکثری،حفظ سلامت انتخابات و تبیین شاخص‌های نماینده تراز انقلاب برشمرد و گفت: برخی دشمنان به دنبال برهم زدن امنیت انتخابات هستند که بسیج در مقابل آن خواهد ایستاد، سلامت انتخابات ماموریت دوم است و هر آنچه که مردم انتخاب کردند باید اعلام شود.</p>
      <p>وی با اشاره به مخاطرات جدی پیش آمده برای انقلاب در عرصه سایبری تاکید نمود:در فضای مجازی حضور موثر و پررنگی داریم و ما فضای مجازی را محلی برای تبلیغ اسلام و انقلاب می دانیم و در تولید و انتشار فعال هستیم.</p>
      <p>انتهای پیام/</p>
    </article>
  </body>
</html>