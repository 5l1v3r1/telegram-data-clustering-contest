<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b5%cf%81%ce%bf%ce%bc%ce%ae%ce%bd%ce%b9%ce%b1-%cf%84%ce%b9-%cf%80%cf%81%ce%bf%ce%b2%ce%bb%ce%ad%cf%80%ce%b5%cf%84%ce%b1%ce%b9-%ce%b3%ce%b9%ce%b1-%cf%84%ce%bf%ce%bd-%ce%ba%ce%b1%ce%b9%cf%81.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T17:17:45+00:00"/>
    <meta property="og:title" content="Μερομήνια: Τι προβλέπεται για τον καιρό των Χριστουγέννων και της Πρωτοχρονιάς"/>
    <meta property="og:description" content="Τι προβλέψεις δίνουν τα μερομήνια για το σκηνικό του καιρού μέχρι το τέλος του έτους και τι θα συμβεί τους επόμενους μήνες."/>
  </head>
  <body>
    <article>
      <h1>Μερομήνια: Τι προβλέπεται για τον καιρό των Χριστουγέννων και της Πρωτοχρονιάς</h1>
      <address>
        <time datetime="2019-11-23T17:17:45+00:00">23 Nov 2019, 17:17</time>
      </address>
      <p>
        <b>Τι προβλέψεις δίνουν τα μερομήνια για το σκηνικό του καιρού μέχρι το τέλος του έτους και τι θα συμβεί τους επόμενους μήνες.</b>
      </p>
      <p>Ακραία καιρικά φαινόμενα βλέπουν οι ερασιτέχνες μετεωρολόγοι, με την είσοδο του Δεκεμβρίου.</p>
      <p>Σύμφωνα με τα παραδοσιακά Μερομήνια, το σκηνικό του καιρού αναμένεται να αλλάξει άρδην και μάλιστα από τις επόμενες ημέρες.</p>
      <p>Ο ερασιτέχνης προγνώστης Νίκος Βογιατζής, που είκοσι χρόνια τώρα ασχολείται με τα ημερομήνια, προβλέπει πολλά χιόνια και στα τέλη Φεβρουαρίου με αρχές Μαρτίου, βροχές τον Απρίλιο του 2020 και άστατο καιρό στα μέσα Ιουνίου και στις αρχές Ιουλίου. Ζεστός προβλέπεται ο καιρός για τον Αύγουστο του επόμενου έτους.</p>
      <p>Ο κ. Βογιατζής εξετάζοντας συστηματικά κάποια φυσικά φαινόμενα ή «σημάδια» στον ουρανό, μπορεί να μαντέψει ή να «δει» τα μερομήνια, δηλαδή ν’ αποκωδικοποιήσει τον καιρό ολόκληρου του επόμενου έτους, αρχής γενομένης από την εμφάνιση του ένατου φεγγαριού μέχρι και το χάσιμο του επόμενου ογδόου (μετρώντας πάντα τα φεγγάρια από την αρχή του εκάστοτε έτους).</p>
      <p>Οι αποκλίσεις που υπάρχουν τόσο στα παρατηρούμενα σημάδια, όσο και στις ημέρες κατά τις οποίες γίνονται οι παρατηρήσεις, μπορούν να δικαιολογηθούν από τις διάφορες, εδαφολογικές και τις κλιματολογικές συνθήκες του κάθε τόπου.</p>
      <p>Μερομήνια ονομάζει ο λαός τις δώδεκα πρώτες ημέρες του ογδόου φεγγαριού του έτους, τον Αύγουστο. Παρατηρώντας τα καιρικά φαινόμενα αυτών των πρώτων ημερών της, οι άνθρωποι μαντεύουν την καιρική κατάσταση των επόμενων δώδεκα στην αρχή φεγγαριών και αργότερα μηνών. Μερομήνια ονομάζονται οι μέρες που γίνεται η πρόβλεψη, από τις λέξεις «μέρα και μήνας», γιατί σε κάθε μέρα απ’ αυτές, αντιστοιχεί ένας πλήρης κύκλος του φεγγαριού (γέμιση και χάση) ή ένας μήνας.</p>
      <p>Τα μερομήνια δεν περιγράφονται, είναι θέμα γνώσης και πρακτικής και όχι θεωρίας. Είναι υπόθεση πείρας και αντίληψης που χρήζει μιας ιδιαίτερης προσοχής. Μπορεί αρκετοί άνθρωποι να παρατηρούν το ίδιο πράγμα, αλλά να έχουν διαφορετικές αντιλήψεις και οι προβλέψεις τους να μην ταυτίζονται. Η διαφορά δεν θα είναι ακραία, αλλά η πρόβλεψη του καθενός μπορεί να μη συμπέσει ως προς την ένταση του φαινομένου. Είναι κατάλοιπο παλαιών αστρολογικών αντιλήψεων που απόκτησε ο άνθρωπος εξετάζοντας τα καιρικά φαινόμενα με βάση τ’ άστρα.</p>
      <p>Το <b>πρώτο δεκαήμερο του Δεκεμβρίου</b> προβλέπεται κακοκαιρία με χιόνια, ενώ ο καιρός βελτιώνεται από 10 μέχρι 23 του μήνα. Από παραμονή Χριστουγέννων και μέχρι την Πρωτοχρονιά του 2020 ο κ. Βογιατζής προβλέπει χιονιά, με πτώση θερμοκρασίας και χιονοπτώσεις σε όλη τη χώρα, κυρίως 27-31 Δεκεμβρίου.</p>
      <p>Και ο νέος χρόνος προβλέπει πως θα μπει με χιόνια, ωστόσο από τις 4 μέχρι τις 26 Ιανουαρίου θα είναι βελτιωμένος και θα έχουμε αλκυονίδες ημέρες. Ο χειμώνας θα επιστρέψει από τις 26 Ιανουαρίου και μέχρι 3 Φεβρουαρίου.</p>
      <p>Από 4-10 Φεβρουαρίου προβλέπεται άστατος καιρός, από 11-24 ήπιος, ενώ χιονιάς και τσουχτερό κρύο προβλέπεται για το διάστημα από 25 Φεβρουαρίου μέχρι 3 Μαρτίου.</p>
      <p>Τον Μάρτιο 3-10 ο καιρός θα είναι άστατος και ίσως έχουμε και χιόνια, 11-25 βελτιώνεται και 25-31 θα είναι βροχερός με ισχυρούς ανέμους.</p>
      <p>Τον Απρίλιο 1-15 ο καιρός θα είναι καλός, 16-18 αναμένονται βροχές, ενώ 25-30 αναμένονται πάλι βροχές και ισχυροί άνεμοι.</p>
      <p>Τον Μάιο προβλέπεται σχετικά καλός καιρός, χωρίς να λείπουν και οι βροχές…</p>
      <p>… ενώ ο Ιούνιος θα είναι επίσης καλός μέχρι τις 10 του μήνα. Από 10-20 θα είναι άστατος και 21-27 ίσως βροχερός και με ισχυρούς ανέμους. Από 28 μέχρι 30 θα είναι ζεστός.</p>
      <p>Τον Ιούλιο 1-7 προβλέπεται άστατος καιρός με βροχές και ανέμους, 8-13 ήπιος, 14-21 ίσως βροχερός με ανέμους, 21-27 ζεστός, 28-31 άστατος.</p>
      <p>Τέλος ο Αύγουστος του 2020 προβλέπεται ζεστός 1-13 του μήνα.</p>
    </article>
  </body>
</html>