<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012783/%D8%A7%D8%B4%D8%B1%D8%A7%D8%B1%DB%8C-%DA%A9%D9%87-%D8%A8%D9%87-%D8%AA%D9%86%D9%87%D8%A7-%D8%AF%D8%B1%D9%85%D8%A7%D9%86%DA%AF%D8%A7%D9%87-%D8%AF%DB%8C%D8%A7%D9%84%DB%8C%D8%B2-%D8%B4%D9%87%D8%B1-%D9%82%D8%AF%D8%B3-%D8%B1%D8%AD%D9%85-%D9%86%DA%A9%D8%B1%D8%AF%D9%86%D8%AF-%D8%B9%DA%A9%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T17:10:39+00:00"/>
    <meta property="og:title" content="اشراری که به تنها درمانگاه دیالیز شهر قدس رحم نکردند +عکس"/>
    <meta property="og:description" content="در پی ناآرامی‌ها و آشوب‌های ایجاد شده پس از افزایش قیمت بنزین در سراسر کشور اشرار و آشوبگران در عملی کینه توزانه به مرکز و درمانگاه خیریه امام علی(ع) در شهرقدس حمله کردند."/>
  </head>
  <body>
    <article>
      <h1>اشراری که به تنها درمانگاه دیالیز شهر قدس رحم نکردند +عکس</h1>
      <address>
        <time datetime="2019-11-23T17:10:39+00:00">23 Nov 2019, 17:10</time>
      </address>
      <p>
        <i>در پی ناآرامی‌ها و آشوب‌های ایجاد شده پس از افزایش قیمت بنزین در سراسر کشور اشرار و آشوبگران در عملی کینه توزانه به مرکز و درمانگاه خیریه امام علی(ع) در شهرقدس حمله کردند.</i>
      </p>
      <p>به گزارش مشرق، در جریان آشوب‌های اخیر شهرقدس، اشرار در یکی از اقدامات خود با حمله به مرکز خیریه و درمانگاه امام علی‌(ع)، این مرکز را مورد سرقت و تخریب قرار داده و با توجه به تعطیلی این مرکز بیماران به ویژه بیماران دیالیزی در آتش سنگدلی اشرار و اوباش می‌سوزند که کمک مردم و مسوولان برای راه اندازی مجدد آن امری ضروری است.</p>
      <blockquote>بیشتر بخوانید:<br/><a href="https://www.mashreghnews.ir/news/1011404/%D8%A8%D9%84%D8%A7%DB%8C%DB%8C-%DA%A9%D9%87-%D8%A7%D8%B4%D8%B1%D8%A7%D8%B1-%D8%A8%D8%B1-%D8%B3%D8%B1-%D9%85%D8%AF%D8%A7%D9%81%D8%B9%D8%A7%D9%86-%D9%88%D8%B7%D9%86-%D8%A2%D9%88%D8%B1%D8%AF%D9%86%D8%AF-%D8%B9%DA%A9%D8%B3">بلایی که <i>اشرار</i> بر سر مدافعان وطن آوردند +عکس</a></blockquote>
      <p>این مرکز خیریه به صورت رایگان به بیماران دیالیزی خدمات رسانی می‌کرد و علاوه بر بیماران شهرقدس بیمارانی از شهرستان‌های اطراف نیز با توجه به کمبود مراکز دیالیز به این مرکز مراجعه می‌کردند.</p>
      <figure>
        <img src="https://cdn.mashreghnews.ir/d/2019/11/23/4/2652517.jpg"/>
      </figure>
      <p>اشرار که گویا به ساختمان‌های دولتی و خصوصی و بانک‌ها قانع نبوده و برنامه عریض و طویلی برای تخریب شهرقدس داشتند، پس از غارت فروشگاه زنجیره‌ای رفاه در طبقه همکف این درمانگاه، با تخریب دیوار میانی انبار مرکزی درمانگاه و فروشگاه وارد مرکز خیریه شدند.</p>
      <figure>
        <img src="https://cdn.mashreghnews.ir/d/2019/11/23/4/2652515.jpg"/>
      </figure>
      <p>آشوبگران با حمله به انبار مرکزی، اموال بخش دیالیز را سرقت کرده و پس از آن به بخش دیالیز و درمانگاه وارد شده و با شکستن تمام درب‌ها وارد بخش‌های مختلف درمانگاه و مرکز دیالیز شده و شروع به تخریب و غارت کردند.</p>
      <p>اشرار در این حمله تجهیزات و وسایل مختلفی هم‌چون دستگاه‌های تصفیه آب، اکسیژن ساز، نوار قلب و شوک و وسایل سرمایشی و گرمایشی، ماشین‌های لباسشویی، موتور یخچال‌ها، انواع دارو و مواد مورد استفاده در دیالیز بیماران را سرقت کرده‌اند و علی رغم قطع جریان برق تابلو برق و باطری دیزل را سرقت کردند.</p>
      <figure>
        <img src="https://cdn.mashreghnews.ir/d/2019/11/23/4/2652516.jpg"/>
      </figure>
      <p>خوشبختانه با حضور یکی از مسؤولان این مرکز خیریه به هر نحوی از سرقت دستگاه‌های دیالیز جلوگیری شد اما مبلغی در حدود ۱ و نیم میلیارد تومان خسارت به ساختمان، مواد و داروها تخمین زده شده است.</p>
      <p>با توجه به حجم خسارت و تخریب ادارات، بانک‌ها، فروشگاه‌های زنجیره‌ای گویا تخریب این مرکز خیریه از چشم مسوولان و مردم شهر به دور مانده است اما این مرکز تنها مکانی بود که بیماران شهرقدس و حتی سایر شهرستان‌های اطراف برای دیالیز به آن مراجعه می‌کردند و گویا بدون مساعدت مردمی و دولت راه‌اندازی مجدد این مرکز با مشکلات زیادی مواجه خواهد بود و بیماران در آتش قساوت و سنگدلی اشرار و اوباش خواهند سوخت.</p>
      <p>منبع: فارس</p>
    </article>
  </body>
</html>