<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Putin-Nacija-da-se-konsoliduje-oko-strategije-razvoja-Rusije/570145?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T17:15:55+00:00"/>
    <meta property="og:title" content="Putin: Nacija da se konsoliduje oko strategije razvoja Rusije"/>
    <meta property="og:description" content="MOSKVA - Izbori, koji će se narednih godina održati u Rusiji, od ključnog su značaja za kontinuitet razvoja zemlje, oko kojeg bi nacija trebalo da se konsoliduje, izjavio je danas ruski predsjednik Vladimir Putin na 19. kongresu Jedinstvene Rusije u Moskvi."/>
  </head>
  <body>
    <article>
      <h1>Putin: Nacija da se konsoliduje oko strategije razvoja Rusije</h1>
      <address><time datetime="2019-11-23T17:15:55+00:00">23 Nov 2019, 17:15</time> by <a rel="author">Tanjug</a></address>
      <p>MOSKVA - Izbori, koji će se narednih godina održati u Rusiji, od ključnog su značaja za kontinuitet razvoja zemlje, oko kojeg bi nacija trebalo da se konsoliduje, izjavio je danas ruski predsjednik Vladimir Putin na 19. kongresu Jedinstvene Rusije u Moskvi.</p>
      <p>Tema kongresa je učešće vladajuće Jedinstvene Rusije u predstojećim izbornim kampanjama, uključujući izbore za donji dom ruskog parlamenta, Državnu dumu, koji bi trebalo da se održe 2021. godine.</p>
      <p>"Predstojeći izbori su od ključnog značaja za obezbjeđivanje kontinuiteta nacionalnog razvoja, za očuvanje i jačanje svega što je učinjeno, a mnogo toga je urađeno. Neophodno je da se obezbijedi konsolidacija javnosti oko dugoročne strategije za napredovanje Rusije. Ovo je najvažniji zadatak i cijela suština rada partije", naglasio je Putin.</p>
      <p>Premijer Rusije i predsjednik partije Dmitrij Medvedev rekao je da je Jedinstvena Rusija dokazala svoju efikasnost kao vladajuća politička snaga i da je svjesna svoje odgovornosti za razvoj zemlje, prenosi TASS.</p>
    </article>
  </body>
</html>