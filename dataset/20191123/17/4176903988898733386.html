<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/detaljna-prognoza-do-nove-godine-otkrivamo-kada-ce-pasti-prvi-sneg/"/>
    <meta property="og:site_name" content="Krstarica"/>
    <meta property="article:published_time" content="2019-11-23T17:57:09+00:00"/>
    <meta property="og:title" content="Detaljna prognoza do Nove godine: Otkrivamo kada će pasti prvi sneg"/>
    <meta property="og:description" content="Mraz, vetar, sneg i - sunce, sve nas to čeka"/>
  </head>
  <body>
    <article>
      <h1>Detaljna prognoza do Nove godine: Otkrivamo kada će pasti prvi sneg</h1>
      <address><time datetime="2019-11-23T17:57:09+00:00">23 Nov 2019, 17:57</time> by <a rel="author" href="https://www.krstarica.com/author/ana/" target="_blank">A. J.</a></address>
      <figure>
        <img src="https://www.krstarica.com/wp-content/uploads/2019/11/vreme-jesen-750x430.jpg"/>
        <figcaption>Foto: Tanjug/Jaroslav Pap</figcaption>
      </figure>
      <p>Prvi sneg u Srbiji očekuje se 8. decembra, ali će se zbog visokih temperatura brzo otopiti, najavljuju meteorolozi. Prema njihovim rečima, prave zime sa puno snega i temperaturama ispod nule čekaju nas tek od januara.</p>
      <p>Kako pokazuje dugoročna prognoza Republičkog hidrometeorološkog zavoda, u narednih 30 dana smenjivaće se sunce, vetar, kiša i sneg. Jutarnja temperatura će se kretati od minus dva do pet, dok će najviša dnevna biti oko 10 stepeni. Prvi sneg, koji će pasti početkom sledećeg meseca, neće se zadržati u nižim krajevima, a formiranje snežnog pokrivača moguće je samo u planinskim predelima.</p>
      <p>Meteorolog Branko Bjelić iz RHMZ navodi da se zahlađenja i „debeli“ minusi za sada ne prognoziraju do kraja godine.</p>
      <p>I u sledećih pet dana očekuje nas vreme kao i proteklih desetak dana, sa dnevnim temperaturama oko 14 stepeni.</p>
      <p>– Vreme će biti uglavnom suvo, u kombinaciji sa sunčanim i oblačnim periodima. Međutim, zbog jakog jugoistočnog vetra imaćemo utisak da su temperature dosta niže. Vetar će biti najjači na jugu Banata i u Podunavlju, gde se očekuju olujni udari. Ali već krajem sledeće nedelje dolazi do njegovog slabljenja. Jutarnja merenja će se kretati od tri do pet stepeni, a dnevna će biti do 14. podeoka – objašnjava Bjelić.</p>
    </article>
  </body>
</html>