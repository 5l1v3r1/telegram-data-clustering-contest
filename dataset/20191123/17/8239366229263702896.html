<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ne_zmozhemo_tse_probachyty_zelenskyy_u_den_pamyati_zhertv_golodomoru_331516.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-23T17:44:00+00:00"/>
    <meta property="og:title" content="&quot;Не зможемо це пробачити&quot;: Зеленський у День пам’яті жертв Голодомору"/>
    <meta property="og:description" content="На своїй сторінці у Facebook Володимир Зеленський розмістив звернення, яке виголошував під час заходів зі вшанування пам’яті жертв голодоморів в Україні біля Національного музею Голодомору-геноциду."/>
  </head>
  <body>
    <article>
      <h1>"Не зможемо це пробачити": Зеленський у День пам’яті жертв Голодомору</h1>
      <h2>На своїй сторінці у Facebook Володимир Зеленський розмістив звернення, яке виголошував під час заходів зі вшанування пам’яті жертв голодоморів в Україні біля Національного музею Голодомору-геноциду.</h2>
      <address>
        <time datetime="2019-11-23T17:44:00+00:00">23 Nov 2019, 17:44</time>
      </address>
      <figure>
        <img src="https://galinfo.com.ua/media/gallery/intxt/z/e/zelenskyy_promova.jpeg"/>
        <figcaption>Володимир Зеленський</figcaption>
      </figure>
      <p>У нашій історії є сторінки, які дуже боляче згадувати, але які неможливо забути. Злочини, які доводять, що жорстокість і цинічність не мають меж. Біди, яких нормальна людина не побажає навіть своїм найлютішим ворогам. Трагедії, настільки великі, що людство ще не придумало слів, щоб описати той біль, який пережили українці.</p>
      <p>Сьогодні ми вшановуємо пам’ять жертв Голодомору – злочину геноциду, який вчинив тоталітарний сталінський режим проти українського народу.</p>
      <p>Можна нескінченно довго говорити про причини та катастрофічні наслідки. Існує маса досліджень, відкрито багато архівних документів, про це написано десятки книжок і знято не один фільм. Проте величезний обсяг фактів і доказів усе одно не дає ні розуму, ні серцю відповіді на просте питання.</p>
      <p>За що?</p>
      <p>Як взагалі може з’явитися думка знищити цілий народ? Як можна забрати у людей останню крихту хліба, а з нею – останню крихту надії. Надії, що ти або хоча б твої діти доживуть до наступного ранку.</p>
      <p>Історики сперечаються щодо точної кількості жертв геноциду, але цифри, якими вони оперують, є моторошними та викликають шок. Згідно з різними дослідженнями, від Голодомору 1932-1933 років померло від чотирьох до восьми мільйонів українців. Ці втрати зіставні з нашими втратами у Другій світовій війні.</p>
      <p>Ми – українці. І нам усе до снаги. Але є дві речі, яких ми ніколи не зможемо. Не зможемо це забути. І не зможемо це пробачити.</p>
      <p>Сьогодні Україна й весь цивілізований світ моляться за невинних жертв цього жахливого злочину. Сьогодні українці запалять у своїх вікнах свічки.</p>
      <p>Нехай тепло від них зігріє душі всіх загиблих.</p>
      <p>Вічна їм пам’ять.</p>
    </article>
  </body>
</html>