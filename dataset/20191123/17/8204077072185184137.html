<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/biudjet-i-finansi/333/a/do-kraia-na-oktomvri-v-srebyrniia-fond-sa-natrupani-3120-mlrd-lv--293760/"/>
    <meta property="og:site_name" content="Investor.bg"/>
    <meta property="article:published_time" content="2019-11-23T17:33:00+00:00"/>
    <meta property="og:title" content="До края на октомври в „Сребърния фонд“ са натрупани 3,120 млрд. лв."/>
    <meta property="og:description" content="Трансферираните средства към гаранционния фонд от фонд „Пенсии“ в ДОО са в размер на 3,4 млн. лв."/>
  </head>
  <body>
    <article>
      <h1>До края на октомври в „Сребърния фонд“ са натрупани 3,120 млрд. лв.</h1>
      <h2>Трансферираните средства към гаранционния фонд от фонд „Пенсии“ в ДОО са в размер на 3,4 млн. лв.</h2>
      <address><time datetime="2019-11-23T17:33:00+00:00">23 Nov 2019, 17:33</time> by <a rel="author">Ралица Пейчева</a></address>
      <p>Общият паричен ресурс, наличен към края на октомври в Държавния фонд за гарантиране устойчивост на държавната пенсионна система, по известен като Сребърния фонд, е в размер на а 3,120 млрд. лв. От тях 3,067 млрд. лв. са оформени в годишни депозити в Българска народна банка (БНБ) с решения на Управителния съвет на фонда. Това става ясно от данни на Министерството на финансите (МФ), публикувани на сайта на ведомството.</p>
      <p>Трансферираните през октомври средства към гаранционния фонд от фонд „Пенсии“ в ДОО са в размер на 3,41 млн. лв. За първото тримесечие на годината сумата е 17,67 млн. лв., а за второто – 141,45 млн. лв. За третото тримесечие на 2019 г. сумата е 35,82 млн. лв. Общо за 2018 г. са трансферирани 136,54 млн. лв.</p>
      <figure>
        <img src="https://www.investor.bg/images/articles_uploaded_photos/0000004776.jpg"/>
      </figure>
      <p>Според приетата дългосрочната инвестиционна политика и средносрочната стратегия за инвестиране на средствата на фонда за 2019-2021 г., натрупаните средства остават на депозит в БНБ поне до 2021 г., а най-вероятно и до 2040 г. Резервните пари за пенсии, които трябва да гарантират стабилност на пенсионната система, ще се управляват все така консервативно, както и към момента. Както и предшествениците си, финансовият министър Владислав Горанов прецени в началото на октомври миналата година (когато документът бе приет), че това е най-безопасната стратегия. В края на октомври тази година министрите решиха да не правят промени във въпросната стратегия, въпреки че законът им дава възможност за корекции.</p>
      <p>Освен това настоящите пазарни условия не предполагат реализирането на висока доходност при желаните ниски нива на инвестиционен риск, поради което най-добрата алтернатива за инвестиране на средствата на Фонда ще продължи да бъде под формата на депозит в Българската народна банка или други инструменти по сметки в нея.</p>
      <p>Бизнесът от години настоява постъпленията в Сребърния фонд да „се подкрепят“ с допълнителни източници, но към момента няма движение в тази посока.</p>
      <p>Според Лидия Шулева, бивш вицепремиер и бивш социален министър, основател на консултантска къща „Бизнес интелект", Сребърният фонд не би имал особено значима роля в бъдещето на пенсионната система у нас. „При създаването си Сребърният фонд даваше основания да се смята, че <b><a href="https://www.investor.bg/bloomberg-tv/461/a/l-shuleva-srebyrniiat-fond-niama-kapacitet-da-e-bufer-na-pensionnata-sistema-284192/">може да запълни дефицити</a></b> в пенсионната система на фона на демографската криза. Към момента липсите на Националния осигурителния институт вече възлизат на около 4 млрд. лв.“, коментира Шулева в ефира на <b><a href="https://www.bloombergtv.bg/v-razvitie/2019-06-18/srebarniyat-fond-nyama-kapatsitet-da-bade-bufer-na-pensionnata-sistema">Bloomberg TV Bulgaria</a></b> преди месец. Единствената функция на Сребърния фонд засега е да подкрепя фискалния резерв, посочи още тя.</p>
      <p>„Опцията демографския срив да се компенсира и да се подкрепи пенсионната система остава единствено чрез бюджета през данъците“, допълни бившият вицепремиер.</p>
      <p>Според нея решението Сребърният фонд да се прехвърли във фискалния резерв е конюнктурно.</p>
      <p>
        <i>По статията работи: <a href="https://www.investor.bg/biudjet-i-finansi/333/a/do-kraia-na-oktomvri-v-srebyrniia-fond-sa-natrupani-3120-mlrd-lv--293760/znvygb:e.crvpurin@tznvy.pbz">Ралица Пейчева</a></i>
      </p>
      <related>
        <a href="https://www.investor.bg/ikonomika-i-politika/332/a/parite-na-srebyrniia-fond-ostavat-na-depozit-v-bnb-292315/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/mf-zalaga-3-mlrd-lv-poveche-prihodi-v-biudjeta-za-dogodina-292005/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/grajdani-i-firmi-sa-spestili-nad-634-mln-lv-pod-formata-na-danychni-oblekcheniia-291369/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/dyrjavata-shte-sybira-novi-taksi-po-zakona-za-hazarta--291246/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/bnb-prodade-na-aukcion-20-godishni-obligacii-pri-138-godishna-dohodnost-290793/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/132-mln-lv-sa-prosrochenite-zadyljeniia-na-obshtinite-kym-kraia-na-iuni-289229/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bloomberg-tv/461/a/l-shuleva-srebyrniiat-fond-niama-kapacitet-da-e-bufer-na-pensionnata-sistema-284192/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/2928-mlrd-lv-sa-se-natrupali-v-srebyrniia-fond-do-kraia-na-ianuari-276853/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/blizo-3-mlrd-lv-ima-v-srebyrniia-fond-kym-kraia-na-noemvri-273245/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>