<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200487/%D8%A2%D8%BA%D8%A7%D8%B2-%D8%B3%D8%B1%D8%B4%D9%85%D8%A7%D8%B1%DB%8C-%D9%BE%D8%A7%DB%8C%DB%8C%D8%B2%D9%87-%D9%BE%D8%B3%D8%AA%D8%A7%D9%86%D8%AF%D8%A7%D8%B1%D8%A7%D9%86-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T07:13:32+00:00"/>
    <meta property="og:title" content="آغاز سرشماری پاییزه پستانداران در کرمانشاه"/>
    <meta property="og:description" content="ایسنا/کرمانشاه معاون نظارت و پایش محیط زیست استان کرمانشاه از آغاز سرشماری پاییزه پستانداران در کرمانشاه خبر داد."/>
  </head>
  <body>
    <article>
      <h1>آغاز سرشماری پاییزه پستانداران در کرمانشاه</h1>
      <address><time datetime="2019-11-23T07:13:32+00:00">23 Nov 2019, 07:13</time> by <a rel="author">فاطمه کمانی</a></address>
      <p>ایسنا/کرمانشاه معاون نظارت و پایش محیط زیست استان کرمانشاه از آغاز سرشماری پاییزه پستانداران در کرمانشاه خبر داد.</p>
      <p>آذر ولی‌زاده در گفت و گو با ایسنا، با اشاره به آغاز سرشماری پستانداران در کرمانشاه، گفت: امسال نیز مانند سال‌های گذشته سرشماری پاییزه پستانداران از هفته اول آذر ماه آغاز و در 10 سایت انجام می‌شود.</p>
      <p>وی ادامه داد: این 10 سایت شامل هشت سایت از مناطق تحت مدیریت محیط زیست از جمله بوزین و مره‌خیل، قراویز، زلزله‌زرد، قلاجه، پناهگاه حیات وحش بیستون و امروله و دالاخانی و دو سایت آزاد است که تنوع گونه‌های حیات وحش در آنها قابل توجه می‌باشد.</p>
      <p>معاون نظارت و پایش محیط زیست استان کرمانشاه پیش‌بینی کرد، این سرشماری حدود یک ماه ادامه داشته باشد.</p>
      <p>ولی‌زاده با بیان اینکه در این سرشماری از حضور 10 اکیپ از محیط بانان و کارشناسان استفاده می‌شود، یادآور شد: امسال بخشی از سرشماری را نیز به شیوه هوشمند و با استفاده از هلی‌شات انجام خواهیم داد.</p>
      <p>وی هدف از این سرشماری را برآورد نسبی جمعیت حیات وحش به منظور بررسی وضعیت گونه‌ها و برنامه‌ریزی برای مناطق تحت مدیریت محیط زیست اعلام کرد.</p>
      <p> در محیط زیست استان کرمانشاه گونه‌های قابل توجهی از پستانداران از جمله کل و بز، قوچ، میش، خرس قهوه‌ای، آهو، گرگ و ... زندگی می‌کنند.</p>
      <p>انتهای پیام</p>
    </article>
  </body>
</html>