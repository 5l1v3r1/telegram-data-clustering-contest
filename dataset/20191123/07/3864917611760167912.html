<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823924-u-svitovomu-banku-vvazaut-so-moratorij-skodit-vlasnikam-zemli-v-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T07:56:00+00:00"/>
    <meta property="og:title" content="У Світовому банку вважають, що мораторій шкодить власникам землі в Україні"/>
    <meta property="og:description" content="Світовий банк хоче допомогти фермерам в Україні скористатися повною мірою можливостями відкриття ринку сільськогосподарських земель."/>
  </head>
  <body>
    <article>
      <h1>У Світовому банку вважають, що мораторій шкодить власникам землі в Україні</h1>
      <h2>Світовий банк хоче допомогти фермерам в Україні скористатися повною мірою можливостями відкриття ринку сільськогосподарських земель.</h2>
      <address>
        <time datetime="2019-11-23T07:56:00+00:00">23 Nov 2019, 07:56</time>
      </address>
      <p>Про це розповіла директор Світового банку у справах України, Білорусі та Молдови Сату Кахконен в інтерв’ю виданню <a href="https://dt.ua/interview/satu-kahkonen-derzhava-povinna-garantuvati-biznesu-nevtruchannya-u-yogo-robotu-329019_.html">“Дзеркало тижня”</a>.</p>
      <p>“Дрібні фермери — це найбільш вразлива група позичальників, яким і хоче допомогти Світовий банк, аби вони дійсно змогли скористатися повною мірою тими можливостями, які отримають після відкриття ринку сільськогосподарських <a href="https://www.ukrinform.ua/tag-zemla">земель</a>”, - наголосила вона.</p>
      <p>Кахконен розповіла, що з урядом обговорювалися різні варіанти, як забезпечити малим фермерам доступ до кредитів, серед іншого обговорювалася схема часткового гарантування кредитів, що зменшить кредитний ризик для банків і стимулюватиме їх зацікавленість у кредитуванні і дрібних фермерів.</p>
      <p>Кахконен констатувала, що банківський сектор готовий до відкриття земельного ринку, для нього це новий і привабливий ринок.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2823897-svitovij-bank-zadovolenij-tempami-ekonomicnogo-zrostanna-ukraini.html">Світовий банк задоволений темпами економічного зростання України</a>
      </blockquote>
      <p>На переконання директора Світового банку у справах України, Білорусі та Молдови, мораторій шкодить власникам землі, бо їхнє право власності обмежене: вони не можуть використовувати свою землю як банківську заставу, не можуть її продати.</p>
      <p>Як повідомляв Укрінформ, Верховна Рада ухвалила у першому читанні законопроєкт № 2178-10 “Про внесення змін до деяких законодавчих актів України щодо обігу земель сільськогосподарського призначення”, який передбачає скасування мораторію на продаж землі в Україні з 1 жовтня 2020 року.</p>
    </article>
  </body>
</html>