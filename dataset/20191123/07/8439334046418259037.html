<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/kinitopoiisi-ton-suntaxiouchon-me-aichmi-to-asfalistiko-tis-perikopes-kai-tin-ugeia.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T07:30:00+00:00"/>
    <meta property="og:title" content="Κινητοποίηση των συνταξιούχων με αιχμή το ασφαλιστικό, τις περικοπές και την υγεία"/>
    <meta property="og:description" content="ΚΑΛΕΣΜΑ ΣΕ ΣΥΛΛΑΛΗΤΗΡΙΟ ΣΤΟ ΡΕΘΥΜΝΟ ΤΟ ΣΑΒΒΑΤΟ 30 ΝΟΕΜΒΡΙΟΥ ΑΠΟ ΤΑ ΣΥΝΕΡΓΑΖΟΜΕΝΑ ΣΩΜΑΤΕΙΑ"/>
  </head>
  <body>
    <article>
      <h1>Κινητοποίηση των συνταξιούχων με αιχμή το ασφαλιστικό, τις περικοπές και την υγεία</h1>
      <address>
        <time datetime="2019-11-23T07:30:00+00:00">23 Nov 2019, 07:30</time>
      </address>
      <p>
        <b>ΚΑΛΕΣΜΑ ΣΕ ΣΥΛΛΑΛΗΤΗΡΙΟ ΣΤΟ ΡΕΘΥΜΝΟ ΤΟ ΣΑΒΒΑΤΟ 30 ΝΟΕΜΒΡΙΟΥ ΑΠΟ ΤΑ ΣΥΝΕΡΓΑΖΟΜΕΝΑ ΣΩΜΑΤΕΙΑ</b>
      </p>
      <slideshow>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/syntaxiouhoi%20%281%29.JPG"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/syntaxiouhoi%20%282%29.JPG"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/syntaxiouhoi%20%284%29.JPG"/>
        </figure>
      </slideshow>
      <p>Ξανά στους δρόμους βγαίνουν οι συνταξιούχοι με αιχμή το ασφαλιστικό, τις περικοπές στις συντάξεις αλλά και τη δημόσια υγεία, με κινητοποιήσεις σε Πανελλαδικό επίπεδο αλλά και στο Ρέθυμνο, μετά την σχετική απόφαση των συνεργαζόμενων Ομοσπονδιών Ελλάδος των συνταξιούχων για την διεξαγωγή συλλαλητηρίων σε όλη τη χώρα.  </p>
      <p>Οι συνταξιούχοι ΙΚΑ, ΟΑΕΕ, Δημοσίου και Σωμάτων Ασφαλείας στο Ρέθυμνο μετά τη συνάντηση που πραγματοποιήθηκε πρόσφατα στο Ηράκλειο για τον συντονισμό των δράσεων στην Κρήτη,  πραγματοποίησαν χθες στο Εργατικό Κέντρο Ρεθύμνου συνάντηση εν όψει της κινητοποίησης που έχει προγραμματιστεί για το Σάββατο 30 Νοεμβρίου, στις 10.30 στο Εργατικό Κέντρο Ρεθύμνου.</p>
      <p>Αξίζει να σημειωθεί πως το Πανελλαδικό Συλλαλητήριο στην Αθήνα έχει προγραμματιστεί για το Σάββατο 14 Δεκεμβρίου.</p>
      <p>Στη διάρκεια συνέντευξης τύπου που παραχώρησαν  χθες στο Εργατικό Κέντρο Ρεθύμνου οι συνταξιούχοι των σωματείων του Ρεθύμνου απηύθυναν κάλεσμα για συμμετοχή στις κινητοποιήσεις, τονίζοντας πως η μαζική συμμετοχή θα αποτελέσει ανάχωμα για τις διεκδικήσεις τους.</p>
      <p>Όπως επεσήμανε ο πρόεδρος της Ένωσης  συνταξιούχων ΙΚΑ Νομού Ρεθύμνου <b>Χαράλαμπος Σφακιανάκης</b>:<i> «Και οι εργαζόμενοι θα συμμετέχουν στο συλλαλητήριο και γι’ αυτό η διοίκηση του Εργατικού Κέντρου συνεδριάζει την Τρίτη για να πάρει τη σχετική απόφαση και να καλέσει τους εργαζόμενους να συμμετέχουν στο συλλαλητήριο.  Ο σκοπός και τα αιτήματα έχουν να κάνουν με το ασφαλιστικό μας σύστημα, το οποίο όπως πληροφορούμαστε σχεδιάζεται να απορρυθμιστεί και ένα μέρος, κυρίως τώρα της επικουρικής σύνταξης να πάει στους ιδιώτες. Εμείς είμαστε κάθετα αντίθετοι σε όλη αυτή την προσπάθεια της κυβέρνησης που συνεπικουρείται από τη μεγαλοεργοδοσία, για να ιδιωτικοποιήσουν την κοινωνική ασφάλιση στη χώρα μας. Εμείς συνεχίζουμε να απαιτούμε την άμεση επιστροφή όλων των περικοπών που έχουν γίνει στις συντάξεις μας, κύριες και επικουρικές από το 2013 και έπειτα, και την επαναφορά όλων των συντάξεων στα επίπεδα του 2012. Απαιτούμε την άμεση καταβολή δώρου Χριστουγέννων από φέτος και βέβαια την άμεση επιστροφή όλων τω δώρων από δώ και έπειτα. Ζητάμε βεβαίως και την καθολική και δημόσια δωρεάν υγεία, ένα σύστημα υγείας για όλους τους Έλληνες και βέβαια και τοπικά έχουμε το Νοσοκομείο που κινδυνεύει να κλείσει, επειδή δεν έχει γιατρούς. Ζητάμε την κάλυψη όλων των αναγκών σε γιατρούς, νοσηλευτικό προσωπικό και υποδομές του Νοσοκομείου Ρεθύμνου και των Κέντρων υγείας για να μην παρατηρείται το φαινόμενο να κλείνουν κλινικές που το 2019 είναι απαράδεκτο για την κοινωνία και τους φορολογούμενους πολίτες της χώρας. Καλούμε όλους τους συνταξιούχους, όλων των ταμείων , να πάρουν μαζικά μέρος στην κινητοποίηση το Σάββατο. Στα αιτήματα που διεκδικούμε μόνο με την μαζικότητα και την ενότητα όλων των συνταξιούχων και μαζί με τους εργαζόμενους μπορούμε να πετύχουμε λύσεις στα προβλήματά μας. Ο αγώνας μας θα είναι συνεχής και δεν πρέπει να λείψει κανείς».</i></p>
      <p>Το μέλος της διοίκησης της Ένωσης Συνταξιούχων ΙΚΑ Ρεθύμνου Αντώνης Ουρανός, σε δηλώσεις του κάλεσε σε μαζική κινητοποίηση τους συνταξιούχους που όπως τόνισε αποτελεί μονόδρομο για την διασφάλιση των κεκτημένων αλλά και τις νέες διεκδικήσεις που άπτονται στις σύγχρονες ανάγκες. Ο ίδιος ανέφερε: «<i>Η κινητοποίηση αυτή έχει πανελλαδικό χαρακτήρα γιατί έρχεται να βάλει στο επίκεντρο όλα τα ζητήματα που έχουν να κάνουν με την κοινωνική ασφάλιση που η ουσία τους είναι να επανέλθουν το λιγότερο σαν βάση τα προηγούμενα ασφαλιστικά και συνταξιοδοτικά δικαιώματα. Εδώ συμπεριλαμβάνονται και μια σειρά από ζητήματα που έχουν να κάνουν με τις εργασιακές σχέσεις, τον κατώτερο μισθό, τις ελαστικές μορφές εργασίας διότι επηρεάζουν το κοινωνικό σύστημα ασφάλισης και όλα αυτά ήταν προάγγελος για να ανοίξει σήμερα ο δρόμος και να χτυπηθεί περισσότερο η κοινωνική ασφάλιση μέσα από το νέο ασφαλιστικό Νόμο που φέρνει η κυβέρνηση της Νέας Δημοκρατίας για ψήφιση τον Ιανουάριο. Στη βάση αυτή είμαστε επιθετικοί σήμερα, θεωρούμε ότι είναι ταξικό το ζήτημα, έχει να κάνει με τους αντιπάλους της εργατικής τάξης και των συνταξιούχων και μπαίνουμε επιθετικά στον αγώνα με ιδεολογικά πολιτικά χαρακτηριστικά».</i> </p>
      <p>Ο πρόεδρος συνταξιούχων ΟΑΕΕ –ΤΕΒΕ Νομού Ρεθύμνης  Νίκος Πολοπετράκης σε δηλώσεις του υπογράμμισε:  <i>«Τα συνεργαζόμενα σωματεία των συνταξιούχων Νομού Ρεθύμνης καλούν το Ρεθεμνιώτικο λαό να συμμετέχει στο συλλαλητήριο του Σαββάτου, στις 30 Νοεμβρίου , στις 10.30 στο Εργατικό Κέντρο. Ζητάμε την άμεση επιστροφή των δώρων της κύριας επικουρικής σύνταξης και τα αναδρομικά που μας έχουν κόψει από τις συντάξεις , από το 2013».</i></p>
      <p>ΣΤΑ ΑΙΤΗΜΑΤΑ ΤΩΝ ΣΥΝΤΑΞΙΟΥΧΩΝ ΠΕΡΙΛΑΜΒΑΝΟΝΤΑΙ :</p>
      <p>
        <i>«-Η άμεση επιστροφή των περικοπών και των δώρων των κύριων και επικουρικών συντάξεων , αναδρομικά από το 2013 μέχρι σήμερα χωρίς αιτήσεις, προαπαιτούμενα και δικαστήρια</i>
      </p>
      <p>
        <i>-Άμεση επαναφορά των συντάξεων στα επίπεδα του 2012, χωρίς επαναϋπολογισμό  και προσωπικές διαφορές,  πλήρη κατάργηση του νόμου «Κατρούγκαλου» και όλων των αντιασφαλιστικών , αντικοινωνικών και αντεργατικών Νόμων</i>
      </p>
      <p>
        <i>-Αυξήσεις στις συντάξεις που θα διασφαλίζουν αξιοπρέπεια στα γηρατειά</i>
      </p>
      <p>
        <i>-Κατώτερη κύρια σύνταξη 650 ευρώ και κατώτερο μισθό 751 ευρώ</i>
      </p>
      <p>
        <i>-Αποκλειστικά δημόσιο σύστημα κοινωνικής ασφάλισης , όχι στην ιδιωτικοποίηση και τη διάλυσή της</i>
      </p>
      <p>
        <i>-Δημόσια δωρεάν υγεία για όλους, άμεση κάλυψη όλων των αναγκών σε γιατρούς και προσωπικό του Νοσοκομείου και των Κέντρων Υγείας του Νομού».</i>
      </p>
    </article>
  </body>
</html>