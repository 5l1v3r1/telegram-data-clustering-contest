<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/%E2%80%9Cnessuno-voleva-escludere-pro-loco-dagli-eventi-cittadini-219778"/>
    <meta property="og:site_name" content="Oggi Treviso"/>
    <meta property="article:published_time" content="2019-11-23T07:57:12+00:00"/>
    <meta property="og:title" content="“Nessuno voleva escludere la Pro Loco dagli eventi cittadini&quot;"/>
    <meta property="og:description" content="CASTELFRANCO – Assessori e vicesindaco intervengono sull’affaire “Pro Loco” dopo che il presidente, pur con toni civili, ha espresso tutto il suo malcontento e disagio rispetto al fatto che l’associazione principe della città sia stata emarginata"/>
  </head>
  <body>
    <article>
      <h1>“Nessuno voleva escludere la Pro Loco dagli eventi cittadini"</h1>
      <h2>Un coro di voci soprese dalla giunta castellana, sull’emarginazione della Pro Loco dagli eventi cittadini</h2>
      <address><time datetime="2019-11-23T07:57:12+00:00">23 Nov 2019, 07:57</time> by <a rel="author" href="http://oggitreviso.it/archivio/news/giornalista/23291" target="_blank">Ingrid Feltrin Jefwa</a></address>
      <p><b>CASTELFRANCO </b>– Assessori e vicesindaco intervengono sull’<b>affaire “Pro Loco” </b>dopo che il presidente, pur con toni civili, ha espresso tutto <b>il suo malcontento e disagio rispetto al fatto che l’associazione principe della città sia stata emarginata nell’organizzazione degli eventi natalizi e della Festa del Radicchio</b>. Sulla questione, che a <b>Castelfranco</b>, ha suscitato diverse reazioni di sdegno, il <b>sindaco </b>non si è espresso pur se la <b>Pro Loco</b> ha puntato il dito proprio verso di lui, come responsabile della “dimenticanza”.<br/><br/>“Nessuna polemica, nessun interesse o ragione di escludere qualcuno. Il comunicato della <b>Pro Loco</b> lascia qualche perplessità per affermazioni certamente non aspettate – dice l’<b>assessore Marica Galante </b>-. Entrando nel dettaglio la direzione presa per la rassegna<b> Natale Sotto le Mura</b> era quella di accrescere l’offerta proponendo la grande novità del presepe vivente. Dopo un’attenta ricerca e sentite le disponibilità, la scelta è caduta su organizzazioni da decenni rodate, organizzate con costumi, attrezzature, scenografie e volontari”. Il riferimento è legato al coinvolgimento della <b>Pro Loco di Riese</b> nell’organizzazione del presepe vivente.<br/><br/>Il <b>vicesindaco, Gianfranco Giovine</b>, si è quindi esposto difendendo il suo sindaco: “Nel comunicato della Pro Loco sono stati utilizzati termini poco opportuni nei confronti del <b>Sindaco</b>. Tra <b>Assessori </b>c’è la massima sinergia, soprattutto in eventi che interessano Turismo, Cultura ed Identità veneta. Trovo pretestuose queste dichiarazioni che forse hanno scopi ben diversi”. Ma a dire la sua interviene anche un altro attore non menzionato dalla <b>Pro Loco, l’assessore Franco Pivotti</b>, poiché presente ad un meeting preparatorio degli eventi, un mese fa, in cui c’erano anche i vertici della <b>Pro Loco</b>.<br/><br/>“Sono rimasto sorpreso anch'io di questa uscita del presidente della Pro Loco soprattutto perché ha interessato il <b>Sindaco </b>che è risaputo, da sempre delega e concede la massima autonomia agli <b>Assessori </b>nell’ambito sempre di un lavoro di squadra. Un coinvolgimento che ritengo poco opportuno. Da parte mia ho sempre dato e lo dimostrano i numerosi eventi ospitati in Biblioteca e Teatro, la massima accoglienza e disponibilità alla <b>Pro Loco</b>. L’incontro del 28 ottobre è stato estremamente cordiale e positivo. Abbiamo valutato alcuni dettagli organizzativi e ci siamo ripromessi di risentirci dopo la verifica del loro Direttivo. <b>Non trovo per questo alcun supporto alle critiche</b>”.</p>
      <related>
        <h4>Dello stesso argomento</h4>
        <a href="http://oggitreviso.it/pro-loco-esclusa-da-eventi-di-natale-radicchio-dito-puntato-contro-sindaco-219731"/>
        <a href="http://oggitreviso.it/le-sardine-nuotano-fino-castelfranco-veneto-219729"/>
        <a href="http://oggitreviso.it/proposta-rivoluzionaria-delledicolante-vi-portiamo-giornali-le-riviste-casa-219488"/>
        <a href="http://oggitreviso.it/arriva-listituto-oncologico-rischio-50-gelsi-secolari-219424"/>
        <a href="http://oggitreviso.it/rete-4-torna-castelfranco-con-ricette-allitaliana-219366"/>
        <a href="http://oggitreviso.it/%E2%80%9Cmarcon-dimettiti%E2%80%9D-chieste-le-dimissioni-del-sindaco-di-castelfranco-219361"/>
        <a href="http://oggitreviso.it/arrivano-gli-addetti-censimento-del-comune-ma-gente-non-apre-si-barrica-casa-219225"/>
        <a href="http://oggitreviso.it/ratti-nutrie-lungo-canali-castelfranco-sembra-terzo-mondo-219111"/>
        <a href="http://oggitreviso.it/cugino-del-sindaco-marcon-si-costituisce-dopo-tragico-incidente-219098"/>
        <a href="http://oggitreviso.it/centinaia-di-persone-sfilano-silenzio-ricordare-giulia-morta-soli-18-anni-nel-terribile-incidente"/>
      </related>
    </article>
  </body>
</html>