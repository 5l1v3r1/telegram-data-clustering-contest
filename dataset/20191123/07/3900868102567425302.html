<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/lifestyle/1562885/stin-korea-einai-alliws-oi-superstar-tis-k-pop-bts-tha-pane-kanonika-fantaroi"/>
    <meta property="og:site_name" content="NOOZ."/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Στην Κορέα είναι αλλιώς: Οι superstar της Κ-pop BTS θα πάνε κανονικά φαντάροι"/>
    <meta property="og:description" content="Οι superstar της K-pop, BTS δεν θα πάρουν απαλλαγή από την υποχρεωτική στρατιωτική θητεία, ανακοίνωσε το υπουργείο Άμυνας της Νότιας Κορέας επαναβεβαιώνοντας την πολιτική των μη εξαιρέσεων για αστέρες της ποπ."/>
  </head>
  <body>
    <article>
      <h1>Στην Κορέα είναι αλλιώς: Οι superstar της Κ-pop BTS θα πάνε κανονικά φαντάροι</h1>
      <address>
        <time datetime="2019-11-23T07:00:00+00:00">23 Nov 2019, 07:00</time>
      </address>
      <p>
        <b>Οι superstar της K-pop, BTS δεν θα πάρουν απαλλαγή από την υποχρεωτική στρατιωτική θητεία, ανακοίνωσε το υπουργείο Άμυνας της Νότιας Κορέας επαναβεβαιώνοντας την πολιτική των μη εξαιρέσεων για αστέρες της ποπ.</b>
      </p>
      <p>Η απόφαση είναι πιθανό να πυροδοτήσει συζητήσεις στη Νότια Κορέα, η οποία <b>παραμένει τυπικά σε εμπόλεμη κατάσταση με τη Βόρεια Κορέα</b>, για το αν οι καλλιτέχνες και οι αθλητές θα πρέπει να υπηρετούν ολόκληρη τη στρατιωτική τους θητεία, διάρκειας 18 μηνών, όταν βρίσκονται στο αποκορύφωμα της καριέρας τους.</p>
      <p><i>"Η απαλλαγή καλλιτεχνών της ποπ κουλτούρας από τη στρατιωτική θητεία, παρ' όλο που έχουν συμβάλει στη φήμη της χώρας, δεν είναι σε συμφωνία με τη στάση της κυβέρνησης να υποστηρίζει τη δικαιοσύνη και την αμεροληψία"</i> αναφέρει το υπουργείο Άμυνας στην ανακοίνωσή του, που εκδόθηκε χθες.</p>
      <p><b>Το επταμελές boyband συγκρότημα BTS</b> έχει διαδώσει την κορεατική ποπ μουσική και έχει επιτύχει την άνοδο τριών άλμπουμ του στο Νο 1 του chart του Billboard σε λιγότερο από ένα χρόνο, μία υποψηφιότητα για Grammy το 2019 και συναυλίες από τη Νέα Υόρκη έως τη Σαουδική Αραβία.</p>
      <p>Κανένα από τα μέλη της μπάντας, ηλικίας από 22 έως 26 ετών, δεν ήταν διαθέσιμο για σχόλιο, μία μέρα μετά την ανακοίνωση του υπουργείου Άμυνας, σύμφωνα με το Reuters.</p>
      <p>Στη Νότια Κορέα η στρατιωτική θητεία είναι υποχρεωτική για άνδρες άνω των 18 ετών.</p>
      <p>Το υπουργείο Άμυνας τη χώρας διευκρίνισε <b>ότι έχουν γίνει μόνο 45 εξαιρέσεις και αφορούν αθλητές που έχουν κερδίσει χρυσά μετάλλια σε Ασιατικούς Αγώνες ή οποιοδήποτε μετάλλιο σε Ολυμπιακούς και κλασσικούς μουσικούς που έχουν λάβει βραβεία σε διεθνείς διαγωνισμούς.</b></p>
      <p>Πέρσι εξαίρεση δόθηκε στον ποδοσφαιριστή της Τότεναμ Χότσπερ, Σον Χιουνγκ-μιν, ο οποίος όμως βοήθησε την εθνική ομάδα ποδοσφαίρου της χώρας να κερδίσει μετάλλιο στους Ασιατικούς Αγώνες.</p>
    </article>
  </body>
</html>