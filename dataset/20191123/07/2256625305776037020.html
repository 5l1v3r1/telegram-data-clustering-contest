<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159161_1109.html"/>
    <meta property="og:site_name" content="Novsport"/>
    <meta property="article:published_time" content="2019-11-23T07:12:00+00:00"/>
    <meta property="og:title" content="Сензациите в пресата: Плетеница от халфове за Левски"/>
    <meta property="og:description" content="Орлите дължат 2 бона данъци на общината; Тотална чистка в Ботев (Пд)"/>
  </head>
  <body>
    <article>
      <h1>Сензациите в пресата: Плетеница от халфове за Левски</h1>
      <address>
        <time datetime="2019-11-23T07:12:00+00:00">23 Nov 2019, 07:12</time>
      </address>
      <p>
        <i>Най-интересните теми от българската преса днес, 23 ноември:</i>
      </p>
      <p> </p>
      <p>
        <b>„Тема спорт”: Плетеница от халфове за Левски</b>
      </p>
      <p> </p>
      <p>По всичко личи, че босовете на Левски ще направят максимални опити да осъществят поне един запомнящ се трансферен удар през зимата. За „Герена" вече се спрягат доста интересни имена на български футболисти. Преди няколко дни сините са отправили оферта към национала Симеон Славчев, който трябва да напусне азербайджанския Карабах през зимата, защото треньорът Гурбанов не го иска в състава си и му е казал да си търси отбор.</p>
      <p>Вече се появиха информации, на този етап предимно спекулативни, че Ивелин Попов също може да премине в Левски. Напусналият националния отбор атакуващ футболист най-вероятно ще си тръгне от настоящия си клуб Ростов, който се намира в сериозна финансова криза. Семейството и близките на Попов също гледат с добро око на евентуален негов трансфер в Левски, като това в особена степен важи за бащата на Ивелин. За него се ослушват и турски клубове от елитната група. Както и Лудогорец според информации от обкръжението на Попето.</p>
      <p>В групата от желани халфове задължително трябва да вмъкнем и Тодор Неделев. Така че имаме двама откровено дефанзивни и двама офанзивни полузащитници, единият от които е почти нападател. Най-високо като цена е Тодор Неделев, за когото лятото сините бяха готови да сложат на масата 800 хиляди евро на първо четене, с намеци да подобрят офертата до милион в зависимост от последващо споразумение за процент за Ботев при продажба на играча от Левски навън. Подобна сума за Неделев бяха готови да извадят и от Лудогорец, но халфът на Ботев е задраскал този вариант, въпреки че неговата заплата в Разград е непостижима за сините. Ще бъде голям успех, ако Левски вземе един-двама от изброените футболисти.</p>
      <p> </p>
      <p>
        <b>„Тема спорт”: Орлите дължат 2 бона данъци на общината</b>
      </p>
      <p> </p>
      <p>С решение се произнесе Административен съд – Разград по правния спор между ПФК Лудогорец и отдел "Местни данъци и такси" към Община Разград, който стартира в средата на септември. Казусът бе за това дължи ли се или не данък за сградите около стадион "Лудогорец Арена". В дело пред Административния съд от футболния клуб обжалваха акт за установяване на задължения по декларация, издаден на 5 април тази година. С него на ПФК Лудогорец бил определен данък върху недвижими имоти за 2017 и 2018-а за общо 46 183.25 лева. В жалбата си до съда от клуба настояха актът да бъде отменен.</p>
      <p>След като се е запознал с експертното становище и останалите материали по делото, съдия Марин Маринов приел за основателни по-голямата част от претенциите на Лудогорец. С него магистратът е изменил акта и е приел, че общо дължимият данък е в размер на 1966.26 лева.</p>
      <p> </p>
      <p>
        <b>„Меридиан мач”: Тотална чистка в Ботев (Пд)</b>
      </p>
      <p> </p>
      <p>Ботев (Пд) започва тотално оптимизиране на раздутата администрация. След като клубът се раздели с трима играчи, сега на ред са и промени в администрацията, пише „ПловдивНюз". Първата раздяла е с изпълнителния директор Иван Йотков, който е заменен от Асен Караславов. Пиарът Стефан Попов също вече не е служител на клуба. Основната задача на Попов беше да следи за паметни дати в историята на Ботев и рождени дни на легенди на клуба. Третият, който вече не е служител на клуба, е Тодор Шаранков. Той обслужваше фен-магазина, но в един момент се оказа, че е и управител на базата в Коматево. </p>
      <p>В близките дни от Ботев ще бъде освободен и Костадин Йорданов, който се водеше финансов консултант. Ботев ще се раздели и с дългогодишното си пресаташе Митко Лишев, който всъщност по времето на Желко Петрович бе тийм-мениджър. Той е отпуск от 20 дни. Така със заплатите на Адалберт Зафиров, Петрович, както и на тримата привлечени от него играчи и на въпросните служители на администрацията, Ботев може да си позволи поне добри нови играчи, без да има надвишаване на бюджета.</p>
    </article>
  </body>
</html>