<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/guvernul-din-bolivia-anunta-lansarea-unui-dialog-care-sa-puna-capat-crizei-politice-si-sociale_3059879.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-23T07:02:17+00:00"/>
    <meta property="og:title" content="Guvernul din Bolivia anunţă lansarea unui dialog care să pună capăt crizei politice şi sociale"/>
    <meta property="og:description" content="Guvernul provizoriu din Bolivia şi diferitele facţiuni care îl contestă vor începe sâmbătă un dialog pentru a pune capăt unei crize politice şi sociale soldate cu 32 de morţi, a declarat vineri ministrul lucrărilor publice Yerko Nunezz, informează sâmbătă"/>
  </head>
  <body>
    <article>
      <h1>Guvernul din Bolivia anunţă lansarea unui dialog care să pună capăt crizei politice şi sociale</h1>
      <address><time datetime="2019-11-23T07:02:17+00:00">23 Nov 2019, 07:02</time> by <a rel="author">PUBLIKA.MD</a></address>
      <p>Guvernul provizoriu din Bolivia şi diferitele facţiuni care îl contestă vor începe sâmbătă un dialog pentru a pune capăt unei crize politice şi sociale soldate cu 32 de morţi, a declarat vineri ministrul lucrărilor publice Yerko Nunezz, informează sâmbătă AFP.<br/><br/>"La ora 16:00 (20:00 GMT) vom începe un dialog pentru a linişti ţara", a declarat Nunezz presei în calitate de purtător de cuvânt al executivului care a preluat puterea după demisia preşedintelui Evo Morales.<br/><br/>Nunezz a confirmat că are acordul tuturor facţiunilor implicate în manifestaţiile declanşate după plecarea preşedintelui Morales, aflat acum în exil în Mexic.<br/><br/>"Mâine [sâmbătă] vom stabili un dialog pentru a avea o ţară 100% eliberată de baraje, care să se pacifice şi să revină la normal", a adăugat ministrul.<br/><br/>Potrivit acestuia, discuţiile vor avea loc la palatul prezidenţial.<br/><br/>"Există o mare disponibilitate de a rezolva şi de a pune capăt acestui episod în cel mai bun mod", a apreciat ministrul bolivian.<br/><br/>Evo Morales, în vârsta de 60 de ani, primul preşedinte indigen al Boliviei, şi-a dat demisia la 10 noiembrie sub presiunea demonstranţilor şi după ce a pierdut susţinerea armatei şi a poliţiei. Ajuns în Mexic, el a declarat că a fost victima "celei mai viclene şi odioase lovituri de stat din istorie".<br/><br/>De asemenea, parlamentul din La Paz va adopta sâmbătă legislaţia necesară pregătirii de noi alegeri după ce liderii celor trei partidele politice parlamentare au ajuns la un acord, a declarat pentru Reuters un deputat membru al partidului fostului preşedinte Evo Morales.<br/><br/><b>Henry Cabrera, vicepreşedintele Camerei Deputaţilor, a declarat că, cel mai probabil, Senatul va aproba proiectul de lege vineri seara târziu, iar camera inferioară îi va da undă verde sâmbătă după-amiaza, scrie <a href="https://www.agerpres.ro/politica-externa/2019/11/23/bolivia-guvernul-anunta-lansarea-unui-dialog-care-sa-puna-capat-crizei-politice-si-sociale--407881">AGERPRES.RO</a></b>.</p>
    </article>
  </body>
</html>