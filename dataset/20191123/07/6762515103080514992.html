<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/zuzel-polonia-wycofana-a-falubaz-ma-czego-zalowac-tak-wygladalby-sklad/3yvtfsr"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T07:31:56+00:00"/>
    <meta property="og:title" content="Polonia wycofana, a Falubaz ma czego żałować. Tak wyglądałby skład"/>
    <meta property="og:description" content="Polonia Falubaz Piła – pod taką prawdopodobnie nazwą zespół występowałby na drugoligowym szczeblu. O jego trzonie stanowiliby zawodnicy z Zielonej Góry. Byliby to głównie juniorzy, ale miejsce znalazłby także Sebastian Niedźwiedź. W Pile szykowali też hit transferowy!"/>
  </head>
  <body>
    <article>
      <h1>Polonia wycofana, a Falubaz ma czego żałować. Tak wyglądałby skład</h1>
      <address><time datetime="2019-11-23T07:31:56+00:00">23 Nov 2019, 07:31</time> by <a rel="author" href="https://www.przegladsportowy.pl/autorzy/maciej-brzezinski" target="_blank">Maciej Brzeziński</a></address>
      <p>
        <b>Polonia Falubaz Piła – pod taką prawdopodobnie nazwą zespół występowałby na drugoligowym szczeblu. O jego trzonie stanowiliby zawodnicy z Zielonej Góry. Byliby to głównie juniorzy, ale miejsce znalazłby także Sebastian Niedźwiedź. W Pile szykowali też hit transferowy!</b>
      </p>
      <p>O współpracy Polonii Piła i Stelmet Falubazu Zielona Góra mówiło się od dłuższego czasu. To była jedyna deska ratunku dla drugoligowca, który boryka się z problemami finansowymi. - Nasze rozmowy były już zaawansowane - powiedział kierownik Stelmet Falubazu Tomasz Walczak na oficjalnej stronie klubu. Zresztą to tylko potwierdziło nasze wcześniejsze informacje o takiej współpracy. Na jakich jednak zasadach występowałby zespół z Piły w 2. Lidze Żużlowej?</p>
      <p>Z naszych informacji wynika, że nie byłaby to fuzja klubów podobna do tej jaka jest w Rawiczu pomiędzy miejscowym Kolejarzem, a Fogo Unią Leszno. W Pile jeździliby głównie juniorzy Stelmet Falubazu, których ten ma pod dostatkiem, a trzon zespołu stanowiliby Sebastian Niedźwiedź, Jan Kvech i Jonas Jeppesen. Młody Duńczyk w ostatnim dniu okienka transferowego rozwiązał kontrakt z Polonią, aby zostać zawodnikiem... Stelmet Falubazu. To nie przeszkodziłoby mu w startach w Pile, bowiem w Zielonej Górze byłby i tak rezerwowym. Mocnym punktem zespołu z Grodu Staszica miał być także Philip Hellstrom-Bangs, który ma ciągle ważny kontrakt z Polonią. Ponadto władze pilskiego klubu dogadane były z Oskarem Boberem. Zawodnik Speed Car Motoru Lublin mógłby jeździć w zespole jako „gość”.</p>
      <p>Pilanie czekali z transferami do ostatniego dnia okienka transferowego. Niestety, nie doczekali się informacji o finansowym wsparciu i całkowicie odpuścili ten okres. Gdyby przyszły pozytywne wieści to mieliby jeszcze jednego lidera. Miałby nim zostać Tero Aarnio, który w ostatniej chwili podpisał kontrakt z Kolejarzem Opole. Fin bardzo chciał trafić do Piły i czekał do końca na to jakie decyzje zapadną.</p>
      <p>Władze obu klubów spotkały się kilka razy i szczegóły były zapięte na ostatni guzik. Polonia Falubaz swoje domowe mecze rozgrywałaby w soboty, tak aby te nie pokrywały się z występami zielonogórzan w PGE Ekstralidze. Ważną kwestią całego projektu, który był zainicjowany przez Remigiusza Kaję, wiceprezesa Polonii były finanse i podział kosztów. Z naszych informacji wynika, że kluby wypracowały idealny kompromis. Za punkty zdobyte przez zawodników ekstraligowca w znacznej mierze płaciłby Stelmet Falubaz. Około 70% kosztów byłoby po stronie zielonogórskiej. To z pewnością odciążyłoby i tak obolały budżet Polonii. W zamian za to zawodnicy z województwa lubuskiego mieliby wiele okazji do jazdy.</p>
      <p>W 2020 roku nie dojdzie do tej współpracy, ale być może oba kluby w przyszłości wrócą do tego pomysłu, który był w pełni zaplanowany, aby wdrożyć go w życie. - W imieniu naszego klubu bardzo dziękuję zarządowi Polonii Piła za aktywny udział w rozmowach o współpracy. Najbardziej zaangażowaną osobą był wiceprezes Remigiusz Kaja. Trzymamy kciuki, aby pilski klub powrócił jak najszybciej na żużlową mapę Polski. Być może pomysł na naszą współpracę uda się zrealizować za rok - dodał Walczak. - Wierzymy że to co się nie udało teraz, uda się za rok - przekazał pilski klub w swoich mediach społecznościowych.</p>
      <p>
        <b>Przypuszczalny skład Polonii Falubaz Piła w sezonie 2020:</b>
      </p>
      <p>9. Jonas Jeppesen, 10. Jan Kvech, 11. Sebastian Niedźwiedź, 12. Norbert Krakowiak, 13. Tero Aarnio/ Oskar Bober, 14. Fabian Ragus, 15. Jakub Osyczka.</p>
    </article>
  </body>
</html>