<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf-%ce%bc%ce%ac%ce%b9%ce%ba%ce%bb-%ce%bc%cf%80%ce%bb%ce%bf%cf%8d%ce%bc%cf%80%ce%b5%cf%81%ce%b3%ce%ba-%cf%87%cf%8e%ce%bd%ce%b5%ce%b9-%cf%84%cf%81%ce%b5%ce%bb%ce%ac-%ce%bb%ce%b5%cf%86.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T07:17:48+00:00"/>
    <meta property="og:title" content="Ο Μάικλ Μπλούμπεργκ «χώνει» τρελά λεφτά για την προεδρική κούρσα : Αγόρασε τηλεοπτικό χρόνο αξίας 31 εκατ. δολαρίων"/>
    <meta property="og:description" content="Μια τεράστια εκστρατεία τηλεοπτικών διαφημίσεων ετοιμάζεται να εξαπολύσει ο πρώην δήμαρχος της Νέας Υόρκης Μάικλ Μπλούμπεργκ, καθώς ετοιμάζεται να θέσει υποψηφιότητα για το χρίσμα των Δημοκρατικών στις προεδρικές εκλογές του 2020."/>
  </head>
  <body>
    <article>
      <h1>Ο Μάικλ Μπλούμπεργκ «χώνει» τρελά λεφτά για την προεδρική κούρσα : Αγόρασε τηλεοπτικό χρόνο αξίας 31 εκατ. δολαρίων</h1>
      <address>
        <time datetime="2019-11-23T07:17:48+00:00">23 Nov 2019, 07:17</time>
      </address>
      <p>
        <b>Μια τεράστια εκστρατεία τηλεοπτικών διαφημίσεων ετοιμάζεται να εξαπολύσει ο πρώην δήμαρχος της Νέας Υόρκης Μάικλ Μπλούμπεργκ, καθώς ετοιμάζεται να θέσει υποψηφιότητα για το χρίσμα των Δημοκρατικών στις προεδρικές εκλογές του 2020.</b>
      </p>
      <p>Ο Μπλούμπεργκ ξόδεψε ήδη 31 εκατ. δολάρια για να αγοράσει τηλεοπτικό χρόνο σε περίπου 20 αμερικανικές πολιτείες σε μια επίδειξη οικονομικής δύναμης, που δείχνει τη βούλησή του να χρησιμοποιήσει την τεράστια προσωπική του περιουσία για να αναμορφώσει την κούρσα για το χρίσμα των Δημοκρατικών, κίνηση που ο Μπέρνι Σάντερς χαρακτήρισε ήδη αντιδημοκρατική. Τα 31 εκατ. δολάρια που δαπάνησε ο Μπλούμπεργκ είναι το μεγαλύτερο ποσό που έχει ξοδέψει ποτέ υποψήφιος για την προεδρία των ΗΠΑ για τη διαφήμισή του και μαρτυρά την ισχύ του 77χρονου δισεκατομμυριούχου, ενός από τους πιο πλούσιους ανθρώπους στον κόσμο. Το προηγούμενο ρεκόρ κατείχε ο Μπαράκ Ομπάμα με σχεδόν 25 εκατομμύρια δολάρια τα οποία δαπανήθηκαν την τελευταία εβδομάδα της προεκλογικής του εκστρατείας το 2012.</p>
      <h3>Πυρά Σάντερς κατά Μπλούμπεργκ</h3>
      <p>Ο γερουσιαστής Σάντερς, ένας από τους 17 υποψηφίους για το χρίσμα των Δημοκρατικών, ο οποίος μαζί με την Ελίζαμπεθ Γουόρεν επιτίθεται στους δισεκατομμυριούχους, δήλωσε χθες Παρασκευή «αηδιασμένος από την ιδέα ότι ο Μάικλ Μπλούμπεργκ ή οποιοσδήποτε άλλος δισεκατομμυριούχος πιστεύει ότι μπορεί να παρακάμψει την πολιτική διαδικασία και να ξοδέψει δεκάδες εκατομμύρια δολάρια για να αγοράσει τις εκλογές μας».</p>
      <p>Όταν, πριν δύο εβδομάδες, ο Μπλούμπεργκ άφησε να εννοηθεί ότι ενδέχεται να υποβάλει υποψηφιότητα, η Γουόρεν επίσης τον είχε κατηγορήσει ότι θέλει «να αγοράσει τις εκλογές». Ο δισεκατομμυριούχος που διετέλεσε δήμαρχος της Νέας Υόρκης από το 2002 ως το 2013 έχει εντείνει τις προετοιμασίες για την ανακοίνωση της υποψηφιότητάς του, καταθέτοντας την Πέμπτη τα απαραίτητα έγγραφα στην ομοσπονδιακή εκλογική επιτροπή.</p>
    </article>
  </body>
</html>