<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/23/elsore-majdnem-meghalt-masodszorra-vilagrekordot-dontott-a-magyar-uszo"/>
    <meta property="og:site_name" content="infostart"/>
    <meta property="article:published_time" content="2019-11-23T07:28:00+00:00"/>
    <meta property="og:title" content="Elsőre majdnem meghalt, másodszorra világrekordot döntött a magyar úszó"/>
    <meta property="og:description" content="Elkészült a Mányoki Attila elmúlt két évét bemutató dokumentumfilm, amely elsősorban az Északi-csatorna átúszásáról és az Oceans Seven-sorozat összesített világcsúcsának megdöntéséről szól."/>
  </head>
  <body>
    <article>
      <h1>Elsőre majdnem meghalt, másodszorra világrekordot döntött a magyar úszó</h1>
      <address><time datetime="2019-11-23T07:28:00+00:00">23 Nov 2019, 07:28</time> by <a rel="author">Infostart / InfoRádió - Farkas Dávid</a></address>
      <h3>Elkészült a Mányoki Attila elmúlt két évét bemutató dokumentumfilm, amely elsősorban az Északi-csatorna átúszásáról és az Ocean's Seven-sorozat összesített világcsúcsának megdöntéséről szól.</h3>
      <p>Egy zalaegerszegi hosszútávúszónak, Mányoki Attilának sikerült az, ami magyar embernek még sohasem, de a világon előtte is mintegy tucatnyi extrémsportolónak: hétfő délutánra sikeresen átúszta a Föld mind a hét óceáni szorosát (Ocean's Seven). A sorozatot 2013. augusztus 20-án kezdte a La Manche-csatorna átúszásával.</p>
      <p>A sportoló 2018-ban kis híján életét vesztette a medúzacsípések miatt. "Mielőtt Attila nekilátott, ahogy akkor ő gondolta, az utolsó úszásához, megkeresett minket. Én kaptam meg a lehetőséget, hogy kiutazzunk Attilával Észak-Írországba.</p>
      <blockquote>Majdnem meghalt, de miután felépült, azt mondta: újra megpróbálja.</blockquote>
      <p>Mi úgy döntöttünk, hogy 2019-ben is vele tartunk és befejezzük a filmet" - magyarázta Szentes Richárd rendező.</p>
      <p>Arra a kérdésre, mi volt a legnagyobb kihívás a forgatás alatt, a rendező azt válaszolta: amikor Attilát ki kellett húzni a vízből. Az úszó félholt állapotban volt,</p>
      <blockquote>a kapitány azt mondta a stábnak, hogy ébren kell tartani Attilát amíg a partra érnek, különben meghal.</blockquote>
      <p>"Át kellett váltanom szerkesztőből emberré, ez meghatározó esemény lesz egész életemben" - mondta a szerkesztő-rendező.</p>
      <p>2019 augusztusában aztán sikerült az utolsó nagy feladatot is kipipálni: az északír Donaghadee partjainál ugrott vízbe, hogy átússza az Északi-csatornát, és mintegy 40 kilométer megtétele után kikászálódjon a 14 fok körüli vízből a skóciai Portpatrick kikötőjénél.</p>
      <p>"Biztosak voltunk benne, hogy sikerülni fog az átúszás Attilának. Már előtte levő este is láttuk a nyugalmat a szemében, ami minket is nyugodtsággal töltött el" - mesélte Szentes Richárd.</p>
      <p>Mányoki Attila három és fél perccel döntötte meg az Ocean's Seven világcsúcsát.</p>
      <aside>Az Ocean's Seven állomásai (a távolságok légvonalban értendők, az úszók ennél jóval többet tempóznak)<br/>   •  Ír-csatorna: Írország és Skócia között 33,7 km<br/>   •  Cook-szoros: az Észak-és Dél-szigetek között, Új-Zéland 26 km<br/>   •  Moloka'i csatorna: O'ahu és Moloka'i szigetek között, Hawaii 42 km<br/>   •  La Manche-csatorna: Anglia és Franciaország között 34 km<br/>   •  Catalina-csatorna: Los Angeles, California 33,7 km<br/>   •  Tsugaru-csatorna: Honshu és Hokkaido között, Japán 19.5 km<br/>   •  Gibraltári-szoros: Európa és Afrika között 14,4 km</aside>
      <p>
        <b>Mányoki Attila az InfoRádió Aréna című műsorában is beszélt a kalandjairól:</b>
      </p>
      <figure>
        <iframe src="https://www.youtube.com/embed/fO79Gstbz-I" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/BCqzmVZDlZw" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: manyokiattila.hu</i>
      </p>
      <p>
        <b>Kapcsolódó hang</b>
      </p>
      <p>Dokumentumfilm Mányoki Attiláról</p>
      <figure>
        <audio src="https://infostart.hu/audio/00005/000051b6b.mp3"/>
      </figure>
      <p> </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/sport/2019/08/26/emberfeletti-manyoki-attila-atuszta-mind-a-het-oceani-szorost"/>
        <a href="https://infostart.hu/sport/2018/08/05/intenziv-osztalyra-kerult-egy-magyar-uszo"/>
        <a href="https://infostart.hu/sport/2017/11/03/hosszu-kilometerek-a-16-fokos-vizben"/>
        <a href="https://infostart.hu/sport/2016/11/02/manyoki-attila-a-hiressegek-csarnoka-tagja-lesz"/>
      </related>
    </article>
  </body>
</html>