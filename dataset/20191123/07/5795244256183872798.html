<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/travel/sloveniya-vidpustka-v-mistechku-bled-novini-svitu-50054102.html"/>
    <meta property="og:site_name" content="НВ"/>
    <meta property="article:published_time" content="2019-11-23T07:50:00+00:00"/>
    <meta property="og:title" content="Від краси перехопить дух. Чому варто відкрити для себе словенське містечко Блед"/>
    <meta property="og:description" content="Знакова подія для містечка Блед — осінній фестиваль «кремної резини». І йдеться не про автомобільні шини, а про десерт з неймовірною кількістю густого ванільного крему, заради якого сюди з'їжджається півкраїни."/>
  </head>
  <body>
    <article>
      <h1>Від краси перехопить дух. Чому варто відкрити для себе словенське містечко Блед</h1>
      <h2>Знакова подія для містечка Блед — осінній фестиваль «кремної резини». І йдеться не про автомобільні шини, а про десерт з неймовірною кількістю густого ванільного крему, заради якого сюди з'їжджається півкраїни.</h2>
      <address>
        <time datetime="2019-11-23T07:50:00+00:00">23 Nov 2019, 07:50</time>
      </address>
      <p>Українка Олена Рудешко майже рік провела в словенському Бледі, де отримувала ступінь MBA, і розповіла про це місто НВ.</p>
      <p>С ловенський Блед вважався найкращим курортом у колишній Югославії ще за часів президента Йосипа Тіто. Недарма диктатор одного разу зажадав побудувати шикарну літню резиденцію на пагорбі з видом на середньовічний замок, розташований на стрімкій скелі мальовничого острова посеред Бледського озера. Зараз колишня резиденція Тіто — це дорогий готель, зазвичай заселений туристами з Південно-Східної Азії, китайцями або мешканцями Тайваню.</p>
      <p>А місцевих жителів тут відразу розпізнаєш — вони завжди й з усіма вітаються. Лаконічні дан (день словенською) або чер (скорочення від вечір) ще сильніше підкреслюють австрійський вплив.</p>
      <p>Хоча я б сказала, що словенці — це такі собі слов’янські німці, настільки вони скрупульозні, підкреслено чемні, переймаються чистотою і порядком. Але щойно з ними познайомишся ближче, як відразу відкриваються знайомі слов’янські риси — гостинність і привітність. Утім, невідповідальності вони не терплять, що знову дає на розум німецьку педантичність.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/433/big/342feb4e93533423234cb59f53f102b9.png&amp;stamp=20191118105757&amp;q=85&amp;output=jpg&amp;bg=white"/>
        <figcaption>Фото: Ivana Petrinjak on Unsplash</figcaption>
      </figure>
      <p>Ще одна пристрасть словенців — спорт. Люди, що бігають навколо озера, — не в число, адже тут розташований Олімпійський центр Словенії з підготовки байдарочників і каноїстів. Найбільше вражає льодовий Палац спорту, що функціонує в Бледі весь рік поспіль. І все тому, що в цьому п’ятитисячному містечку є своя хокейна команда.</p>
      <p>Ну й, звісно, біатлон! Щорічно гірське плато Поклюка і місто Блед збирають натовпи шанувальників цього виду спорту на час проведення одного з етапів Кубка світу.</p>
      <p>Тут особливо добре взимку. Ще років десять тому, щойно ставало зимно, озеро замерзало, а тепер глобальне потепління внесло свої корективи, і озеро дає додатковий заробіток місцевим гондольєрам. Причому вода в Бледському озері особлива — смарагдова та дозволяє навіть з берега побачити дно і зграйки риб, що пливуть повз.</p>
      <p>Здається, що натовпи туристів, які прагнуть відвідати єдиний у цій країні острів, не закінчаться ніколи. Графік місцевих гондольєрів розписаний з точністю до півгодини. І нікого не бентежить, що за вхід до знаменитого дзвону бажань, розташованого в острівній церкві, слід заплатити додаткові €6. Ось і дзвонить він з ранку до вечора.</p>
      <p>До речі, гондоли, або, як їх називають словенці, плетни, на цьому озері унікальні. Дерев’яних човнів такої форми ви не зустрінете більше ніде. А інші судна на воду в цьому місці не спускають. І можна сміливо стверджувати, що місцева плетнарська профспілка досить потужна. Щойно один із заповзятливих настоятелів острівної церкви вирішив спустити на воду моторний човен, сподіваючись збільшити доходи, гондольєри швидко вигнали цього непорядного «підприємця».</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/434/big/2c717adeccfce4ebd380cd74797dc8a1.png&amp;stamp=20191118105852&amp;q=85&amp;output=jpg&amp;bg=white"/>
        <figcaption>Фото: Jason Thomas on Unsplash</figcaption>
      </figure>
      <p>Безумовно, бути плетнарем у Бледі — прибуткова справа. Це право передається тільки як спадок і належить 23 сім'ям, які живуть у місті. Хоча траплялося, що це право за великі гроші викуповувалося — найчастіше, коли в сім'ї не було продовжувача роду.</p>
      <p>В особливий спосіб словенці зустрічають весну. Місцеві жителі перевдягаються у карнавальні костюми і виходять на вулицю. Апогей гуляння — хода одягнених у страшні кудлаті маски і довгі овечі шкури курентів, які відбирають у перехожих їхні хустки. При цьому учасники карнавалу танцюють і гуркочуть прив’язаними до пояса коров’ячими дзвіночками, проганяючи таким чином зиму.</p>
      <p>Улітку в Бледі теж ненудно: він рясніє фестивалями. Парад старовинних автомобілів, фестивалі народної музики та творчості, кінофестиваль, спортивні змагання, гала-концерти, змагання середньовічних лицарів і різноманітні ярмарки.</p>
      <aside>Хочете розповісти цікаві факти про своє місто? Пишіть нам на <b>travel@nv.ua</b></aside>
      <p>А осінь — це час знаменитого фестивалю «кремної резіни». І мова не про автомобільні шини, а про десерт із неймовірною кількістю густого ванільного крему. Торт Кремна резіна є однією з головних фішок Бледа.</p>
      <p>Хоча особисто для мене символом міста стала гібаниця — дев’ятишаровий пиріг із начинкою з яблук, маку, сиру, родзинок і горіхів з ваніллю. Смакота, особливо якщо вам подадуть його теплим.</p>
      <p>А ще в регіоні Гореньська, куди входить Блед, слід скуштувати місцевої клобасиці та домашнього сиру — скути. З міцних напоїв вразить вільямівка, в пляшці якої обов’язково бовтається ціла груша. Щоб створити таке диво, тутешні умільці ще зовсім крихітні грушки, що ростуть на гілках, вкладають у пляшки, де вони і дозрівають.</p>
      <p>
        <b>
          <i>Цей матеріал опубліковано в № 42 <a href="https://magazine.nv.ua/">журналу НВ</a> від 11 листопада 2016 року</i>
        </b>
      </p>
    </article>
  </body>
</html>