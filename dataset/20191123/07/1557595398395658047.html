<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/ellada/ston-eisaggelea-simera-o-nosokomeiakos-giatros-poy-synelifthi-gia-quot-fakelaki-quot-i-stigmi-poy-synelifthi-apo-toys-astynomikoys/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-23T07:59:37+00:00"/>
    <meta property="og:title" content="Στον Εισαγγελέα σήμερα ο νοσοκομειακός γιατρός για &quot;φακελάκι&quot; - Η στιγμή που συνελήφθη από τους αστυνομικούς"/>
    <meta property="og:description" content="Στον Εισαγγελέα Ηρακλείου θα οδηγηθεί ο νοσοκομειακός γιατρός που συνελήφθη από την Υποδιεύθυνση Ασφάλειας με την κατηγορία της δωροληψίας."/>
  </head>
  <body>
    <article>
      <h1>Στον Εισαγγελέα σήμερα ο νοσοκομειακός γιατρός για "φακελάκι" - Η στιγμή που συνελήφθη από τους αστυνομικούς</h1>
      <address>
        <time datetime="2019-11-23T07:59:37+00:00">23 Nov 2019, 07:59</time>
      </address>
      <p>Όπως αναφέρει το cretalive.gr o γιατρός, που τέθηκε ήδη σε αργία από τη Διοίκηση του ΠΑΓΝΗ, συνελήφθη στο πλαίσιο του αυτοφώρου ενώ είχε προηγηθεί καταγγελία, σύμφωνα με την οποία απαίτησε χρηματικό ποσό, για ιατρική πράξη που είχε πραγματοποιηθεί το προηγούμενο χρονικό διάστημα στο νοσοκομείο.</p>
      <p>Η σύλληψη του γιατρού πραγματοποιήθηκε χθες κατά τη διάρκεια προγραμματισμένης συνάντησης και μετά την παραλαβή προσημειωμένου χρηματικού ποσού το οποίο και κατασχέθηκε.</p>
      <p>Σε δήλωσή του ο συνήγορος του γιατρού, Γιώργος Κοκοσάλης κάνει λόγο για "ύποπτη καταγγελία" επισημαίνοντας ότι «είναι πολύ ανορθόδοξη η ιστορία που διηγείται ο καταγγέλλων περί της εξέλιξης του συμβάντος».</p>
      <p>
        <b>Η σύλληψη του νοσοκομειακού γιατρού</b>
      </p>
      <p>"Άστα αυτά! Αυτά είναι δικά" μας φέρονται να είπαν αστυνομικοί της Ασφάλειας Ηρακλείου στο νοσοκομειακό γιατρό λίγο αφ' ότου είχε παραλάβει το φακελάκι με τα προσημειωμένα χαρτονομίσματα που του είχε δώσει ο ασθενής, ένας άνθρωπος όπως περιγράφουν βιοπαλαιστής και ταλαιπωρημένος.</p>
      <p>Πληροφορίες αναφέρουν ότι ο γιατρός σάστισε μόλις αντίκρισε τους αστυνομικούς της Ασφάλειας να μπαίνουν στο γραφείο του. Με βάση τα όσα έχουν γίνει γνωστά στο Cretalive είχε ήδη σκίσει το φακελάκι και κρατούσε στα χέρια τα 400 ευρώ σε προσημειωμένα χαρτονομίσματα.</p>
      <p>Οι ίδιες πηγές αναφέρουν ότι κρατούσε άλλα 250 ευρώ, τα οποία εικάζεται ότι προέρχονταν από άλλο φάκελο. "Δεν τα ζήτησα εγώ, μόνος του μου έδωσε τα χρήματα για την επέμβαση" φέρεται να ισχυρίζεται ο γιατρός, ο οποίος αρνείται τα όσα του αποδίδονται.</p>
      <p>Να σημειωθεί ότι μετά και την σύλληψη του ο γιατρός τέθηκε σε αργία από την διοίκηση του Πανεπιστημιακού Νοσοκομείου Ηρακλείου.</p>
      <p>Πηγή: <a href="https://www.cretalive.gr/">cretalive.gr</a></p>
    </article>
  </body>
</html>