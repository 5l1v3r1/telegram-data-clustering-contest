<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/knyaz-aleksandur-amfilohiii-1618605.html"/>
    <meta property="og:site_name" content="Cross"/>
    <meta property="article:published_time" content="2019-11-23T07:05:00+00:00"/>
    <meta property="og:title" content="Св. Амфилохий, еп. Иконийски. Св. Григорий, еп. Акрагантийски"/>
    <meta property="og:description" content="/КРОСС/ Св. Амфилохий се родил в Кесария Кападокийска. Той бил съвременник и приятел на св. Василий Велики и св. Григорий Богослов. Преди да бъде ръкоположен за епископ, прекарал 40 години в монашество. Взел участие на Втория Вселенски събор и много съдействал за изкореняване на ересите не само в своята епархия, но и в другите църкви. Умрял в 395 г., като оставил след себе си съчинения, полезни за Църквата."/>
  </head>
  <body>
    <article>
      <h1>Св. Амфилохий, еп. Иконийски. Св. Григорий, еп. Акрагантийски</h1>
      <address>
        <time datetime="2019-11-23T07:05:00+00:00">23 Nov 2019, 07:05</time>
      </address>
      <p>/КРОСС/ Св. Амфилохий се родил в Кесария Кападокийска. Той бил съвременник и приятел на св. Василий Велики и св. Григорий Богослов. Преди да бъде ръкоположен за епископ, прекарал 40 години в монашество. Взел участие на Втория Вселенски събор и много съдействал за изкореняване на ересите не само в своята епархия, но и в другите църкви. Умрял в 395 г., като оставил след себе си съчинения, полезни за Църквата.</p>
      <p>На 23 ноември православната църква чества деня на Св. благоверен княз Александър Невски (1220 - 1263). Той е роден през 1220 г, живял по времето когато руските земи били под татарско владичество и бил княз на Новгородската област. По време на неговото управление шведският крал с многобройна войска тръгнал на поход срещу Новгород. Княз Александър поел защитата на града си. Двете армии се срещнали при р. Нева. Новгородският княз удържал славна победа, за която бил наречен "Невски". По-късно св. Александър бил утвърден от татарския хан за велик княз Владимирски, Киевски и Новгородски. Тогава той станал единствен защитник на православната вяра и народа против татарите. Св. Александър управлявал десет години и за това време направил много добри дела за вярата, Църквата и народа. В края на живота си пожелал да приеме монашество. На 23 ноември се чества и празника на най-голямата източноправославна катедрала на Балканския полуостров в София, носеща името на светеца.</p>
    </article>
  </body>
</html>