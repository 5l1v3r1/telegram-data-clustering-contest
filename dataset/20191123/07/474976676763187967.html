<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121353/afera-wokol-glosowania-w-sejmie-cis-reaguje.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-23T07:49:00+00:00"/>
    <meta property="og:title" content="Afera wokół głosowania w Sejmie. CIS reaguje"/>
    <meta property="og:description" content="Czwartkowe głosowanie nad nowymi członkami KRS w Sejmie wciąż budzi wiele kontrowersji. Opozycja zarzuca marszałek Sejmu oszustwo i złamanie prawa. Na zarzuty odpowiada Centrum Informacyjne Sejmu."/>
  </head>
  <body>
    <article>
      <h1>Afera wokół głosowania w Sejmie. CIS reaguje</h1>
      <address><time datetime="2019-11-23T07:49:00+00:00">23 Nov 2019, 07:49</time> by <a rel="author">DoRzeczy.pl</a></address>
      <h4>Czwartkowe głosowanie nad nowymi członkami KRS w Sejmie wciąż budzi wiele kontrowersji. Opozycja zarzuca marszałek Sejmu oszustwo i złamanie prawa. Na zarzuty odpowiada Centrum Informacyjne Sejmu.</h4>
      <p>"Marszałek Sejmu w momencie podejmowania decyzji o przerwaniu i anulowaniu czwartkowego głosowania nie znała jego wyniku" – zapewnia w oświadczeniu Centrum Informacyjne Sejmu. Według CIS, podczas głosowań nad wyborem posłów do Krajowej Rady Sądownictwa zawiesiły się dwa czytniki systemu do głosowań.</p>
      <p>W komunikacie Centrum zaznaczono, że w czwartek marszałek Sejmu Elżbieta Witek "dwukrotnie podjęła decyzję o anulowaniu głosowań z uwagi na sygnalizowaną przez grupę posłów - ze wszystkich klubów parlamentarnych - trudność w oddaniu prawidłowego i kompletnego głosu, spowodowaną usterkami technicznymi". Mowa o głosowaniu nr 49 nad wyborem sędziego TK i nr 52 nad wyborem posłów do KRS.</p>
      <h3>Usterka czytników</h3>
      <p>CIS podaje, że "Ośrodek Informatyki Kancelarii Sejmu, po analizie logów z systemu do głosowania na sali posiedzeń potwierdził", że w czwartkowym głosowaniu "wystąpiły problemy z korzystaniem z karty do głosowań, w wyniku którego jeden z posłów klubu opozycyjnego nie oddał głosu, oraz podczas głosowania nr 52 nad wyborem posłów-członków Krajowej Rady Sądownictwa nastąpiło zawieszenie dwóch czytników systemu do głosowań".</p>
      <p>"Kancelaria Sejmu podkreśla, że Marszałek Sejmu w momencie podejmowania decyzji o przerwaniu i anulowaniu głosowania, nie znała jego wyniku. Przy stole prezydialnym, przy którym zasiada Marszałek Sejmu w asyście urzędników Kancelarii Sejmu, na monitorach wyświetlana jest jedynie informacja o liczbie posłów, którzy oddali głos" – czytamy w oświadczeniu Centrum.</p>
      <p>Według informacji dostępnych na stronie Sejmu, anulowanego głosowania nr 48 nie ma w wykazie, tak samo jak głosowania nr 52. Głosowanie nad wyborem posłów do KRS ma nr 53.</p>
      <p>Przypomnijmy, że w czwartek Marszałek Elżbieta Witek anulowała głosowanie w sprawie członków Krajowej Rady Sądownictwa. Członków Krajowej Rady Sądownictwa wybrano dopiero w drugim podejściu, bo pierwsze głosowanie zostało anulowane. Marszałek Elżbieta Witek zdecydowała o anulowaniu głosowania, motywując to prośbą posłów PO.</p>
      <p>Wątpliwości polityków opozycji wzbudziła jednak rozmowa zarejestrowana przez sejmowe mikrofony. Chodzi o wymianę zdań pomiędzy Witek a posłanką PiS, która powiedziała do marszałek Sejmu: "Trzeba anulować, bo my przegramy". Witek odparła: "Przegłosujemy przez reasumpcję?". Do rozmowy włączył się wiceszef Kancelarii Sejmu, mówiąc: "Nie, nie można tak. Melduję, że wszyscy, którzy są na sali, zagłosowali. Wyniki mogą być różne".</p>
      <p>Ostatecznie przeprowadzono powtórne głosowanie, w którym do KRS wybrano czterech posłów PiS.</p>
      <footer>/ Źródło: <a href="https://dorzeczy.pl/">DoRzeczy.pl<br/></a>/ bal</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121285/opozycja-grozi-witek-prokuratura-budka-sklada-wniosek.html"/>
      </related>
    </article>
  </body>
</html>