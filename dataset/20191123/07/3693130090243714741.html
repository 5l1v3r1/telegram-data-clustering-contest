<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/guleda-cankel-cinayetinde-ihmal-raporu-bakan-soylu-ya-sunuldu-1210853.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-23T07:23:00+00:00"/>
    <meta property="og:title" content="Güleda Cankel cinayetinde ihmal raporu Bakan Soylu'ya sunuldu"/>
    <meta property="og:description" content="Güleda Cankel'in eski sevgilisi tarafından '17 saat süren bir cinayete' kurban gitmesinin ardından rapor hazırlanarak Bakan Soylu'ya sunuldu: &quot;Zafer Pehlivan ifadesi alınarak savcılığa iletildi. Savcılık talimatla ifadesini aldığı şüpheliyi, yine talimatla serbest bıraktı. Pehlivan polis otosuyla 'şehri terk etmesi' için otogara götürüldü. Güleda da evine bırakıldı&quot;"/>
  </head>
  <body>
    <article>
      <h1>Güleda Cankel cinayetinde ihmal raporu Bakan Soylu'ya sunuldu</h1>
      <h2>Güleda Cankel'in eski sevgilisi tarafından '17 saat süren bir cinayete' kurban gitmesinin ardından rapor hazırlanarak Bakan Soylu'ya sunuldu: "Zafer Pehlivan ifadesi alınarak savcılığa iletildi. Savcılık talimatla ifadesini aldığı şüpheliyi, yine talimatla serbest bıraktı. Pehlivan polis otosuyla 'şehri terk etmesi' için otogara götürüldü. Güleda da evine bırakıldı"</h2>
      <address>
        <time datetime="2019-11-23T07:23:00+00:00">23 Nov 2019, 07:23</time>
      </address>
      <figure>
        <a href="http://www.bursadabugun.com/video/universiteli-guleda-eski-erkek-arkadasi-tarafindan-olduruldu-114696.html">
          <img src="http://images.bursadabugun.com/video/2019/11/19/114696-5dd3b4a768ef3.jpg"/>
        </a>
        <figcaption>Üniversiteli Güleda eski erkek arkadaşı tarafından öldürüldü</figcaption>
      </figure>
      <p><b>Isparta'da üniversite öğrencisi Güleda Cankel'in </b>(19), eski sevgilisi Zafer Pehlivan tarafından öldürülmesinin ardından başlatılan ihmal soruşturmasının raporu tamamlandı. İçişleri Bakanı Süleyman Soylu'ya sunulan raporda, Pehlivan'ın savcılık talimatıyla ifadesinin alındığı ve yine savcı talimatıyla serbest bırakıldığı belirlendi.</p>
      <p>Hayatta kalabilmek için 17 saat mücadele veren Güleda Cankel'in ölümünün ardından görevli polisler ve sağlık personeli ile ilgili "ihmal" soruşturması başlatıldı. Soruşturma kapsamında görevli polislerin ifadeleri alındı, ilk incelemenin ardından rapor hazırlandı. Bakan Soylu, kendisine sunulan rapordaki detayları Hürriyet'ten Fevzi Kızılkoyun'la paylaştı.</p>
      <figure>
        <img src="https://images.bursadabugun.com/editor/haber/23112019/4301765-5dd8d07c3ae63.jpg"/>
      </figure>
      <p>
        <b>KADINA ŞİDDETTEN GÖZALTI İŞLEMİ</b>
      </p>
      <p>Rapora göre Zafer Pehlivan'ın, Güleda Cankel'i kaldığı apartın önünde darp etmesi, çevredekilerin ihbarı üzerine olay yerine polis ve sağlık ekiplerinin gitmesiyle başlayan süreçte yaşananlar soruşturma dosyasına şöyle yansıdı:</p>
      <figure>
        <img src="https://images.bursadabugun.com/editor/haber/23112019/guleda-cankel-cinayetinde-korkunc-ihmal-sehri-te-4301766-5dd8d07a132e5.jpg"/>
      </figure>
      <p>"Kadına şiddet yönüyle şahısa (<b>Zafer Pehlivan</b>) gözaltı işlemi yapılmış, mağdur ile (Güleda) polis merkezine götürülmüştür. İfadeleri alındıktan sonra tutanaklar tutulmuştur. Mağdur kişi (<b>Güleda</b>) şikâyetçi olmamasına rağmen 'koruma verelim' denilmiş, ancak 'Hayır ben koruma istemiyorum' diyerek reddetmiştir. Gözaltı işlemi yapılan şüphelinin (Zafer Pehlivan) ifadesi alınarak savcılığa iletilmiştir. Savcılık ise talimatla ifadesini aldığı şüpheliyi, yine talimatla saat 03.32'de serbest bırakmıştır."</p>
      <p>Şüpheli Zafer Pehlivan'ın savcılık talimatıyla serbest bırakılmasının ardından polis otosuna alınarak şehirlerarası otogara götürüldüğü, "şehri terk etmesinin" istendiği; Güleda'nın ise başka bir polis otosuyla evine bırakıldığı raporda yer aldı.</p>
    </article>
  </body>
</html>