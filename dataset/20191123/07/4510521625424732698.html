<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/constanta/cum-gafat-primaria-constanta-denumirea-unui-parc-nestiinta-carte-spatiul-public-1_5dd8d5c65163ec42714fee53/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T07:15:42+00:00"/>
    <meta property="og:title" content="Cum a gafat primăria Constanţa denumirea unui parc. „Neştiinţă de carte în spaţiul public”"/>
    <meta property="og:description" content="Primăria Constanţa a decis să denumească un parc din oraş, cunoscut de locuitori ca Parcul Casei de Cultură. Doar că, pe placa ce consfinţeşte intenţia administraţiei, s-a strecurat o greşeală."/>
  </head>
  <body>
    <article>
      <h1>Cum a gafat primăria Constanţa denumirea unui parc. „Neştiinţă de carte în spaţiul public”</h1>
      <address><time datetime="2019-11-23T07:15:42+00:00">23 Nov 2019, 07:15</time> by <a rel="author">Călin Gavrilaş</a></address>
      <h4>Primăria Constanţa a decis să denumească un parc din oraş, cunoscut de locuitori ca Parcul Casei de Cultură. Doar că, pe placa ce consfinţeşte intenţia administraţiei, s-a strecurat o greşeală.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/constanta/ce-postul-crestin-foloseste-abtinem-anumite-alimente-postul-adevarat-infranarea-pacat-1_5dd798455163ec427147dbb0/index.html"/>
        <a href="https://adevarul.ro/locale/constanta/marturia-tulburatoare-gravidei-aflate-alaturi-copilul-3-ani-masina-cazut-copac-doborat-vant-1_5dd7b9305163ec427148d11b/index.html"/>
        <a href="https://adevarul.ro/locale/constanta/cand-fost-vazut-ultima-data-george-karam-patronul-restauranului-beirut-trei-tinere-ars-vii-1_5dd67e935163ec42714127a0/index.html"/>
      </related>
      <p>Pe 21 noiembrie, primarului municipiului Constaţa, Decebal Făgădău, alături de reprezentanţi ai Instituţei Prefectului judeţul Constanţa, ai mediului academic şi a zeci de elevi şi studenţi a dezvelit piatra ce marchează denumirea parcului de la Casa de Cultură „Regina Maria”.</p>
      <p>Manifestările, spune biroul de presă al primăriei, au fost prilejuite de împlinirea a 141 de ani de când Dobrogea s-a unit cu Patria-Mamă.<br/><br/>„Un nume extrem de frumos şi într-o perioadă importantă, atât pentru Casa Regală, pentru România, dar şi pentru Dobrogea”, a declarat primarul municipiului Constanţa, referindu-se la numele dat parcului.</p>
      <p>Doar că, pe placa instalată pe una dintre cele trei pietre s-a strecurat o greşeală: Regina Maria este numită „Alteţă Regală”, în loc de „Majestate”. Profesorul universitar Florin Anghel, cadru didactic la Facultatea de Istorie din cadrul Universităţii „Ovidius”, este cel care a sesizat gafa administraţiei locale.</p>
      <p>„Titulatura oficială a unui Rege este &lt;&lt;Majestatea Sa&gt;&gt;, formulă care se aplică, în cele mai multe cazuri, şi soţiei. &lt;&lt;Alteţa Sa Regală&gt;&gt; este formula oficială cu care este desemnat întotdeauna moştenitorul Tronului (primul sau prima născut/ă) şi, în multe familii regale, cu care sunt desemnaţi oficial toţi copiii cuplului regal. Maria a României a fost Majestatea Sa Regina din momentul urcării pe tron, în 1914, şi până la moarte, în 1938. Titulatura de Alteţă Regală a deţinut-o din decembrie 1892, prin căsătoria cu principele moştenitor al României, Ferdinand, şi el tot Alteţă Regală până la urcarea pe Tron, în 1914. Prin urmare, este imposibil ca un Rege sau o Regină să fie în acelaşi timp Alteţă Regală. Este nevoie de o minimă cultură generală, dacă la orele de istorie nu ai ajuns”, spune profesorul, citat de <a href="https://www.info-sud-est.ro/ce-analfabet-functional-a-plantat-placa-memoriala-din-parcul-regina-maria/">Info Sud Est</a>.</p>
      <figure>
        <img src="https://adevarul.ro/assets/adevarul.ro/MRImage/2019/11/23/5dd8d6205163ec42714ff039/646x404.jpg"/>
      </figure>
      <p>De asemenea, Florin Anghel atrage atenţia că acel parc nu este chiar un parc, ci, mai degrabă o „îngrăditură în jurul unor ruine de biserici neterminate şi a platoului de piatră ciobită din faţa Casei de Cultură”, iar momentul inaugurării noii denumiri a demonstrat faptul că primăria Constanţa are „funcţionari analfabeţi funcţional care nu pot lua decizii.”</p>
      <p>O mare parte din parcul Casei de Cultură din Constanţa este ocupat de două biserici, <a href="https://adevarul.ro/locale/constanta/catedrala-constanta-santierul-vechi-18-ani-contestat-instanta-bun-enorias-fost-statul-roman-biserica-1_5ca6f66c445219c57e201561/index.html">una dintre ele s-a dorit a fi Catedrala Eroilor, o construcţie care stagnează şa stadiul de şantier </a>de mai bine de 18 ani (foto jos), iar în momentul de faţă autorizaţia de construcţie este suspendată de instanţă.</p>
      <p>„Poate cineva din Primăria Constanţa să răspundă cui foloseşte să exhibi neştiinţa de carte în spaţiul public şi să arunci în derizoriu memoria unui oraş?”, se întreabă profesorul Anghel.</p>
      <figure>
        <img src="https://adevarul.ro/assets/adevarul.ro/MRImage/2019/04/05/5ca6f709445219c57e202065/646x404.jpg"/>
      </figure>
      <hr/>
      <related>
        <h4>Pe aceeaşi temă:</h4>
        <a href="https://adevarul.ro/locale/constanta/primaria-constanta-acuzata-rasism-institutional-care-relevanta-mentionarii-etniei-actiune-alta-decat-provoca-urat-1_5db7fab15163ec42717cad71/index.html"/>
        <a href="https://adevarul.ro/locale/constanta/catedrala-constanta-santierul-vechi-18-ani-contestat-instanta-bun-enorias-fost-statul-roman-biserica-1_5ca6f66c445219c57e201561/index.html"/>
      </related>
    </article>
  </body>
</html>