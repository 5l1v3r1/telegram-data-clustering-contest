<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/auto-bancomat-stato-tasse-fisco-468752.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T07:00:04+00:00"/>
    <meta property="og:title" content="L’auto è il bancomat dello Stato"/>
    <meta property="og:description" content="L’analisi di ANFIA: nel 2018 il gettito da autoveicoli ha raggiunto i 76,3 miliardi di euro"/>
  </head>
  <body>
    <article>
      <h1>L’auto è il bancomat dello Stato</h1>
      <h2>L’analisi di ANFIA: nel 2018 il gettito da autoveicoli ha raggiunto i 76,3 miliardi di euro</h2>
      <address><time datetime="2019-11-23T07:00:04+00:00">23 Nov 2019, 07:00</time> by <a rel="author">Marco Caligari</a></address>
      <p>Nel 2018 <b>continua a crescere il carico fiscale complessivo gravante sulla motorizzazione italiana</b>, raggiungendo i 76,3 miliardi di euro, con un incremento dell’1,5% rispetto all’anno precedente. A fronte di un incremento del 3,6% del totale delle entrate tributarie nazionali rispetto al 2017 – dinamica che riflette l’andamento positivo sia delle imposte indirette (+3,7%), basate sui consumi, che di quelle dirette (+3,5%) – la quota percentuale del gettito proveniente dal settore automotive sul gettito complessivo calcolato secondo il criterio di cassa, si mantiene leggermente inferiore (15,8%) ai tre anni precedenti, quando si era mantenuta stabile al 16%. Lo indica un rapporto dell’Anfia, l’Associazione nazionale dei costruttori di automobili.</p>
      <blockquote>
        <a href="https://www.formulapassion.it/automoto/mobility/leasys-con-il-black-friday-su-amazon-sconti-al-25-467943.html">Leasys, con il Black Friday su Amazon sconti al 25%</a>
      </blockquote>
      <p><i>“Supera i 76 miliardi di euro, segnando un nuovo rialzo, il prelievo fiscale derivante dal settore automotive nel 2018 – primo anno di flessione (-3,1%) del mercato delle auto nuove dopo quattro consecutivi in ripresa, seppur con un rallentamento dei ritmi di crescita</i> – commenta Paolo Scudieri, presidente di Anfia. <i>Gli <b>introiti derivanti dall’acquisto degli autoveicoli </b>– Iva e Ipt2 – risultano rispettivamente in crescita sul 2017 dello 0,4% e del 2,1%, per effetto combinato di un andamento negativo delle immatricolazioni complessive di autoveicoli (-3,1%) e di un incremento del 4,7% del mercato delle auto usate nell’anno 2018. La percentuale del gettito fiscale derivante dal comparto sul Pil risulta del 4,3%, la più alta tra i maggiori Paesi europei, la cui media è attorno al 3,1%”.</i></p>
      <p>Il <b>gettito derivante dall’acquisto e dal possesso dell’autoveicolo</b> cresce, nel primo caso, dello 0,7%, per un totale di 9,4 mld di Euro, e nel secondo del 4,6%, per un ammontare di 6,8 mld. Ma è come sempre il gettito derivante dall’utilizzo dell’autoveicolo a confermarsi la voce di maggior entità, pari al 78,7% del gettito complessivo proveniente dal comparto, per un valore di 60,1 miliardi di euro, in aumento dell’1,3% rispetto al 2017. Concorrono a realizzare una cifra così elevata voci di prelievo fiscale come quelle relative ai carburanti (36,7 mld di euro, in crescita del 2,1%), e all’Iva su manutenzione e riparazione, acquisto ricambi, accessori e pneumatici (10,7 mld di euro, in aumento del 2,5%).</p>
      <footer>RIPRODUZIONE RISERVATA</footer>
    </article>
  </body>
</html>