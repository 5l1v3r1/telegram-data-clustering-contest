<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/pisa/cronaca/morte-monsignor-ghilarducci-1.4900926"/>
    <meta property="og:site_name" content="La Nazione"/>
    <meta property="article:published_time" content="2019-11-23T07:02:00+00:00"/>
    <meta property="og:title" content="La morte di monsignor Ghilarducci: investito anche da una moto, indagato centauro"/>
    <meta property="og:description" content="Il religioso travolto dall’auto pirata è stato colpito anche da uno scooterista che ha lanciato poi i soccorsi"/>
  </head>
  <body>
    <article>
      <h1>La morte di monsignor Ghilarducci: investito anche da una moto, indagato centauro</h1>
      <h2>Il religioso travolto dall’auto pirata è stato colpito anche da uno scooterista che ha lanciato poi i soccorsi</h2>
      <address><time datetime="2019-11-23T07:02:00+00:00">23 Nov 2019, 07:02</time> by <a rel="author">SAVERIO BARGAGNA e ANTONIA CASINI</a></address>
      <p>Pisa, 23 novembre 2019 - Se l’è trovato davanti, senza poter fare nulla. <a href="https://www.lanazione.it/lucca/cronaca/giuseppe-ghilarducci-morto-1.4898290">Monsignor <b>Giuseppe Ghilarducci</b>, </a>84 anni, di <b>Lucca</b>, dopo essere stato travolto da un’auto che si è poi allontanata, è finito anche sotto un motorino che è arrivato subito dopo. E’ stato il centauro, ora indagato, a dare l’allarme. Lui sì, si è fermato e ha chiamato subito i soccorsi. Ma il sacerdote non ce l’ha fatta. Troppo gravi le ferite riportate nello schianto: il religioso lucchese è morto nel cuore della notte in ospedale.</p>
      <p>E’ ancora tutto da ricostruire l’incidente di mercoledì sera in via Conte Fazio a <b>Pisa</b>. A occuparsi delle indagini è la polizia municipale, coordinata dal sostituto procuratore Sisto Restuccia. Sono le 19.30 e monsignor Ghilarducci, dalla Stazione sta andando a trovare la sorella Teresa che abita, appunto, in quella strada, si trova sulle strisce, all’altezza di «Fotoamatore». In pochi attimi, una macchina di grossa cilindrata, lo investe. «Pare soffermarsi – riferiscono i presenti – poi riparte». Dietro, sopraggiunge un uomo in sella a uno scooter che non riesce a evitare il corpo dell’84enne. E’ sconvolto, ma avverte immediatamente il 118. Saranno gli approfondimenti a stabilire che cosa sia accaduto e quali siano le lesioni causate dai due mezzi. Gli investigatori continuano a cercare l’automobilista passando al setaccio tutte le telecamere, sia quelle dei negozi che gli occhi elettronici pubblici anche in zone vicine: da che parte è fuggito il pirata? Il comandante Michele Stefanelli rilancia l’appello: «Si costituisca quanto prima, sappia che insisteremo».</p>
      <p><b>Il secondo,</b> invece, per sua tutela, visto che oggi si terrà il conferimento dell’incarico per l’autopsia, è stato iscritto nel registro degli indagati per avere così la possibilità di nominare un proprio consulente. L’ipotesi di reato è quella di omicidio stradale. Ma si tratta, appunto, di un atto dovuto. L’esame sulla salma – che sarà eseguito dal medico legale, il dottor David Forni – si terrà la prossima settimana.</p>
      <p><b>Chiusa</b> nel dolore la sorella, <b>Teresa Ghilarducci</b>: «No, non voglio dire nulla a chi ha investito mio fratello. Purtroppo, dare un nome al responsabile, non mi restituirà certo Giuseppe».<br/>© RIPRODUZIONE RISERVATA</p>
      <p>© Riproduzione riservata</p>
      <related>
        <a href="https://www.lanazione.it/lucca/cronaca/giuseppe-ghilarducci-morto-1.4898290"/>
      </related>
    </article>
  </body>
</html>