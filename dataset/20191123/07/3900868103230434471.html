<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562914/chalkidiki-kybernitiko-klimakio-gia-tis-zimies"/>
    <meta property="og:site_name" content="NOOZ."/>
    <meta property="article:published_time" content="2019-11-23T07:22:00+00:00"/>
    <meta property="og:title" content="Χαλκιδική: Κυβερνητικό κλιμάκιο για τις ζημιές"/>
    <meta property="og:description" content="Στην Ολυμπιάδα Χαλκιδικής έφτασε κυβερνητικό κλιμάκιο με επικεφαλής τον υπουργό Εθνικής 'Αμυνας, Νίκο Παναγιωτόπουλο και τον υφυπουργό Εσωτερικών,Θεόδωρο Λιβάνιο, προκειμένου να διαπιστώσουν ιδίοις όμμασι τις ζημιές από τα πλημμυρικά φαινόμενα του τελευταίου εικοσιτετραώρου στην Χαλκιδική και στην Θάσο."/>
  </head>
  <body>
    <article>
      <h1>Χαλκιδική: Κυβερνητικό κλιμάκιο για τις ζημιές</h1>
      <address>
        <time datetime="2019-11-23T07:22:00+00:00">23 Nov 2019, 07:22</time>
      </address>
      <p>
        <b>Στην Ολυμπιάδα Χαλκιδικής έφτασε κυβερνητικό κλιμάκιο με επικεφαλής τον υπουργό Εθνικής 'Αμυνας, Νίκο Παναγιωτόπουλο και τον υφυπουργό Εσωτερικών,Θεόδωρο Λιβάνιο, προκειμένου να διαπιστώσουν ιδίοις όμμασι τις ζημιές από τα πλημμυρικά φαινόμενα του τελευταίου εικοσιτετραώρου στην Χαλκιδική και στην Θάσο.</b>
      </p>
      <p>Στην Ολυμπιάδα έφτασαν επίσης ο γενικός γραμματέας Πολιτικής Προστασίας, <b>Νίκος Χαρδαλιάς</b>, ο γ.γ. Υποδομών, Γεώργιος Καραγιάννης, ο γ.γ. Αγροτικής Πολιτικής και Διαχείρισης Κοινοτικών Πόρων, <b>Κώστας Μπαγινέτας</b> και ο υπαρχηγός Επιχειρήσεων του Πυροσβεστικού Σώματος, αντιστράτηγος <b>Στέφανος Κολοκούρης.</b></p>
      <p>Η αποστολή έφτασε με ελικόπτερο του Πυροσβεστικού Σώματος και μετά το πέρας της επιθεώρησης θα μεταβεί στη Θάσο, που επλήγη επίσης από τα έντονα καιρικά φαινόμενα των τελευταίων 24ωρων.</p>
      <p>Το κλιμάκιο υποδέχθηκε ο δήμαρχος Αριστοτέλη <b>Στέλιος Βαλλιάνος.</b></p>
      <p>Αυτή την ώρα διεξάγεται σύσκεψη, παρουσία και του περιφερειάρχη Κεντρικής Μακεδονίας, <b>Απόστολου Τζιτζικώστα</b>, προκειμένου να υπάρξει αναλυτική ενημέρωση για τις ζημιές.</p>
      <p>Από την έντονη χθεσινή βροχόπτωση έσπασαν αντιστηρίξεις του υπερχειλισμένου ρέματος «Μπασδέκη» με το νερό να προκαλεί προβλήματα και ζημίες σε σπίτια της περιοχής.</p>
      <related>
        <a href="https://www.nooz.gr/greece/1562906/erchetai-tin-kyriaki-o-giryonis-me-broches-kai-thyellwdeis-anemoys-poies-perioches-tha-chtypisei"/>
      </related>
    </article>
  </body>
</html>