<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotomac.com.tr/trabzonspor/2019/11/23/mac-sonucu-ankaragucu-0-3-trabzonspor-mac-ozeti"/>
    <meta property="og:site_name" content="FotoMaç"/>
    <meta property="article:published_time" content="2019-11-23T07:35:51+00:00"/>
    <meta property="og:title" content="MAÇ SONUCU Ankaragücü 0-3 Trabzonspor MAÇ ÖZETİ"/>
    <meta property="og:description" content="Süper Lig'in 12'inci haftasında Trabzonspor deplasmanda zor günler geçiren Ankaragücü'ne konuk oldu. Karadeniz ekibi mücadeleden 3-0'lık skorla ayrılarak 22 puanla liderlik koltuğunun yeni sahibi oldu."/>
  </head>
  <body>
    <article>
      <h1>MAÇ SONUCU Ankaragücü 0-3 <u><a href="https://www.fotomac.com.tr/haberleri/trabzonspor?id=0d51f0e9-2d56-4698-b159-cbdb1b2bf0ea">Trabzonspor</a></u> MAÇ ÖZETİ</h1>
      <h2><u><a href="https://www.fotomac.com.tr/haberleri/super-lig?id=9198d716-c5e4-4b0f-84d7-c7955c662dd8">Süper Lig</a></u>'in 12'inci haftasında <u><a href="https://www.fotomac.com.tr/haberleri/trabzonspor?id=0d51f0e9-2d56-4698-b159-cbdb1b2bf0ea">Trabzonspor</a></u> deplasmanda zor günler geçiren Ankaragücü'ne konuk oldu. Karadeniz ekibi mücadeleden 3-0'lık skorla ayrılarak 22 puanla liderlik koltuğunun yeni sahibi oldu.</h2>
      <address>
        <time datetime="2019-11-23T07:35:51+00:00">23 Nov 2019, 07:35</time>
      </address>
      <p><u><a href="https://www.fotomac.com.tr/haberleri/super-lig?id=9198d716-c5e4-4b0f-84d7-c7955c662dd8">Süper Lig</a></u>'in 12. haftasında zirve mücadelesi veren <u><a href="https://www.fotomac.com.tr/haberleri/trabzonspor?id=0d51f0e9-2d56-4698-b159-cbdb1b2bf0ea">Trabzonspor</a></u>, alt sıralardan kurtulmak isteyen Ankaragücü'ne konuk oldu. Oldukça etkili bir performans sergileyen bordo-mavililer, Sörloth, Yusuf Sarı ve Nwakaeme'nin golleriyle 3-0 kazanarak üst üste 2. galibiyetini aldı. Fırtına bu sonuçla puanını 22 yaptı ve maç fazlası ve averajla liderliğe yerleşti. Yeni hocası Mustafa Kaplan'la kötü gidişe dur diyemeyen Ankaragücü ise 9 puanla 17. sırada kaldı.</p>
      <related>
        <a href="https://www.fotomac.com.tr/trabzonspor/2019/11/23/en-iyi-donemini-yasiyor"/>
      </related>
      <p>
        <b>GOL ERKEN GELDİ</b>
      </p>
      <p>Trabzonspor maça etkili başladı. 6. dakikada Kitsiou'nun, Yalçın Ayhan'a göndermek istediği topu araya girerek önüne alan Sörloth meşin yuvarlağı biraz sürdükten sonra ağlarla buluşturdu ve takımını 1-0 öne geçirdi.</p>
      <related>
        <a href="https://www.fotomac.com.tr/trabzonspor/2019/11/23/trabzonsporda-sorloth-firtinasi"/>
      </related>
      <p>
        <b>İKİ TARAF DA DİREĞE TAKILDI</b>
      </p>
      <p>18. dakikada Canteros'un kullandığı serbest atışta top ilk önce direğe ardından da kalecinin sırtına çarparak kornere gitti. 23. dakikada Sosa'nın kullandığı serbest vuruşta altı pas içinde iyi yükselen Obi Mikel'in vuruşunda, üst direğe çarpan top oyun alanına geri döndü.</p>
      <p>
        <b>ANKARAGÜCÜ 10 KİŞİ KALDI</b>
      </p>
      <p>30. dakikada Sosa'nın ortasında ceza alanı içinde Yalçın Ayhan topu uzaklaştırmak isterken meşin yuvarlak Sörloth'un önünde kaldı. Bu futbolcunun vuruşunda Yalçın Ayhan'a çarpan top ceza sahası dışına çıktı. 42. dakikada Sosa'nın şutunda kaleci Korcan Çelikay topu sektirince meşin yuvarlak Sörloth'un önünde kaldı. Bu futbolcunun vuruşunda kaleci tehlikeyi önledi. Devrenin son anlarından ev sahibinden Faty, ikinci sarısını görerek kırmızı kartla oyun dışında kaldı. Karşılaşmanın ilk yarısı 1-0 Trabzonspor üstünlüğünde sona erdi.</p>
      <figure>
        <a href="https://www.fotomac.com.tr/galeri/trabzonspor/iste-ankaragucu-trabzonspor-macindan-kareler">
          <img src="https://iaftm.tmgrup.com.tr/c2754b/956/322/0/168/800/437?u=https://iftm.tmgrup.com.tr/album/2019/11/23/iste-ankaragucu-trabzonspor-macindan-kareler-1574528288861.jpg"/>
        </a>
      </figure>
      <p>
        <a href="https://www.fotomac.com.tr/galeri/trabzonspor/iste-ankaragucu-trabzonspor-macindan-kareler">İşte Ankaragücü-Trabzonspor maçından kareler!</a>
      </p>
      <p>
        <b>YUSUF SARI RAHATLATTI</b>
      </p>
      <p>İkinci yarıya da hızlı giren Fırtına, 49'da golü buldu. Sol kanatta topla buluşan Nwakaeme ters tarafa güzel bir pas yolladı. Topla buluşan Yusuf Sarı önünü boşaltırken şutunu yolladı: 0-2.</p>
      <p>
        <b>NWAKAEME SKORU BELİRLEDİ</b>
      </p>
      <p>Trabzonspor, 56'da farkı 3'e çıkardı. Sağ tarafta topla buluşan Yusuf Sarı atağa destek veren Pereira'yı topla buluşturdu. Portekizli bekin kale sahasına çevirdiği top Sörloth'u geçip Nwakaeme'nin önünde kaldı. Nijeryalı yıldız, karşı karşıya durumda düzgün bir vuruş yaparak fileleri havalandırdı. Kalan sürede başka gol olmazken Trabzonspor 3-0 kazandı.</p>
    </article>
  </body>
</html>