<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/xorigies/o-magikos-aylos-sto-megaro-moysikis-athinon/"/>
    <meta property="og:site_name" content="ert.gr"/>
    <meta property="article:published_time" content="2019-11-23T07:00:49+00:00"/>
    <meta property="og:title" content="«Ο Μαγικός Αυλός» στο Μέγαρο Μουσικής Αθηνών"/>
    <meta property="og:description" content="Το Μέγαρο Μουσικής Αθηνών ανοίγει την αυλαία των Χριστουγέννων με τα παγκοσμίου φήμης Μπαλέτα Béjart της Λωζάνης  και το σπουδαίο έργο του Βόλφγκανγκ Αμαντέους Μότσαρτ «Ο Μαγικός Αυλός». Από τις 20 Δεκεμβρίου έως τις 30 Δεκεμβρίου στην αίθουσα Αλεξάνδρα Τριάντη."/>
  </head>
  <body>
    <article>
      <h1>«Ο Μαγικός Αυλός» στο Μέγαρο Μουσικής Αθηνών</h1>
      <address><time datetime="2019-11-23T07:00:49+00:00">23 Nov 2019, 07:00</time> by <a rel="author">Τμήμα Εταιρικής Προβολής</a></address>
      <p>Το Μέγαρο Μουσικής Αθηνών ανοίγει την αυλαία των Χριστουγέννων με τα παγκοσμίου φήμης Μπαλέτα Béjart της Λωζάνης  και το σπουδαίο έργο του Βόλφγκανγκ Αμαντέους Μότσαρτ «Ο Μαγικός Αυλός». Από τις 20 Δεκεμβρίου έως τις 30 Δεκεμβρίου στην αίθουσα Αλεξάνδρα Τριάντη.</p>
      <p>Τα μπαλέτα Bejart, μετά από τις sold out εμφανίσεις του Σεπτεμβρίου στο Ηρώδειο, επιστρέφουν με νέα χορογραφία στην Αθήνα και παρουσιάζουν για πρώτη φορά στην Ελλάδα την αξεπέραστη όπερα του Βόλφγκανγκ Αμαντέους Μότσαρτ «Ο Μαγικός Αυλός» με την  αυθεντική χορογραφία του Μωρίς Μπεζάρ.</p>
      <p>Ένα έργο πλούσιο σε συμβολισμούς για το καλό και το κακό, την αλήθεια και το ψέμα, την αγάπη για τον άνθρωπο και την αξία της αρετής, στο οποίο ο Μότσαρτ δίνει τη υπέροχη μελωδία του και ο Μπεζάρ τη δημιουργική και μαγική χορογραφία του.<br/>Ο χορός και η μουσική ενώνονται αρμονικά σε ένα παραμύθι γεμάτο φως και μαγεία με 50 χορευτές επί σκηνής!</p>
      <p>Ο <b>«Μαγικός Αυλός» </b>είναι έτοιμος να αρχίσει την περιπέτειά του αποθεώνοντας το μπαλέτο!</p>
      <figure>
        <img src="https://www.ert.gr/wp-content/uploads/2019/11/LaFluteEnchantee_Bejart_13062017_Lausanne_Copyrigth_AnneBichsel-1237.jpg"/>
      </figure>
      <p><b>Η ιστορία ξεκινά…</b><br/>Η βασίλισσα της νύχτας και ο βασιλιάς της μέρας, η πριγκίπισσα Παμίνα και ο πρίγκιπας Ταμίνο, ο Παπαγκένο, νεράιδες και πνεύματα θα βρεθούν στη σκηνή του Μεγάρου Μουσικής για να μας διηγηθούν την ιστορία τους!</p>
      <p>Η μεγαλοπρεπής μουσική του Μότσαρτ συνοδεύει τις περιπέτειες των ηρώων, ενώ ο Παπαγκένο προκαλεί το γέλιο με το χαρακτήρα και τα παθήματά του.</p>
      <p>Η μακρινή Αίγυπτος γίνεται το ιδανικό σκηνικό ενός μαγικού παραμυθιού όπου όλα ανατρέπονται, αλλά στο τέλος το φως νικάει το σκοτάδι και το καλό θριαμβεύει.</p>
      <p>Ο Μότσαρτ συνέθεσε τον «Μαγικό Αυλό» το 1791 κατά το τελευταίο έτος της ζωής του και η πρεμιέρα του πραγματοποιήθηκε στο θέατρο του Βάιντεν, στη Βιέννη (<i>Theater</i> <i>auf</i> <i>der</i> <i>Weiden</i>), στις 30 Σεπτεμβρίου του ίδιου έτους. Παρά την εξασθενημένη υγεία του, ο Μότσαρτ κατάφερε να διευθύνει την πρεμιέρα και κάποιες  παραστάσεις του αριστουργηματικού αυτού έργου, που σημείωσε μεγάλη επιτυχία. Πρόκειται για μία όπερα σε δύο πράξεις, γραμμένη στη μορφή του γερμανικού singspiel, πάνω σε λιμπρέτο του Εμανουέλ Σικανέντερ.</p>
      <p>Ο Μαγικός Αυλός με την χορογραφία του Μωρίς Μπεζάρ, παρουσιάστηκε για πρώτη φορά στις 10 Μαρτίου 1981 στο Cirque Royal στις Βρυξέλλες και αναβίωσε στο Beaulieu Theatre της Λωζάνης στις 14 Ιουνίου 2017.</p>
      <p><i>«Όταν χορογράφησα τον Μαγικό Αυλό δεν είχα πρόθεση να τραβήξω την παραμικρή προσοχή ή να προσθέσω κάποιο νόημα σε ένα ήδη τέλειο έργο. Ήθελα μόνο να αναζητήσω την μουσική και με αγάπη και διαβάσω και να μεταφράσω το λιμπρέτο»</i>. <br/>Maurice Béjart</p>
      <p>Ο Μωρίς Μπεζάρ για τον Μαγικό Αυλό</p>
      <p>«Ο τρόπος με τον οποίο ο Μαγικός Αυλός ξετυλίγεται μπροστά μας είναι διπλός: πρώτα ένα παραμύθι το οποίο μας μεταφέρει στην καθαρή ποιητικότητα της παιδικής ηλικίας ή την ιδιοφυία κι έπειτα- και περισσότερο από όλα-σε μια ακριβή, αυστηρή και εμπνευσμένη τελετουργία. Ο συνδυασμός αυτός μπορεί να φαίνεται παράξενος. Παρατηρούμε όμως πως λειτουργεί τέλεια και η εναλλαγή των σκηνών- είτε μαγικών είτε ειλικρινά κωμικών, με το φιλοσοφικό μήνυμα  μιας υψηλής σκέψης- μας κάνει περισσότερο δεκτικούς στον συμβολισμό, όχι μόνο με το μυαλό μας αλλά με όλο μας το είναι.</p>
      <p>Οι άνθρωποι συχνά με ρωτάνε ποιο είναι το θέμα του Μαγικού Αυλού. Θα απαντήσω με την ανάλυση του Jacques Chailley: Το βασικό θέμα, όπως τώρα το αντιλαμβανόμαστε, είναι η σύγκρουση των φύλων. Μια σύγκρουση η οποία βρίσκει την λύση της στο μυστήριο του ζευγαριού. Άντρας και γυναίκα πρέπει πρώτα να ψάξουν ο ένας τον άλλο. Μετά, έχοντας βρει ο ένας τον άλλο να κάνουν την υπέρβαση με μια σειρά δοκιμασιών που θα τους κάνει άξιους της νέας τους κατάστασης».</p>
      <p>Ο Χορός είναι πρώτα από όλα μια τελετουργία. Σε κάθε πολιτισμό, χορός και τελετουργία είναι άρρητα συνδεδεμένα. Ο ιερέας χορεύει, ο σαμάνος χορεύει, ο μάγος χορεύει, ο Φαραώ και ο Δαυίδ, ο βασιλιάς και ο προφήτης χορεύουν μπροστά από την εικόνα της θεότητάς τους. Μέσα από την σωματικότητα λειτουργεί και το τελετουργικό.<br/>Το μπαλέτο γεννήθηκε στα τέλη του 18ου αιώνα και απέκτησε τον χαρακτήρα του  όταν ενσωμάτωσε το παραμυθιακό στοιχείο, την αλληγορία, το υπερφυσικό. Και η λίστα με τα μπαλέτα που οι τίτλοι τους υπερκαλύπτουν αυτούς των παραμυθιών θα ήταν μακροσκελής.<br/>Για μένα ήταν προφανές πως οι χορευτές θα μπορούσαν να εκφράσουν την ευφυία του Μότσαρτ και πως μια χορογραφία λεπτοδουλεμένη ανάμεσα στις γραμμές της μουσικής θα κουβαλούσε λιγότερο βάρος από ένα απλό mise en scène, μεταφράζοντας την δυαδικότητα του παραμυθιού και της τελετουργίας.<br/>Μπορεί  να φαίνεται παράξενο να χορογραφείται μια ολόκληρη όπερα αλλά από την μια μεριά η ανθρώπινη φωνή είναι το πιο υπέροχο στήριγμα για τον χορό και από την άλλη η χορογραφία υπερβαίνει τον ρεαλισμό και παρατείνει την ευφυή σκέψη της μουσικής φράσης.<br/>Όταν χορογράφησα τον Μαγικό Αυλό δεν είχα πρόθεση να τραβήξω την παραμικρή προσοχή ή να προσθέσω κάποιο νόημα σε ένα ήδη τέλειο έργο. Ήθελα μόνο να αναζητήσω την μουσική και με αγάπη και διαβάσω και να μεταφράσω το λιμπρέτο.<br/>Maurice Béjart</p>
      <p>«Αγάπη. Αγάπη. Αγάπη. Αυτό είναι που κάνει τη μεγαλοφυΐα».  </p>
      <p>W.A.Mozart</p>
      <figure>
        <img src="https://www.ert.gr/wp-content/uploads/2019/11/BBL_La-fl%C3%BBte-enchant%C3%A9e_Francette-Levieux_Paris_F%C3%A9vrier-2018-A-2011.jpg"/>
      </figure>
      <p><b>Béjart Ballet Lausanne</b><br/>Από την αρχή τους το 1987, τα Μπαλέτα Béjart αποτελούν σημείο αναφοράς στον χορογραφικό κόσμο.<br/>Ο ιδρυτής τους Maurice Béjart πάντα επεδίωκε να ανοίξει τον κόσμο του μπαλέτου σε ένα μεγαλύτερο κοινό. Με το ίδιο πνεύμα και ο Gil Roman- καλλιτεχνικός διευθυντής- και οι χορευτές του χορεύουν ανά τον κόσμο. Τα Μπαλέτα Béjart είναι μια από τις ελάχιστες ομάδες που μπορούν να γεμίσουν μεγάλους χώρους  (NHK-Tokyo, Κρεμλίνο της Μόσχας,  Ωδείο Ηρώδου Αττικού, Palais des congress de Paris κ.ά.)<br/>Από το 2007, με την έρευνα και την εργασία πάνω σε σύγχρονες δημιουργίες ο Gil Roman διατηρεί κι εξελίσσει το ρεπερτόριό τους. Η δουλειά του Maurice Béjart είναι πάντα στην καρδιά του ρεπερτορίου, με εμβληματικές χορογραφίες.<br/> <br/><b>Maurice Béjart</b><br/>Γεννήθηκε στην Μασσαλία την 1<sup>η</sup> Ιανουαρίου του 1927 και πέθανε  στην Λωζάνη στις 22 Νοεμβρίου του 2007.  Ξεκίνησε την καριέρα του στο Vichy το 1946, συνέχισε με τους Janine Charrat και Roland Petit αλλά κυρίως στο Λονδίνο ως μέλος του Διεθνούς Μπαλέτου. Το 1995, επιβεβαιώνεται η νεωτερική του ματιά με την χορογραφία «Symphonie pour un home seul» ερμηνευμένη από την ομάδα του Les Ballet de l’ Etoile. Μετά από πολλές χορογραφίες και πλήθος παραστάσεων ανά τον κόσμο το 1987 δημιουργείται το Béjart Ballet Lausanne.</p>
      <p><b>Gil Roman</b><br/>Ο Gil Roman, κατά τη διάρκεια των τελευταίων 30 ετών ερμήνευσε τις πιο περίφημες χορογραφίες του Maurice Béjart πριν γίνει ο νέος καλλιτεχνικός διευθυντής των Μπαλέτων Béjart Lausanne.  Ως ορισμένος από τον Maurice Béjart διάδοχος και Καλλιτεχνικός Διευθυντής το 2007, δημιουργεί νέες χορογραφίες και διατηρεί την κληρονομιά του Béjart.<br/>Η χορευτική καριέρα του Gil Roman καλύπτει πάνω από 40 χρόνια. Έχει βραβευτεί το 2005 με το βραβείο ιδιαίτερου κύρους «Danza &amp; Danza» , του απονεμήθηκε από το  «Monaco Dance Forum»  το «Nijinsky Award» ενώ το 2014 το Κρατικό Ίδρυμα για τον Πολιτισμό του  Vaud τον βράβευσε για την πολιτιστική του δράση και τον Νοέμβριο της ίδιας χρονιάς έλαβε το ειδικό βραβείο από το Φεστιβάλ Τέχνης της Σανγκάης για την δουλειά του πάνω στην χορογραφία του Maurice Bejart « The Ninth Symphony». Το 2015 έλαβε το βραβείο   «Maya Plissetskaya» και τo έμβλημα του Ιππότη  «Chevalier dans l’ ordre national du Merite».</p>
      <p><b>Κατάλληλο για παιδιά άνω των 5 ετών</b><br/><b>Ο ΜΑΓΙΚΟΣ ΑΥΛΟΣ</b><br/><b>Χορογραφία:</b> Maurice Béjart<br/><b>Μουσική:</b> Wolfgang Amadeus Mozart, La Flûte enchantée- Acte I, Acte II<br/><b>Ηχογράφηση:</b> Φιλαρμονική Ορχήστρα του Βερολίνου, υπό την διεύθυνση του Karl Böhm (1964, Deutsche Grammophon)<br/><b>Σκηνικό και κοστούμια:</b> βασισμένα στα αυθεντικά σχέδια του Alan Burrett<br/><b>Σχεδιασμός κοστουμιών:</b> Henri Davila<br/><b>Σχεδιασμός φωτισμών:</b> Dominique Roman</p>
      <p><b>Χώρος: Μέγαρο Μουσικής Αθηνών | Αίθουσα Αλεξάνδρα Τριάντη</b><br/><b>Ημερομηνίες &amp; Ώρες παραστάσεων:</b><br/>20, 21, 22, 23, 25, 26, 27, 28, 29 &amp; 30 Δεκεμβρίου 2019 / <b>20:00</b><br/>22 &amp; 26 Δεκεμβρίου 2019/<b> 15:00</b><br/><b>Τιμές:</b><br/><b>Παιδικά εισιτήρια (για παιδιά ηλικίας μέχρι 14 ετών):</b><br/>Ζώνη Ε:  29 ευρώ<br/>Ζώνη Δ:  37 ευρώ<br/>Ζώνη Γ:  45 ευρώ<br/>Ζώνη Β: 53 ευρώ<br/>Ζώνη Α:  60 ευρώ<br/>Διακεκριμένη Ζώνη:  70 ευρώ</p>
      <p><b>Φοιτητές, νέοι, άνεργοι, ΑμεΑ, 65+, πολύτεκνοι:  29 ευρώ</b><br/>Ζώνη Ε:  35 ευρώ<br/>Ζώνη Δ: 45 ευρώ<br/>Ζώνη Γ: 55 ευρώ<br/>Ζώνη Β: 65 ευρώ<br/>Ζώνη Α: 75 ευρώ<br/>Διακεκριμένη Ζώνη:  85 ευρώ</p>
      <p>Αγορά Εισιτηρίων Online<br/>https://webtics.megaron.gr/<br/><b>ΕΙΣΙΤΗΡΙΑ – ΠΛΗΡΟΦΟΡΙΕΣ Εκδοτήρια:</b><br/>Βασ.Σοφίας &amp; Κόκκαλη, Αθήνα<br/>Tηλ 210 7282333<br/>ΟΜΑΔΙΚΕΣ ΚΡΑΤΗΣΕΙΣ<br/>Τηλ 210 7282367</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/radiotileorasi/politismos-radiotileorasi/technes-radiotileorasi/ta-mpaleta-bejart-sto-odeio-irodoy-attikoy/"/>
        <a href="https://www.ert.gr/radiotileorasi/politismos-radiotileorasi/technes-radiotileorasi/300-dorean-theseis-gia-anergoys-sti-geniki-dokimi-toy-magikoy-ayloy-sto-idryma-stayros-niarchos/"/>
        <a href="https://www.ert.gr/ert3/ert3-protaseis/699933-2/"/>
        <a href="https://www.ert.gr/ert-protaseis/magikos-avlos-stin-opera-tou-savvatou-ke-sto-trito-programma/"/>
      </related>
    </article>
  </body>
</html>