<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/csapat/20191122-2019-kezilabda-bajnokok-ligaja-9-fordulo-felvezeto.html"/>
    <meta property="og:site_name" content="Origo"/>
    <meta property="article:published_time" content="2019-11-23T07:15:00+00:00"/>
    <meta property="og:title" content="A csoportelsőségre tör a Veszprém és a Szeged a kézi BL-ben"/>
    <meta property="og:description" content="Szombaton jön a magyar és a lengyel bajnok mérkőzésének visszavágója."/>
  </head>
  <body>
    <article>
      <h1>A csoportelsőségre tör a Veszprém és a Szeged a kézi BL-ben</h1>
      <address><time datetime="2019-11-23T07:15:00+00:00">23 Nov 2019, 07:15</time> by <a rel="author">Szendrei Zoltán</a></address>
      <p>
        <b>A Veszprém csoportjában öt csapat is három ponton belül van a férfi kézilabda Bajnokok Ligája 9. fordulója előtt. Sőt mivel a csoportban élen álló THW Kiel szerdán botlott az ukrán bajnok ellen, ezért egy Kielce elleni győzelemmel belátható közelségbe kerülne az első hely is a bakonyiaknak. A Szegedre rutinfeladat vár vasárnap. Egy Celje otthonában begyűjtött két ponttal tovább szorongathatnák a Barcelona, PSG párosát az A-csoport élén.</b>
      </p>
      <h3>Telekom Veszprém – Vive Kielce (szombat, 17:30)</h3>
      <p>Újabb gólparádét hozhat a magyar és a lengyel bajnok rangadója. A két csapat már ötödször találkozik egymással az elmúlt egy évet figyelve. Előző négy mérkőzésükből három is olyan végeredményt hozott, ahol mindkét csapat elérte a 30 gólt. Ezekből háromszor a Veszprém, legutóbb három hete pedig a Kielce jött ki győztesen. A magyar csapat a Veszprém Arénában az ősszel lejátszott hazai BL-meccseken eddig átlagban 36 gólt lőtt, a Kielce pedig idegenben 30-szor talált a kapuba.</p>
      <p>A Veszprém egyre hosszabb sérültlistája (Lékai Máté, Kentin Mahé, Sterbik Árpád) ellenére minden adva van egy újabb hatalmas iramú, látványos mérkőzéshez. <br/><mark>Pozitív előjel, hogy a keddi, Metaloplastika elleni, győztes SEHA-liga mérkőzésen először léphetett pályára Veszprém-mezben a térdsérülése után felépülő Pawel Paczkowski.<br/></mark>A 26 éves lengyel játékossal David Davis immáron három jobbátlövő közül választhat.</p>
      <p>A Kielcében egyre jobb formában véd a nyáron a Kieltől érkező Andreas Wolff. Szombaton a kulcs a beálló Artsem Karalek, és a jobbátlövő Alex Dujshebaev semlegesítése lehet. A veszprémiek csapatában is egyre jobban megy a nyáron pont a Kielcétől szerződtetett Vladimir Cuparának, valamint a Flensburgtól érkező Rasmus Laugénak. A dán játékosra Davis eddig balátlövő poszton számított főként, mert Petar Nenadic szédületesen játszik novemberben a BL-ben.</p>
      <figure>
        <img src="https://cdn.nwmgroups.hu/s/img/i/1911/20191122163.jpg"/>
        <figcaption>Az előző fordulóhoz hasonlóan ezúttal is hazai pályán lép fel a Veszprém<cite>Forrás: EHF CL, Facebook</cite></figcaption>
      </figure>
      <p>A Veszprém legeredményesebb játékosai eddig pont ők ketten a BL-ben. A 38 gólos Nenadicot és a 37 gólos Laugét az elmúlt négy meccsen egyaránt legalább öt gólt szerző Dragan Gajic követi (34). Az ellenfél legeredményesebbje Alex Dujshebaev 39 góllal. Minden adott egy újabb gólzáporhoz a B-csoportban 10-10 ponttal álló csapatok mérkőzésén. Aki nyer, két pontra megközelítheti a szerdán az ukrán Motorral meglepetésre csak 32-32-es döntetlent játszó THW Kielt.</p>
      <h3>Celje PL – MOL-Pick Szeged (vasárnap, 17:00)</h3>
      <p>A Szeged egy könnyű győzelemmel tovább tapadhat a - Flensburggal szombaton a hét meccsét játszó - Barcelonára, és a Dániában vendégeskedő PSG-re. Ha mindhárom csapat győzni tudna, azzal gyakorlatilag biztossá válna, hogy a Szeged a 3. helynél rosszabb helyen nem végezhetne a nyolccsapatos csoportban. Juan Carlos Pastor csapatának ehhez az A-csoport hatodik helyén álló, szlovén bajnok Celje otthonában kellene győznie.</p>
      <p>A két csapat szegedi mérkőzésén három hete Mirko Alilovic parádézott a kapuban, és a hazaiak mindkét nyári igazolása, Bogdan Radivojevic és Luka Stepancic is jól játszottak. Ketten együtt 12 gólt szereztek a jobb oldalról. Azt a meccset a Szeged nyerte 31-24-re - most is hasonló magabiztosságot várunk a Tisza-partiaktól.</p>
      <aside>Bár a papírforma könnyű meccset ígér, nem szabad úgy elkönnyelműsködnie a mérkőzés hajráját, ahogyan azt az előző fordulóban az Elverum ellen tette.</aside>
      <figure>
        <img src="https://cdn.nwmgroups.hu/s/img/i/1911/20191122159.jpg"/>
        <figcaption>Vajon Mirko Alilovic (középen) ezúttal is kivédi a szlovénok szemét?<cite>Forrás: EHF CL, Facebook</cite></figcaption>
      </figure>
      <p>Norvégiában a Szeged az 50. percig esélyeshez méltóan, szinte végig négy-ötgólos előnyben volt. Aztán a mérkőzés végén visszaesett a koncentráció, és végül csak 26-25-re sikerült győznie. Ez a könnyelműsködés a szintén tehetséges fiatalokkal teli, ám a norvégoknál nagyobb rutinnal bíró Celje ellen nem fog beleférni. A pénteken új csarnokuk látványterveit bemutató szegediek teljes csapattal utaznak Szlovéniába.</p>
      <h3>Barcelona – Flensburg (szombat, 20:00)</h3>
      <p>A két csapat flensburgi mérkőzésén a Barcelona nem adott esélyt az ősszel gyengélkedő német bajnoknak. Xavi Pascual csapata 34-27-re nyert a Flens Arenában három hete. A sima eredmény ellenére a mostani visszavágó lett az európai szövetségnél a hétvége mérkőzése. A Flensburg most sem számíthat könnyű találkozóra, ugyanis eddigi négy fellépéséből egyszer sem tudott győztesen távozni a katalán fővárosból.</p>
      <p>A Barcelona meccsről-meccsre egyre félelmetesebbnek tűnik a BL-ben. Az első fordulóban elszenvedett szegedi veresége óta zsinórban hét győzelemnél jár. Minden posztra két, irányítóba három világklasszis játékosuk van (Cindric, Pálmarsson, Raúl Entrerrios), ráadásul többségük kiváló formában is. Ugyanez nem mondható el az eddigi nyolc BL-meccséből csak hármat megnyerő Flensburgról, melynek minden ereje arra megy el, hogy a Bundesligában megtartsa első helyét.</p>
    </article>
  </body>
</html>