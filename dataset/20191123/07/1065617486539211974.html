<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-messaggero/zaniolo-baci-e-abbracci/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-23T07:49:23+00:00"/>
    <meta property="og:title" content="Zaniolo, baci e abbracci"/>
    <meta property="og:description" content="Nicolò giura fedeltà ai giallorossi:"/>
  </head>
  <body>
    <article>
      <h1>Zaniolo, baci e abbracci</h1>
      <h2>Nicolò giura fedeltà ai giallorossi: “Le offerte inglesi? Facile dire sì, ma voglio tenermi stretta questa maglia”</h2>
      <address><time datetime="2019-11-23T07:49:23+00:00">23 Nov 2019, 07:49</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Nicolò <b>Zaniolo</b> ha stregato il mondo del calcio, scrive Gianluca Lengua su <i>Il Messaggero</i>. <b>I suoi gol in Nazionale</b> e le sue <b>ultime prestazioni con la Roma</b> hanno fatto da richiamo a blasonati club europei pronti a fare follie pur di averlo in squadra.</p>
      <p>Dal <b>Manchester United</b>, che ha mandato un emissario a Palermo per vederlo giocare in Azzurro, al <b>Psg di Leonardo</b> che lo sta visionando molto attentamente per poi provare ad affondare il colpo in estate. “<i>Sarebbe facile dire di sì alla Premier, ma non sarebbe da me. Dico la verità: recentemente ho baciato la maglia della Roma e voglio continuare a farlo ogni volta che segnerò</i>“, le parole del centrocampista in una recente intervista al Daily Mail.</p>
      <p><b>Una dichiarazione d’amore</b> alla squadra che ha creduto in lui quando ancora era un semisconosciuto e lo ha buttato per la prima volta nella mischia in Champions niente di meno che al Bernabeu contro il Real.</p>
      <p>Domenica alle 15 contro il Brescia <b>sarà in campo dal primo minuto per l’11ª volta consecutiva</b>, in una stagione in cui ha collezionato 16 presenze e segnato 5 gol, uno in meno di bomber<b> Dzeko</b>. Nessuno nella Capitale si illude che Nicolò rimanga in giallorosso per sempre come hanno fatto Totti e De Rossi, anche perché per loro Roma significava casa. E nell’epoca del fair play finanziario e delle plusvalenze, sarà molto complicato – anche se dovesse cambiare la proprietà – dire di “no” a un’offerta che superi i 60 milioni di euro. Perché è questa la cifra che sarebbero disposti a pagare lo United o il Psg. E altrettanto complicato sarebbe dire “no” a un contratto faraonico da oltre 10 milioni l’anno.</p>
      <p>“<i>Vorrei che i tifosi della Roma sapessero quanto li amo e quanto apprezzo quando urlano il mio nome. È una cosa che mi esalta. Il mio tempo libero? Non ho tempo di andare in giro per la città, la mia routine è allenamento, casa e partite. Sto con la mia famiglia e con la mia ragazza</i>“.</p>
      <p><b>Totti continua a dargli preziosi consigli</b>: <i>“È un’icona, è difficile da spiegare quanto sia importante per la Roma e per l’intera città.-</i> dice Zaniolo – <i>Il paragone con lui è una motivazione in più per dare il massimo ogni giorno</i>“.</p>
    </article>
  </body>
</html>