<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Spoleczenstwo/191129732-Sondaz-Co-piaty-Polak-chce-obnizenia-wieku-emerytalnego.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T07:14:30+00:00"/>
    <meta property="og:title" content="Sondaż: Co piąty Polak chce obniżenia wieku emerytalnego"/>
    <meta property="og:description" content="Tylko 16,6 proc. uczestników sondażu SW Research dla rp.pl uważa, że wiek emerytalny powinien zostać podwyższony."/>
  </head>
  <body>
    <article>
      <h1>Sondaż: Co piąty Polak chce obniżenia wieku emerytalnego</h1>
      <address><time datetime="2019-11-23T07:14:30+00:00">23 Nov 2019, 07:14</time> by <a rel="author">arb</a></address>
      <p>
        <b>Tylko 16,6 proc. uczestników sondażu SW Research dla rp.pl uważa, że wiek emerytalny powinien zostać podwyższony.</b>
      </p>
      <p>Rząd PO-PSL w 2012 roku zreformował <a href="https://www.rp.pl/article/20191118/KRAJ/191119517">system emerytalny</a> zrównując wiek emerytalny dla kobiet i mężczyzn i podnosząc go do 67 lat, przy czym wiek emerytalny podwyższany miał być stopniowo - w przypadku mężczyzn wiek emerytalny na poziomie 67 lat miał być osiągnięty w 2020 roku, w przypadku kobiet - w 2040.</p>
      <p>Reformę tłumaczono starzeniem się społeczeństwa - wydłużająca się średnia długość życia przy jednoczesnej mniejszej dzietności stwarza ryzyko, że w przyszłości środki zebrane przez ZUS od pracujących nie pokryją kosztów wypłaty świadczeń dla emerytów.</p>
      <p>Z reformy PO-PSL wycofał się rząd PiS przywracając wiek emerytalny na poziomie 65 lat dla mężczyzn i 60 lat dla kobiet.</p>
      <p>Przed kilkoma dniami o konieczności ponownego podwyższenia wieku emerytalnego mówił senator PO Bogdan Zdrojewski.<a href="https://www.rp.pl/article/20191118/OPINION/191119488"> Rzecznik Platformy Jan Grabiec wyjaśnił jednak, że nie jest to oficjalne stanowisko partii, która nie zamierza podnosić wieku emerytalnego.</a></p>
      <p>Uczestników sondażu SW Research dla rp.pl zapytaliśmy jakie jest ich zdanie w kwestii długości wieku emerytalnego.</p>
      <p>16,6 proc. ankietowanych odpowiedziało, że powinien on zostać podwyższony.</p>
      <p>Zdaniem 51,2 proc. wiek emerytalny należy zachować na obecnym poziomie.</p>
      <p>Z kolei 22,6 proc. uważa, że wiek emerytalny należy obniżyć.</p>
      <p>Zdania w tej kwestii nie ma 9,6 proc. respondentów.</p>
      <p>- Częściej za zachowaniem wieku emerytalnego na obecnym poziomie są kobiety (56% vs 46%) oraz badani o wykształceniu podstawowym/ gimnazjalnym (57%). Tego zdania są też częściej osoby o dochodzie netto poniżej 1000 zł (65%) oraz ankietowani z miast do 20 tys. mieszkańców (56%). Wraz ze wzrostem wieku rośnie odsetek osób, które są za zachowaniem obecnego wieku emerytalnego (z 39% wśród osób do 24 lat do 56% wśród osób powyżej 50 lat) oraz za jego podwyższeniem (z 6% do 24%). Odwrotną zależność widać przy obniżeniu wieku emerytalnego – wśród osób do 24 lat popiera ten pomysł 47%, zaś wśród najstarszych – jedynie 12% - komentuje wyniki sondażu Piotr Zimolzak z <a href="https://swresearch.pl/">SW Research.</a></p>
    </article>
  </body>
</html>