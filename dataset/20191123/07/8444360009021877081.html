<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/uncategorized/irakleio-ston-eisaggelea-o-nosokomeiakos-giatros-gia-to-fakelaki/2921586/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T07:24:33+00:00"/>
    <meta property="og:title" content="Ηράκλειο: Στον εισαγγελέα ο νοσοκομειακός γιατρός για το “φακελάκι”"/>
    <meta property="og:description" content="Στον Εισαγγελέα Ηρακλείου αναμένεται να οδηγηθεί ο νοσοκομειακός γιατρός που συνελήφθη από την Υποδιεύθυνση Ασφάλειας στο Ηράκλειο με την κατηγορία της δωροληψίας."/>
  </head>
  <body>
    <article>
      <h1>Ηράκλειο: Στον εισαγγελέα ο νοσοκομειακός γιατρός για το “φακελάκι”</h1>
      <h2>Στον Εισαγγελέα Ηρακλείου αναμένεται να οδηγηθεί ο νοσοκομειακός γιατρός που συνελήφθη από την Υποδιεύθυνση Ασφάλειας στο Ηράκλειο με την κατηγορία της δωροληψίας.</h2>
      <address><time datetime="2019-11-23T07:24:33+00:00">23 Nov 2019, 07:24</time> by <a rel="author">Newsit Newsroom</a></address>
      <p>Υπενθυμίζεται ότι ο γιατρός, που τέθηκε ήδη σε αργία από τη Διοίκηση του ΠΑΓΝΗ,<a href="https://www.newsit.gr/topikes-eidhseis/irakleio-pos-piastike-sta-prasa-o-xeirourgos-pou-zitouse-fakelaki/2921473/"> συνελήφθη</a> στο πλαίσιο του αυτοφώρου ενώ είχε προηγηθεί καταγγελία, σύμφωνα με την οποία απαίτησε χρηματικό ποσό, για ιατρική πράξη που είχε πραγματοποιηθεί το προηγούμενο χρονικό διάστημα στο νοσοκομείο.</p>
      <p>Η σύλληψη του γιατρού σύμφωνα με το cretalive πραγματοποιήθηκε χθες κατά τη διάρκεια προγραμματισμένης συνάντησης και μετά την παραλαβή προσημειωμένου χρηματικού ποσού το οποίο και κατασχέθηκε.</p>
      <h3>Το χρονικό της υπόθεσης</h3>
      <p>“Άστα αυτά! Αυτά είναι δικά μας”, φέρονται να είπαν αστυνομικοί της Ασφάλειας στο νοσοκομειακό γιατρό χειρουργό λίγο αφότου είχε παραλάβει φακελάκι με προσημειωμένα χαρτονομίσματα που του είχε δώσει ασθενής από το <b>Ηράκλειο</b>, ένας άνθρωπος – όπως περιγράφεται από το Cretalive – βιοπαλαιστής και ταλαιπωρημένος.</p>
      <p>Οι ίδιες πληροφορίες αναφέρουν ότι ο<a href="https://www.newsit.gr/topikes-eidhseis/xeirourgos-synelifthi-me-to-fakelaki-sto-xeri-ton-karfose-o-asthenis-tou/2921428/"><b> γιατρός</b></a> σάστισε μόλις αντίκρισε τους αστυνομικούς της Ασφάλειας να μπαίνουν στο γραφείο του. Με βάση τα όσα έχουν γίνει γνωστά στο Cretalive, είχε ήδη σκίσει το φακελάκι και κρατούσε στα χέρια τα 400 ευρώ σε προσημειωμένα χαρτονομίσματα. Οι ίδιες πηγές αναφέρουν ότι κρατούσε άλλα 250 ευρώ, τα οποία εικάζεται ότι προέρχονταν από άλλο φάκελο.</p>
      <p>“Δεν τα ζήτησα εγώ, μόνος του μου έδωσε τα χρήματα για την επέμβαση” φέρεται να ισχυρίζεται ο γιατρός, ο οποίος αρνείται τα όσα του αποδίδονται.</p>
      <figure>
        <img src="https://www.newsit.gr/wp-content/uploads/2019/11/peripoliko_APE_22_11_2019.jpg"/>
        <figcaption>ΦΩΤΟ ΑΠΕ – ΜΠΕ (αρχείο)</figcaption>
      </figure>
      <h3>Κρήτη: Το χρονικό της σύλληψης</h3>
      <p>Υπενθυμίζεται ότι ο γιατρός συνελήφθη την Παρασκευή (22.11.2019) από άνδρες της Ασφάλειας Ηρακλείου, στο πλαίσιο του αυτοφώρου μετά και από σχετική καταγγελία ασθενή. Ο ίδιος κρατείται στο Αστυνομικό Μέγαρο, ενώ το Σάββατο (23.11.2019) το πρωί αναμένεται να οδηγηθεί στον Εισαγγελέα.</p>
      <p>Να σημειωθεί ότι μετά και την σύλληψή του ο γιατρός τέθηκε σε αργία από την διοίκηση του Πανεπιστημιακού Νοσοκομείου Ηρακλείου.</p>
      <h3>Δικηγόρος γιατρού: “Επιεικώς ύποπτη καταγγελία”</h3>
      <p>Αργότερα το βράδυ της Παρασκευής (22.11.2019) υπήρξε παρέμβαση από τον <a href="https://www.cretalive.gr/crete/g-kokosalhs-dikhgoros-giatroy-epieikos-ypopth-kataggelia-1115542">δικηγόρο του χειρουργού</a>, Γιώργο Κοκοσάλη, ο οποίος – μέσω του Cretalive – χαρακτήρισε ύποπτη την καταγγελία σε βάρος του εντολέα του.</p>
      <p>“Είναι πολύ ανορθόδοξη η ιστορία που διηγείται ο καταγγέλλων περί της εξέλιξης του συμβάντος”, επισημαίνει ο νομικός, αναφέροντας:</p>
      <p>“Για μας όλη αυτή η ιστορία κρίνεται επιεικώς ύποπτη. Ανάμεσα στα φερόμενα ωφελήματα και στην επέμβαση που εκτέλεσε ο γιατρός δέκα ημέρες πριν, και η οποία ολοκληρώθηκε επιτυχώς, δεν μπορεί να τεκμηριωθεί σχέση αντιπαροχής. Και είναι ύποπτος και ο χρόνος που έγινε όλο αυτό το συμβάν. Είναι πολύ ανορθόδοξη η ιστορία που διηγείται ο καταγγέλλων περί της εξέλιξης του συμβάντος και δημιουργεί εύλογα ερωτηματικά αφού σύμφωνα πάντα με την κατάθεση του ο εντολέας μου δεν λαμβάνει χρήματα για την επίσπευση της επέμβασης ως επείγουσας, δεν λαμβάνει χρήματα πριν την εγχείριση, δεν λαμβάνει χρήματα ούτε και μετά την επέμβαση και περίπου δέκα μέρες μετά ο καταγγέλλων μπαίνει στο γραφείο του γιατρού και του πετάει ένα φάκελο, τον οποίον πριν προλάβει να ανοίξει, τον κατάσχουν οι άνδρες της Αστυνομίας που συνοδεύουν τον ασθενή. Όλο αυτό ακούγεται λογικό; Είμαστε σίγουροι ότι η Δικαιοσύνη θα ερευνήσει όλα τα πιθανά σενάρια και θα αποδώσει τις αντίστοιχες ευθύνες όπου αντιστοιχούν. Και ο νοών νοείτω”.</p>
      <h3>Το επείγον χειρουργείο</h3>
      <p>Πληροφορίες του Cretalive αναφέρουν ότι η επέμβαση έγινε 17 Νοεμβρίου, σε εφημερία του γιατρού.</p>
      <p>Η εγχείριση είχε προγραμματιστεί ως επείγουσα. Λίγα 24ωρα πριν την επέμβαση ο ασθενής φέρεται να ρώτησε πόσο θα κοστίσει, ο γιατρός απάντησε ένα μεγάλο ποσό κατά τον καταγγέλλοντα. Η επέμβαση προχώρησε κανονικά.</p>
      <p>Στις 18 Νοεμβρίου, μετεγχειρητικά δηλαδή, ο ασθενής φέρεται να έδωσε ένα φακελάκι με 100 ευρώ στο γιατρό. Με βάση την καταγγελία ο γιατρός έγινε πυρ και μανία, έβρισε και πρόσβαλε τον ασθενή, με βάση τα όσα έχουν κατατεθεί.</p>
      <p>Φέρεται να του είπε ότι “έπρεπε να σε αφήσω να πεθάνεις” και “ας δανειζόσουν”. Φράσεις που ο γιατρός αρνείται κατηγορηματικά ότι εκστόμισε.</p>
      <p>Ο ασθενής έφυγε και επέστρεψε την Παρασκευή (22.11.2019) με το φακελάκι με τα προσημειωμένα χαρτονομίσματα.</p>
      <h3>Διοίκηση ΠΑΓΝΗ: Θα ακολουθηθούν άμεσα όλες οι προβλεπόμενες πειθαρχικές διαδικασίες</h3>
      <p>“Όπως επιβεβαιώνεται από την Υποδιεύθυνση Ασφαλείας Ηρακλείου, κρατείται γιατρός του νοσοκομείου μας με την κατηγορία του χρηματισμού του από ασθενή” σημειώνει στην ανακοίνωση της η διοίκηση του ΠΑΓΝΗ και επισημαίνει:</p>
      <p>“Θα ακολουθηθούν άμεσα όλες οι προβλεπόμενες πειθαρχικές διαδικασίες, μετά την ολοκλήρωση της διαδικασίας των αστυνομικών αρχών”.</p>
      <p>Σημειώνεται ότι το περιστατικό αυτό δεν χαρακτηρίζει το αξιόλογο ιατρικό προσωπικό μας που δίνει καθημερινά την μάχη για την εξυπηρέτηση του ασθενή”, καταλήγει η ανακοίνωση του νοσοκομείου.</p>
      <p>πηγή: <a href="https://www.cretalive.gr/crete/ston-eisaggelea-o-nosokomeiakos-giatros-gia-to-fakelaki-1115559">cretalive</a></p>
    </article>
  </body>
</html>