<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200474/%D8%A7%D9%81%D8%B4%D8%A7%DB%8C-%D8%AA%D9%84%D8%A7%D8%B4-%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%A8%D8%B1%D8%A7%DB%8C-%D8%A8%D8%A7%D8%AC%DA%AF%DB%8C%D8%B1%DB%8C-%DB%8C%DA%A9-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%A7%D8%B2-%D8%A7%D8%B3%D8%B1%D8%A7%D8%A6%DB%8C%D9%84"/>
    <meta property="og:site_name" content="ایسنا"/>
    <meta property="article:published_time" content="2019-11-23T07:05:38+00:00"/>
    <meta property="og:title" content="افشای تلاش کره شمالی برای باجگیری یک میلیارد دلاری از اسرائیل"/>
    <meta property="og:description" content="یک دیپلمات فراری کره شمالی در کتابش نوشته، این کشور در سال ۱۹۹۹ قصد باجگیری از رژیم صهیونیستی با تهدید کردن به فروختن موشکهای بالستیک به دشمنان این رژیم را داشته است."/>
  </head>
  <body>
    <article>
      <h1>افشای تلاش کره شمالی برای باجگیری یک میلیارد دلاری از اسرائیل</h1>
      <address><time datetime="2019-11-23T07:05:38+00:00">23 Nov 2019, 07:05</time> by <a rel="author">علی مدنی</a></address>
      <p>یک دیپلمات فراری کره شمالی در کتابش نوشته، این کشور در سال ۱۹۹۹ قصد باجگیری از رژیم صهیونیستی با تهدید کردن به فروختن موشکهای بالستیک به دشمنان این رژیم را داشته است.</p>
      <p>به گزارش ایسنا، به نقل از پایگاه نشنال اینترست، این ادعا در کتابی که تائه یونگ هو، یک دیپلمات ارشد کره شمالی که در سال ۲۰۱۶ به کره جنوبی فرار کرده، مطرح شده است. این کتاب با عنوان "رمزنگاری از دبیرخانه طبقه سوم" همچنین با طرح افشاگری‌هایی درباره خانواده کیم جونگ اون، رهبر کره شمالی از جمله فساد آنها و همچنین علاقه زیاد برادر این رهبر کره شمالی به اریک کلپتون، گیتاریست و ستاره موسقی راک آمریکایی مورد توجه قرار گرفته است.</p>
      <p>"کونگدان اوه"، یک محقق انستیتوی تحلیل دفاعی واقع در واشنگتن در کنفرانسی که اخیراً با موضوع کره شمالی و خاورمیانه برگزار شد، به نقل بخشهایی از این کتاب تائه یونگ هو که به زبان کره‌ای نگاشته شده، پرداخته است.</p>
      <p>در این کتاب نوشته شده است که در سال ۱۹۹۹، تائه یونگ هو هنگامی که در سفارت کره شمالی در شهر استکهلم، پایتخت سوئد مستقر بود، فرمانی از جانب روسایش در پیونگ یانگ مبنی بر هماهنگ کردن نشستی میان "سون مو سین"، سفیر کره شمالی در سوئد و همچنین گیدئون بن آمی، سفیر رژیم صهیونیستی در این کشور دریافت کرد. تائه به عنون مترجم شفاهی در این نشست حضور پیدا کرده است.</p>
      <p>سون مو سین به سفیر اسرائیل در سوئد گفت، کره شمالی توانسته با موفقیت یک "ماهواره" را آزمایش کند که در واقع منظور اصلی وی انجام شدن آزمایش موفقیت آمیز یک موشک بالستیک از سوی کره شمالی بوده است. بر اساس مطالب این کتاب در این نشست به این سفیر اسرائیل اخطار داده شده که "ایران و دیگر کشورهای خاورمیانه تمایل زیادی به دریافت تکنولوژی ما دارند".</p>
      <p>سون در ادامه به بن آمی تصریح کرد: "اقتصاد ما در وضعیت بدی به سر می‌برد. ما نیاز به مقداری پول نقد واقعی و ارز خارجی داریم. وقتی ما این تکنولوژی را و حتی فرآیند تولید این موشکها را به خاورمیانه صادر کنیم، آیا شما و اسرائیل می‌توانید محاصره شدن توسط کشورهایی که از شما متنفرند را تصور کنید؟"</p>
      <p>سون در ادامه این نشست شرط کرده که اسرائیل باید یک میلیارد دلار به کره شمالی پرداخت کند.</p>
      <p>بر طبق متن این کتاب، سفیر اسرائیل نیز که از شنیدن این صحبتها شوکه شده، پاسخ داده که باید با دولتش رایزنی کند و در نشست دومی میان آنها که ده روز بعد از نشست اول برگزار شد، او به مقامهای کره شمالی گفته که اسرائیل با معامله با کره شمالی بر سر پول نقد موافق نیست بلکه حاضر است به جایش مواد غذایی، کود، دارو و فن‌آوری‌های کشاورزی بدهد.</p>
      <p>مقام کره شمالی اما خطاب به او اصرار کرد:"فقط پول نقد!"</p>
      <p>بن آمی در نشست سوم و آخرین نشست بین آنها گفت، اسرائیل به سبب نگرانی از بابت به خشم آوردن آمریکایی‌ها نمی‌تواند به کره شمالی پول نقد بدهد. او همچنین به کره شمالی نسبت به خطر نقض یک توافق کنترل تسلیحاتی مربوط به سال ۱۹۹۴ که در آن پیونگ یانگ متعهد به متوقف ساختن برنامه هسته‌ای خود شده، هشدار داد.</p>
      <p>با این حال سفیر کره شمالی در پاسخ گفت، که تحت فشار آمریکا این توافق را امضا کرده و فروپاشی این توافق دست کره شمالی را برای انجام کارهایی که می‌خواهد، باز می‌کند.</p>
      <p>انتهای پیام</p>
    </article>
  </body>
</html>