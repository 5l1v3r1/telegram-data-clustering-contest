<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000112478"/>
    <meta property="og:site_name" content="MGR Online"/>
    <meta property="article:published_time" content="2019-11-23T07:17:00+00:00"/>
    <meta property="og:title" content="ลลิลฯ ปักธงย่านรังสิต-ปทุม-ลำลูกกา ส่ง 7 โครงการรับกำลังซื้อ"/>
    <meta property="og:description" content="ลลิลฯเผยทำเลรังสิตกลับมาคึกคักอีกครั้ง หลังรถไฟฟ้าเปิดบริการ ชี้บ้านแนวราบจะเป็นทางเลือกให้กับผู้บริโภค พร้อมปักธง 7 โครงการมูลค่ากว่า 4,000 ล้านบาท ดักกำลังซื้อในพื้นที่ มั่นใจทั้งปี ผลประกอบการเป็นไปตามเป้าหมาย"/>
  </head>
  <body>
    <article>
      <h1>ลลิลฯ ปักธงย่านรังสิต-ปทุม-ลำลูกกา ส่ง 7 โครงการรับกำลังซื้อ</h1>
      <address><time datetime="2019-11-23T07:17:00+00:00">23 Nov 2019, 07:17</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011635901.JPEG"/>
      </figure>
      <p>ลลิลฯ เผยทำเลรังสิตกลับมาคึกคักอีกครั้ง หลังรถไฟฟ้าเปิดบริการ ชี้บ้านแนวราบจะเป็นทางเลือกให้แก่ผู้บริโภค พร้อมปักธง 7 โครงการ มูลค่ากว่า 4,000 ล้านบาท ดักกำลังซื้อในพื้นที่ มั่นใจทั้งปีผลประกอบการเป็นไปตามเป้าหมาย<br/><br/><b>นายชูรัชฏ์ ชาครกุล </b>กรรมการรองผู้จัดการใหญ่ บริษัท ลลิล พร็อพเพอร์ตี้ จำกัด (มหาชน) (LALIN) ผู้พัฒนาโครงการอสังหาริมทรัพย์คุณภาพภายใต้คอนเซ็ปต์ "บ้านที่ปลูกบนความตั้งใจที่ดี" เปิดเผยถึงศักยภาพของทำเลรังสิตว่า พื้นที่ในทำเลรังสิตตั้งแต่ลำลูกกา รังสิต-องครักษ์ และคลองหลวง ถือเป็นพื้นที่ของการพัฒนาโครงการบ้านจัดสรรมาอย่างยาวนาน เนื่องจากเป็นทำเลที่มีความสะดวกในด้านการเดินทางจากโครงข่ายคมนาคมต่างๆ ไม่ว่าจะเป็นถนนวิภาวดีรังสิต ทางด่วนดอนเมืองโทลล์เวย์ ถนนวงแหวนฝั่งตะวันออก เป็นต้น ขณะที่ในปัจจุบันรถไฟฟ้าทั้งสายสีแดงธรรมศาสตร์ รังสิต-บางซื่อ และรถไฟฟ้าสายสีเขียว หมอชิต-คูคต ที่จะเปิดให้บริการในอนาคต และมีแผนจะขยายเส้นทางไปถึงถนนวงแหวน จะทำให้การเดินทางเข้าออกเมืองมีความสะดวกสบายมากยิ่งขึ้น</p>
      <figure>
        <img src="https://mpics.mgronline.com/pics/Images/562000011635902.JPEG"/>
      </figure>
      <p>ประกอบกับการพัฒนาโครงสร้างพื้นฐานและสิ่งอำนวยความสะดวกด้านต่างๆ เช่น การขยายสนามบินดอนเมือง รวมถึงห้างสรรพสินค้าขนาดใหญ่เกิดขึ้นในอนาคต และห้างเดิมที่มีให้บริการอยู่แล้วจะทำให้สิ่งอำนวยความสะดวกในพื้นที่มีความพร้อมและสมบูรณ์มากยิ่งขึ้น จึงเป็นปัจจัยที่ทำให้ทำเลรังสิตกลับมาคึกคักอีกครั้งหนึ่ง<br/><br/><b><i>"ปัจจุบันผู้บริโภคที่ซื้อโครงการที่อยู่อาศัยในทำเลรังสิตจะเป็นคนที่ทำงานอยู่ในแหล่งงานขนาดใหญ่ กลุ่มแรกได้แก่ กลุ่มที่อยู่ในอุตสาหกรรมการบินและธุรกิจที่เกี่ยวข้องทั้งหมด ซึ่งถือเป็นลูกค้ากลุ่มใหญ่ของทำเลนี้ นอกจากนี้ ยังมีกลุ่มลูกค้าที่อยู่ในแหล่งงานอื่นๆ ในพื้นที่ เช่น คนที่ทำงานในห้างสรรพสินค้าต่างๆ ศูนย์ราชการ มหาวิทยาลัย ตลาดไท รวมถึงแหล่งงานนอกพื้นที่โดยอาศัยการเดินทางด้วยถนนวงแหวน และเมื่อรถไฟฟ้าทั้ง 2 เส้นทางเปิดให้บริการจะยิ่งขยายฐานลูกค้าเข้าสู่ในเมืองมากขึ้น"</i></b>นายชูรัชฏ์ วิเคราะห์ถึงกลุ่มกำลังซื้อในย่านดังกล่าว<br/><br/>ทั้งนี้ โครงการที่อยู่อาศัยในทำเลลำลูกกา-รังสิต ถือเป็นทางเลือกให้แก่ผู้บริโภคในเมือง ซึ่งโครงการทาวน์โฮมของบริษัทฯ ในทำเลรังสิต ราคาเริ่มต้นประมาณ 2 ล้านบาท ได้ห้องนอน 3 ห้องนอน และที่จอดรถ 2 คัน ส่วนบ้านราคาเริ่มต้นจะอยู่ที่ 2 ล้านกว่า-6 ล้านบาท <br/><br/>อย่างไรก็ตาม <b>ทำเลรังสิต เป็นอีกหนึ่งทำเลที่มีโครงการบ้านจัดสรรเกิดขึ้นเป็นจำนวนมาก ทำให้การแข่งขันยังคงมีมาอย่างต่อเนื่อง บริษัทฯ จึงต้องหาจุดขายในการพัฒนาสินค้าให้สามารถตอบโจทย์ความต้องการของลูกค้าได้</b><br/><br/>"เรามองว่าเทรนด์ของโลกคือเรื่องของการใส่ใจสิ่งแวดล้อมเป็นแนวคิดในเรื่องของ Eco ในช่วงที่ผ่านมา ลลิล พร็อพเพอร์ตี้ จึงพัฒนาสินค้าที่ตอบสนองคนรุ่นใหม่ที่ใส่ใจในเรื่องของสิ่งแวดล้อมโดยการใช้ Eco Living มาเป็นแนวคิดหลักในการพัฒนาตัวสินค้า เช่น การมีช่องแสงภายในบ้านเพื่อลดการใช้ไฟฟ้า การใช้สุขภัณฑ์ประหยัดน้ำ การใช้ผลิตภัณฑ์หน้าต่างประตูที่ช่วยลดความร้อนเข้าสู่ตัวบ้าน ส่วนภายในโครงการได้นำระบบ Reuse น้ำ เพื่อดูแลสภาพแวดล้อมของโครงการ มีการใช้ระบบ Solar Cell ในพื้นที่ส่วนกลาง ซึ่งในฐานะที่บริษัทฯ เป็นผู้พัฒนาโครงการจึงต้องพัฒนาสินค้าที่ตอบโจทย์ในเรื่องเหล่านี้ในการสร้าง community ให้เป็นส่วนหนึ่งของการช่วยกันอนุรักษ์สิ่งแวดล้อม ซึ่งลูกค้าก็ให้ความสนใจและตื่นตัวในเรื่องของการอนุรักษ์สิ่งแวดล้อมเป็นอย่างดี ทำให้บริษัทฯ มีโครงการที่เปิดตัวในพื้นที่รังสิตมากถึง 10 โครงการ ซึ่งแต่ละโครงการก็ได้รับการตอบรับที่ดีจากลูกค้าและยังมีโครงการที่บริษัทฯ มีแผนจะพัฒนาอย่างต่อเนื่องอีกเช่นกัน"</p>
      <figure>
        <img src="https://mpics.mgronline.com/pics/Images/562000011635903.JPEG"/>
      </figure>
      <p>สำหรับ 7 โครงการของบริษัทฯ ที่เปิดขายในทำเลรังสิต ส่วนใหญ่เป็นโครงการที่ทยอยพัฒนามาแล้ว 2 ปี ประกอบด้วย <br/><br/>1.โครงการไลโอ บลิสซ์ รังสิต-คลองหลวง (คาดปิดการขายในปี 63)<br/>2.โครงการไลโอ บลิสซ์ ลำลูกกา-คลอง 2 (คาดปิดการขายในปี 63) <br/>3.โครงการบุรีรมย์ รังสิต-ลำลูกกา คลอง 4 <br/>4.โครงการลลิล ทาวน์ ลำลูกกา คลอง 4-5 <br/>5.โครงการลลิล ทาวน์ วงแหวน-ลำลูกกา คลอง 6 <br/>6.โครงการลลิล ทาวน์ รังสิต-คลอง 2 <br/>7.โครงการไลโอ บลิสซ์ รังสิต-คลอง 4 <br/><b>รวมมูลค่ากว่า 4,000 ล้านบาท</b></p>
      <figure>
        <img src="https://mpics.mgronline.com/pics/Images/562000011635904.JPEG"/>
      </figure>
      <p>สำหรับผลประกอบการในไตรมาสที่ 3 ถือว่าบริษัทฯ ทำผลงานได้อย่างดีเยี่ยม โดยมียอดรับรู้รายได้อยู่ที่ 1,214 ล้านบาท ขยายตัวจากไตรมาสก่อนหน้า 40% และขยายตัวเมื่อเทียบกับช่วงเดียวกันของปีก่อน 27% ทั้งนี้ บริษัทฯ ยังคงความสามารถในการบริหารจัดการต้นทุนต่างๆ ได้ดี ส่งผลให้ในไตรมาส 3 บริษัทฯ มีกำไรสุทธิ 239 ล้านบาท ขยายตัวจากไตรมาสก่อนหน้าถึง 60% และขยายตัวเมื่อเทียบกับช่วงเดียวกันของปีก่อน 38% ส่วนยอดรับรู้รายได้ในช่วง 9 เดือนแรกของปี 2562 อยู่ที่ 3,393 ล้านบาท และมีกำไรสุทธิ 642 ล้านบาท ขยายตัว 12% จากช่วงเดียวกันของปีก่อน และมั่นใจว่าจากความมุ่งมั่นตั้งใจทำงานอย่างเต็มที่ตามนโยบายและกลยุทธ์ที่วางเอาไว้ บริษัทฯ จะสามารถทำผลงานในปีนี้ได้เป็นไปตามเป้าหมายที่ตั้งยอดรับรู้รายได้เอาไว้ที่ 4,650 ล้านบาท ซึ่งเป็นเป้าหมายเดิมที่ประกาศไว้ตั้งแต่ต้นปี</p>
      <figure>
        <img src="https://mpics.mgronline.com/pics/Images/562000011635904.JPEG"/>
      </figure>
      <p>"ในช่วงไตรมาสที่ 3 ตลาดอสังหาริมทรัพย์ไทยมีแนวโน้มที่ดีขึ้น จากที่ต้องปรับตัวอย่างมากในไตรมาส 2 จากมาตรการ LTV อย่างไรก็ตาม ในไตรมาสที่ 4 ตลาดรวมก็น่าจะยังทรงตัว ซึ่งเป็นผลกระทบจากภาวะเศรษฐกิจของโลกและในประเทศที่ยังมีแนวโน้มทรงตัว และผลจากมาตรการ LTV ที่ยังมีอยู่อย่างต่อเนื่อง ขณะที่ปัจจัยบวกของตลาดที่มีอยู่ในขณะนี้เป็นเรื่องของอัตราดอกเบี้ยที่ลดลง จะช่วยให้ลูกค้าสามารถกู้บ้านได้ง่ายขึ้น และในไตรมาสสุดท้ายถือเป็นช่วง High Season ของการซื้อบ้านจากลูกค้าที่ได้ปรับเงินเดือนและโบนัส จะเริ่มมองหาการซื้อที่อยู่อาศัยบวกกับมาตรการรัฐที่ออกมา ลดค่าธรรมเนียมโอน และจดจำนอง รวมถึงวงเงินสินเชื่อดอกเบี้ยพิเศษจาก ธอส. ทั้งนี้ จึงเป็นแรงบวกที่จะช่วยกระตุ้นตลาดในช่วงโค้งสุดท้ายของปี"<br/><br/>ขณะที่รัฐบาลได้พยายามใช้มาตรการกระตุ้นเศรษฐกิจไม่ว่าจะเป็นมาตรการชิมช้อปใช้ มาตรการกระตุ้นธุรกิจอสังหาฯ รวมถึงการเร่งรัดก่อสร้างโครงการต่างๆ เพื่อกระตุ้นให้เศรษฐกิจยังคงขยายตัวดีขึ้น แต่ปัญหาสำคัญของตลาดอสังหาริมทรัพย์ในขณะนี้คือ ความเข้มงวดของธนาคารพาณิชย์ บริษัทฯ จึงต้องพยายามหาแนวทางโดยการให้คำปรึกษากับลูกค้าเกี่ยวกับการวางแผนทางการเงิน เพื่อการซื้อบ้านและการขอสินเชื่อกับสถาบันการเงินให้มากยิ่งขึ้น นอกจากนี้ บริษัทฯ ยังได้เข้าร่วมโครงการบ้านในฝันของกระทรวงการคลัง เพื่อช่วยกระตุ้นตลาดในช่วงโค้งสุดท้ายของปี 2562 และสร้างความเชื่อมั่นให้แก่ลูกค้าในการตัดสินใจซื้อโครงการที่รัฐให้การสนับสนุน</p>
      <figure>
        <img src="https://mpics.mgronline.com/pics/Images/562000011635905.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/stockmarket/photo-gallery/9620000112478"/>
      </related>
    </article>
  </body>
</html>