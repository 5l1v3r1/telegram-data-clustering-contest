<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823897-svitovij-bank-zadovolenij-tempami-ekonomicnogo-zrostanna-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T07:06:00+00:00"/>
    <meta property="og:title" content="Світовий банк задоволений темпами економічного зростання України"/>
    <meta property="og:description" content="У Світовому банку задоволені темпами економічного зростання в Україні і очікують на результати розпочатих перетворень уже в найближчі місяці."/>
  </head>
  <body>
    <article>
      <h1>Світовий банк задоволений темпами економічного зростання України</h1>
      <h2>У Світовому банку задоволені темпами економічного зростання в Україні і очікують на результати розпочатих перетворень уже в найближчі місяці.</h2>
      <address>
        <time datetime="2019-11-23T07:06:00+00:00">23 Nov 2019, 07:06</time>
      </address>
      <p>Про це розповіла директор Світового банку у справах України, Білорусі та Молдови Сату Кахконен в інтерв’ю виданню <a href="https://dt.ua/interview/satu-kahkonen-derzhava-povinna-garantuvati-biznesu-nevtruchannya-u-yogo-robotu-329019_.html">"Дзеркало тижня"</a>.</p>
      <p>"Ми дуже задоволені, що темпи економічного зростання України почали прискорюватися і прогнозуємо, що вони збільшаться до 3,4%", - сказала Кахконен.</p>
      <p>За її словами, Україна рухається в правильному напрямі.</p>
      <p>Водночас, підкреслила вона, якщо Україна зможе утримати економічне зростання на рівні 3–4% на рік, їй знадобиться близько п'ятдесяти років для того, аби наздогнати нинішній рівень розвитку Польщі. Якщо темпи знову знизяться, то й цього часу не вистачить.</p>
      <p>Кахконен вважає, що для того, аби зростати швидше, потрібно прискорювати темпи економічного росту.</p>
      <p>"Але для цього знадобиться багато кропіткої роботи і реформ. Якщо з цієї точки зору дивитися на це питання, то ми також задоволені, — темп реформ прискорюється, нова влада має амбітні цілі та хороші ініціативи", - наголосила вона.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821987-goncaruk-ocikue-na-progres-u-peremovinah-iz-mvf-do-kinca-roku.html">Гончарук очікує на прогрес у перемовинах із МВФ до кінця року</a>
      </blockquote>
      <p>За її словами, насправді саме нинішній турборежим потрібен для того, щоб прискорити економічне зростання.</p>
      <p>"Тому ми уважно слідкуємо за процесами і з нетерпінням чекаємо результатів розпочатих перетворень уже в найближчі місяці", - резюмувала директор <a href="https://www.ukrinform.ua/tag-svitovij-bank">Світового банку</a> у справах України, Білорусі та Молдови.</p>
    </article>
  </body>
</html>