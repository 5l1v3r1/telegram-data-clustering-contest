<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-onet-wszyscy-piloci-utracili-uprawnienia-do-latania-na-mysli,nId,3350553"/>
    <meta property="og:site_name" content="RMF24"/>
    <meta property="article:published_time" content="2019-11-23T07:43:56+00:00"/>
    <meta property="og:title" content="Onet: Wszyscy piloci utracili uprawnienia do latania na myśliwcach MiG-29"/>
    <meta property="og:description" content="W Polsce nie ma ani jednego pilota, który może dziś latać na myśliwcach MiG-29 - donosi w sobotę portal Onet. Przywracanie uprawnień potrwa co najmniej pół roku. Najpierw jednak maszyny muszą wznieść się w powietrze. Decyzję taką podejmuje szef MON i dowództwo wojskowe. W poniedziałek odbędzie się spotkanie Mariusza Błaszczaka z pilotami tych myśliwców, po którym zapadnie decyzja w sprawie wznowienia lotów."/>
  </head>
  <body>
    <article>
      <h1>Onet: Wszyscy piloci utracili uprawnienia do latania na myśliwcach MiG-29</h1>
      <address><time datetime="2019-11-23T07:43:56+00:00">23 Nov 2019, 07:43</time> by <a rel="author" href="https://www.rmf24.pl/tylko-w-rmf24/urszula-gwiazda" target="_blank">Urszula Gwiazda</a></address>
      <p>
        <b>W Polsce nie ma ani jednego pilota, który może dziś latać na myśliwcach MiG-29 - donosi w sobotę portal Onet. Przywracanie uprawnień potrwa co najmniej pół roku. Najpierw jednak maszyny muszą wznieść się w powietrze. Decyzję taką podejmuje szef MON i dowództwo wojskowe. W poniedziałek odbędzie się spotkanie Mariusza Błaszczaka z pilotami tych myśliwców, po którym zapadnie decyzja w sprawie wznowienia lotów.</b>
      </p>
      <figure>
        <img src="https://i.iplsc.com/miejsce-wypadku-samolotu-wojskowego-mig-29-ktory-rozbil-sie-/0009EO1U5Q81EXIR-C123-F4.png"/>
        <figcaption>Miejsce wypadku samolotu wojskowego MIG-29, który rozbił się na Mazowszu<cite>/Przemysław Piątkowski /PAP</cite></figcaption>
      </figure>
      <p><b>Loty zawiesił Dowódca Generalny Rodzajów Sił Zbrojnych (DGRSZ) 3 marca 2019 r</b>. <a href="https://www.rmf24.pl/fakty/polska/news-katastrofa-samolotu-wojskowego-mig-29,nId,2866451"><u><b>Stało się to po wypadku myśliwca pod Węgrowem w woj. Mazowieckim. Pilot musiał się katapultować, a MiG-29 uległ całkowitemu zniszczeniu.</b></u></a></p>
      <p>Poradzieckie maszyny nie latają więc już od dziewięciu miesięcy. Ten stan zawieszenia przekłada się na fatalne nastroje w środowisku pilotów. Trudno się temu dziwić - od ponad dwóch lat, co kilka lub kilkanaście miesięcy, myśliwce te są uziemiane w związku z serią poważnych wypadków i katastrofy.</p>
      <p>W tym czasie piloci nie mogą latać, a to przekłada się na ich wyszkolenie. Tegoroczna przerwa w lotach MiG-ów jest najdłuższa, od kiedy są one na wyposażeniu polskiej armii.</p>
      <h4>Wyjątkowa sytuacja w polskim lotnictwie</h4>
      <p>Polskie siły powietrzne mają teraz poważny problem. <i>Regulamin lotów nie przewiduje sytuacji, że uprawnienia do pilotowania danego typu samolotu stracą wszyscy piloci łącznie z instruktorami </i>- mówi w rozmowie z portalem Onet płk Artur Goławski, były rzecznik prasowy Sił Powietrznych.</p>
      <p><b>Jakie są możliwości?</b> W rozmowie z Onetem wyjaśnia to gen. Drewniak. <i>Są dwie drogi. Pierwsza wygląda tak, że wybiera się najbardziej doświadczonego instruktora w jednostce, który mimo braku aktualnych uprawnień wykona pierwszy lot i nada uprawnienia drugiemu, najbardziej doświadczonemu pilotowi. Wtedy będzie można rozpocząć proces wznawiania uprawnień kolejnych pilotów. Druga droga polega na zakontraktowaniu pilota z zagranicy, który posiada uprawnienia i będzie je mógł nadawać naszym pilotom </i>- tłumaczy.</p>
      <p>Dowództwo napisało, że 25 listopada dowódca generalny "spotka się z załogami samolotów MiG-29, których loty wstrzymano w marcu br. Na spotkanie zaproszony został Minister Obrony Narodowej. Po spotkaniu zapadnie decyzja w sprawie ewentualnego powrotu samolotów na polskie niebo."</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-katastrofa-samolotu-wojskowego-mig-29%2CnId%2C2866451%3Fparametr%3Dembed_tyt">Katastrofa samolotu wojskowego MIG-29</a>
      </p>
    </article>
  </body>
</html>