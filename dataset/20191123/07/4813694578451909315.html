<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348040.html"/>
    <meta property="og:site_name" content="תחושות קשות במכבי ת&quot;א: הפסדנו לקבוצת NBA"/>
    <meta property="article:published_time" content="2019-11-23T07:30:00+00:00"/>
    <meta property="og:title" content="תחושות קשות במכבי ת&quot;א: הפסדנו לקבוצת NBA"/>
    <meta property="og:description" content="שחקני הצהובים היו עם פנים נפולות אחרי ה-96:73 לברצלונה: &quot;הם הרגו אותנו ברבע השלישי&quot;. ווילבקין: &quot;מול ירושלים יהיה שונה, צריכים להיות מוכנים&quot;"/>
  </head>
  <body>
    <article>
      <h1>תחושות קשות במכבי ת"א: הפסדנו לקבוצת NBA</h1>
      <h2>שחקני הצהובים היו עם פנים נפולות אחרי ה-96:73 לברצלונה: "הם הרגו אותנו ברבע השלישי". ווילבקין: "מול ירושלים יהיה שונה, צריכים להיות מוכנים" </h2>
      <address><time datetime="2019-11-23T07:30:00+00:00">23 Nov 2019, 07:30</time> by <a rel="author">מאת משה ברדה</a></address>
      <figure>
        <img src="https://images.one.co.il/images/d/dmain/ms/gg1443131.jpg"/>
        <figcaption>סקוטי ווילבקין (באדיבות ברצלונה)</figcaption>
      </figure>
      <p>מכבי תל אביב סגרה אמש (שישי) את השבוע השני הכפול של היורוליג עם תבוסה 96:73 בברצלונה, כאשר היא מציגה שתי מחציות שונות לחלוטין. את המחצית הראשונה אלופת המדינה סיימה עוד עם יתרון מינימלי, אך היא הציגה משחק לא מאוזן וכזה שהתבסס בעיקר על יכולתו של הקו האחורי לקלוע מבחוץ. במחצית השנייה, הקטאלונים פשוט עשו ככל העולה על רוחם על הפרקט בשני צידי המגרש. ההבדל ביכולת של הבלאוגרנה היה ההגנה על פי המאמן פשיץ'. קבוצתו של סבטיסלב פשוט שמה לה למטרה את שחקני הקו האחורי של הצהובים למטרה בדרך לניצחון. </p>
      <p>לפני פתיחת שבוע המשחקים הכפול, במכבי ת”א כבר השיגו את מטרתם, ניצחון החוץ על באסקוניה שם אותם בעמדה טובה לקראת המפגשים מול מילאנו וברצלונה, כאשר מהמשחק הראשון ציפו למפגש קשה, והציפיות היו אותן הציפיות גם לקראת בארסה, אך בתום המשחק בקרב בשורות אלופת ישראל כבר הודו "הפסדנו לקבוצת NBA". התחושות במכבי ת”א ללא כל ספק התבטאו בכך שהשחקנים שהיו עם פנים נפולות העדיפו להתרכז בפלאפונים שלהם. </p>
      <figure>
        <img src="https://images.one.co.il/images/one/450_250/gg1443129.jpg"/>
        <figcaption>נייט וולטרס עם הכדור (באדיבות ברצלונה)</figcaption>
      </figure>
      <p>"הם הרגו אותנו ברבע השלישי עם 31 נקודות", אמרו בקבוצה. המאמן יאניס ספרופולוס אמנם דאג לשמור את סוגיית כשירותו של סקוטי ווילבקין, כמו גם את שיתופו במשחק בערפל, אך העובדה שעומרי כספי לא ישחק הייתה ברורה וידועה, ועם כל משחק שעובר בו כספי נעדר משורות האלופה, הגיוון ההתקפי סופג פגיעה רצינית והקושי של הצהובים להתמודד מול יריבות עם עומק בעמדות הפורוורד רק הולך ועולה, והדבר הורגש היטב. "כספי הוא השחקן היחיד שיכול לשחק עם הגב לסל והם פשוט ענקיים, לא יכולנו לשחק פנימה", אמרו בקבוצה.</p>
      <p>הבעיות של מכבי ת”א, אשר נובעות מחסרונו של כספי, רלוונטיות ללא מעט אספקטים בתכנית המשחק של הקבוצה. עומרי עוזר לנווט את ההתקפה של ספרופולוס במגרש הפתוח וגם במשחק העומד, מי שנפגעו בעיקר מחסרונו עד כה הם חבריו לקו הקדמי אות’לו האנטר וטאריק בלאק, כאשר בנוגע לאחרון הדקות המועטות אותן שיחק נגד ברצלונה לא נבעו מחוסר שביעות רצון של צוות האימון, או ממשחק לא טוב של טאריק - הסנטר נפצע במשחק נגד באסקוניה ומאז אותו המשחק בחמישי שעבר, נראה שהכול היה בסדר ועל פי דקות המשחק להן זכה במשחקים אצל אשדוד ומילאנו אכן היה נראה כי הכול בסדר, אך נגד ברצלונה הוא כבר לא יכול היה לשחק.</p>
      <figure>
        <img src="https://images.one.co.il/images/one/450_250/gg1441565.jpg"/>
        <figcaption>טאריק בלאק (שחר גרוס)</figcaption>
      </figure>
      <p>"מחצית ראשונה טובה, ומחצית שנייה רעה נתנו למשחק לחמוק לנו", סיכם <b>סקוטי ווילבקין </b>את המשחק. בתוך כך, במכבי ת”א יחזרו היום ארצה מברצלונה ויחלו להתכונן לרבע גמר גביע המדינה שייערך ביום שני. כזכור, הסאגה סביב המשחק נגד הפועל ירושלים נפתרה מוקדם יותר השבוע, כאשר מנהלת הליגה הודיעה כי משחק הליגה של הקבוצה מהבירה מול הפועל חולון, שאמור היה להיערך ביום רביעי הקרוב, נדחה. בינתיים, אצל אלופת המדינה מסתכלים כבר קדימה למשחק, כפי שמעיד ווילבקין: "אנחנו צריכים לשים את המשחק הזה מאחורינו, וצריכים להתמקד בכך שהולך להיות משחק שונה לחלוטין. אנחנו חייבים להיות מוכנים ולשחק הכי טוב שאנחנו יכולים".</p>
    </article>
  </body>
</html>