<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/cyberpunk-2077-localizzazione-testing/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-23T07:44:00+00:00"/>
    <meta property="og:title" content="Cyberpunk 2077, avviate le fasi di localizzazione e testing | Game Division"/>
    <meta property="og:description" content="Cyberpunk 2077 è in fase di localizzazione nelle varie lingue e in queste settimane viene sottoposto a una serie di test. L'uscita è confermata per aprile."/>
  </head>
  <body>
    <article>
      <h1>Cyberpunk 2077, avviate le fasi di localizzazione e testing | Game Division</h1>
      <address>
        <time datetime="2019-11-23T07:44:00+00:00">23 Nov 2019, 07:44</time>
      </address>
      <p><b>Cyberpunk 2077</b>, il nuovo gioco degli sviluppatori di The Witcher 3, si avvia ormai alle <b>fasi finali</b> di sviluppo per rispettare la scadenza della prossima primavera. Sul nuovo gioco di CD Projekt Red c’è <b>molta attesa</b>, tanto che Cyberpunk 2077 si è aggiudicato per il secondo anno consecutivo il titolo di <b>gioco più atteso</b> ai premi Golden Joystick Awards. Nel riassumere il lavoro portato avanti nel <b>terzo trimestre</b> di quest’anno, lo studio ha illustrato su <b>quali aspetti</b> dello sviluppo si è lavorato in particolare negli ultimi tempi.</p>
      <p>Cd Projekt Red spiega che è stata già avviata<b> la fase di localizzazione</b> di Cyberpunk 2077 con l’adattamento e la traduzione nelle varie <b>lingue</b>. Qualche settimana fa durante il <a href="https://www.tomshw.it/videogioco/cyberpunk-2077-luca-ward-keanu-reeves/">Lucca Comics &amp; Games 2019</a> era stato presentato un video con il <b>doppiaggio italiano</b> che aveva confermato il ruolo di <b>Luca Ward</b> come doppiatore di Johnny Silverhand, il personaggio interpretato da <b>Keanu Reeves</b>. Ward si può considerare la voce italiana ufficiale dell’attore dato che nella sua lunga carriera ha doppiato Keanu Reeves nei suoi film più importanti; nel settore dei videogiochi è invece la voce ufficiale di <b>Sam Fisher</b> della serie <b>Splinter Cell</b>.</p>
      <figure>
        <img src="https://www.tomshw.it/images/images/2019/08/cyberpunk-2077-gamescom-2019-48330.jpg"/>
      </figure>
      <p>Leggi anche: <a href="https://www.tomshw.it/videogioco/the-witcher-3-vendite-switch-aspettative/">The Witcher 3: le vendite della versione Nintendo Switch sono in linea con le aspettative</a></p>
      <p>Al di là della localizzazione, Cyberpunk 2077 in questi mesi è anche <b>in fase di testing</b> sia da parte di team interni che esterni. CD Projekt Red nel documento sul terzo trimestre ha poi ricordato che la <b>campagna di promozione</b> continua e che dopo il Gamescom sono stati organizzati numerosi incontri con i fan in <b>molte città</b> del mondo. <i>“Questo grande interesse per il nostro nuovo titolo e per il suo universo ci rendono motivati nel continuare a lavorare in maniera così intensa su Cyberpunk 2077”</i> ha detto l’amministratore delegato di CD Projekt Capital Group, Adam Kiciński.</p>
      <p><b>Cyberpunk 2077</b> sarà un’avventura in prima persona in <b>single player</b> anche se una modalità multigiocatore è prevista dopo il lancio insieme a <b>DLC</b> e a un supporto simile a quello visto con The Witcher 3. Inoltre gli sviluppatori vorrebbero <b>evitare</b> l’introduzione di <b>microtransazioni</b> ma hanno spiegato che questa scelta dipende dall’azienda. Cyberpunk 2077 uscirà il <b>16 aprile 2020 </b>su PlayStation 4, Xbox One e PC. Uno dei responsabili dello di CD Projekt Red nelle ultime settimane aveva definito <i>“poco probabile”</i> un’eventuale conversione per <b>Nintendo Switch</b> come accaduto per The Witcher 3 lasciando però un minimo spiraglio a questa possibilità.</p>
      <blockquote>The Witcher 3 è disponibile in versione Game of the Year a un prezzo interessante <a href="https://toms.it/dLIJ5">su Amazon</a>.</blockquote>
    </article>
  </body>
</html>