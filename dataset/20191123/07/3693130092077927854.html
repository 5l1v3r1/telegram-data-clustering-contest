<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/tahrip-edilen-dipsiz-gol-e-su-veriliyor-1210852.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-23T07:18:00+00:00"/>
    <meta property="og:title" content="Tahrip edilen Dipsiz Göl'e su veriliyor"/>
    <meta property="og:description" content="Taşköprü Yaylası'nda, yasal izinle yapılan define kazısında tahrip edilen Dipsiz Göl'e, su verilmeye başlandı."/>
  </head>
  <body>
    <article>
      <h1>Tahrip edilen Dipsiz Göl'e su veriliyor</h1>
      <h2>Taşköprü Yaylası'nda, yasal izinle yapılan define kazısında tahrip edilen Dipsiz Göl'e, su verilmeye başlandı.</h2>
      <address>
        <time datetime="2019-11-23T07:18:00+00:00">23 Nov 2019, 07:18</time>
      </address>
      <p><b>Gümüşhane merkeze bağlı Taşköprü Yaylası'nda</b>, doğal güzelliğiyle görenleri etkileyen Dipsiz Göl'de tamamlanan kazı çalışmalarının ardından ekipler, gölü eski haline dönüştürmek için çalışma başlattı.</p>
      <p>
        <b>GÖLE SU VERİLMEYE BAŞLANDI</b>
      </p>
      <p>Gölün eski haline dönüştürülmesi için başlatılan çalışma devam ediyor. Suya dayanıklı kireçli ve killi toprak dökülüp, silindirle tabanı hazırlanan göl alanına yandaki dereden su verilmeye başlandığı belirtildi.</p>
      <p>
        <b>2 MÜDÜR, 1 MEMUR AÇIĞA ALINDI</b>
      </p>
      <p>Kazıyla ilgili Kültür ve Turizm Bakanlığı ile Gümüşhane Valiliği tarafından başlatılan çifte soruşturma kapsamında; Kültür ve Turizm İl Müdürü Hüseyin Ateş, Müze Müdürü Elif Öktem ile müze müdürlüğü çalışanı Yunus Ağa, açığa alındı.</p>
      <p>Gümüşhane Valiliği'nce de kazı izni raporunun özensiz hazırlandığı belirtildi.</p>
      <figure>
        <img src="https://images.bursadabugun.com/editor/haber/23112019/slk-9686-5dd8cf4001e31.jpg"/>
      </figure>
      <p>
        <b>''DİPSİZ GÖL, VOLKAN KRATER GÖLÜDÜR''</b>
      </p>
      <p>Öte yandan <b>Karadeniz Teknik Üniversitesi (KTÜ)</b> eski öğretim üyesi, jeoloji mühendisi Prof. Dr. Osman Bektaş, yaptıkları fotojeolojik çalışmalarda Dipsiz Göl'ün, 66- 100 milyon yıl önce faaliyetteki volkanın yanında oluşmuş, parazit volkan krater gölü olduğunu belirlediklerini söyledi. Bektaş, "Dipsiz Göl, milyonlarca yıl önce volkanik bir faaliyetten artakalan mirastır. 66 ile 100 milyon öncesi dönemine ait volkanik faaliyetin hüküm sürdüğü Doğu Karadeniz sahil kesiminde çökmüş ve daha sonrada aşınmış volkan kraterleri yaygındır. Bunlar hava fotoğraflarında tipik olarak dairesel şekilli çöküntü alanları olarak izlenir. Çoğu kez volkan konilerinin yan taraflarında ikincil tali bacaları yani küçük parazit konileri bulunur. Bunların hava fotoğraflarındaki görüntüsü aşınma durumlarına göre küçük daire şeklinde aşınma konisi veya çöküntüler, krater olarak izlenir. Volkanlara ait küçük tali bacalar ve bacaların aşınmış kraterleri zamanla su ile dolarak dairesel şekilli parazit küçük volkan krater göllerini oluştururlar. Doğu Karadeniz'de volkanik arazideki doğal göller bugüne dek ya buzul ve ya krater gölleri olarak isimlendirilmiştir. Oysa Dipsiz Göl, oluşumuna göre tarafımızdan ilk kez 66 ile 100 milyon yıl önce faaliyette bulunan volkanın yan tarafında gelişmiş, parazit volkan krater gölü olarak tanımlanmıştır." diye konuştu.</p>
      <p>
        <b>DİPSİZ GÖL'DE İNCELEME YAPILDI</b>
      </p>
      <p>Gümüşhane Valisi Kamuran Taşbilek, göl alanında yürütülen çalışmaları inceledi, açıklamalarda bulundu. Vali Taşbilek, gölün rehabilitasyonu için bilim adamlarının desteğiyle çalışma başlattıklarını belirterek, "Çalışmalar çerçevesinde Sayın Cumhurbaşkanımızın ivedilikle konuya yaklaşımı, gereken her şeyin yapılmasıyla alakalı olarak vermiş olduğu talimatlar ve Sayın Çevre ve Şehircilik Bakanımızın da konuya el atmalarıyla Bakan Yardımcımız başkanlığında bilimsel ve teknik bir ekibin 19 Kasım'da ilimize teşrifleri oldu. Biliyorsunuz öncelikli olarak Sayın Cumhurbaşkanımızın ve Sayın Bakanımızın talimatlarıyla bu alanın sit alanı olarak ilan edilmesi çalışmaları başlatıldı. Bununla birlikte; Çevre ve Şehircilik Bakanlığımızın yetkilileri ve hocalarımızla alanda yapılan incelemelerde; yapılması tavsiye edilen hususlar belirtildi." dedi.</p>
      <p>
        <b>''DOĞAL ORTAMDAN ALDIĞIMIZ SUYLA BESLEME YAPIYORUZ''</b>
      </p>
      <p>Çalışmaların tamamlandığını açıklayan Vali Taşbilek, "Yine verilen tavsiyeler doğrultusunda; göl tabanının doğal habitattan, yakındaki dereden su alınarak beslenmesi sağlandı. Alanda yapılan çalışmaları bugün itibariyle tekrar yerinde gördük. Dereden, doğal ortamdan aldığımız suyla besleme yapıyoruz. Uzmanların önerisi doğrultusunda bir, iki gün bu beslemeyi yapacağız. Önümüzdeki günlerde gerçekleşmesi beklenen yağışlarla alanın tamamıyla dolacağını öngörmekteyiz." diye konuştu.</p>
    </article>
  </body>
</html>