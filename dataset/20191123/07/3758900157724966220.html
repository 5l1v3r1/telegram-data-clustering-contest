<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-czy-czlonkowie-koalicji-obywatelskiej-popra-kandydata-po-na-,nId,3350550"/>
    <meta property="og:site_name" content="RMF24"/>
    <meta property="article:published_time" content="2019-11-23T07:21:02+00:00"/>
    <meta property="og:title" content="Czy członkowie Koalicji Obywatelskiej poprą kandydata PO na prezydenta?"/>
    <meta property="og:description" content="Koalicjanci PO z Koalicji Obywatelskiej nie chcą się jednoznacznie wypowiadać, czy z ich punktu widzenia lepszym kandydatem na prezydenta jest Małgorzata Kidawa-Błońska, czy Jacek Jaśkowiak. Zapowiadają, że decyzję o ewentualnym poparciu podejmą już po tym, gdy PO wskaże jednego kandydata."/>
  </head>
  <body>
    <article>
      <h1>Czy członkowie Koalicji Obywatelskiej poprą kandydata PO na prezydenta?</h1>
      <address><time datetime="2019-11-23T07:21:02+00:00">23 Nov 2019, 07:21</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>Koalicjanci PO z Koalicji Obywatelskiej nie chcą się jednoznacznie wypowiadać, czy z ich punktu widzenia lepszym kandydatem na prezydenta jest Małgorzata Kidawa-Błońska, czy Jacek Jaśkowiak. Zapowiadają, że decyzję o ewentualnym poparciu podejmą już po tym, gdy PO wskaże jednego kandydata.</b>
      </p>
      <figure>
        <img src="https://i.iplsc.com/od-lewej-grzegorz-schetyna-malgorzata-kidawa-blonska-i-jacek/0009EO0KQ4DKPT3Y-C123-F4.png"/>
        <figcaption>Od lewej: Grzegorz Schetyna, Małgorzata Kidawa-Błońska i Jacek Jaśkowiak<cite>/Leszek Szymański /PAP</cite></figcaption>
      </figure>
      <p>Niektórzy nie wykluczają, że wystawią w wyborach prezydenckich własnego kandydata, niezależnie od Platformy.<br/><br/>Zarząd PO jednomyślnie zatwierdził w piątek dwoje kandydatów w prawyborach prezydenckich - Małgorzatę Kidawę-Błońską i Jacka Jaśkowiaka. Lider PO Grzegorz Schetyna powiedział, że liczy, iż wyłoniony w prawyborach kandydat PO będzie kandydatem całej Koalicji Obywatelskiej. Tworzą ją obok Platformy Obywatelskiej Nowoczesna, Inicjatywa Polska i Zieloni.</p>
      <h3>"Od dawna wspieram Małgorzatę Kidawę-Błońską"</h3>
      <p>Szefowa Nowoczesnej Katarzyna Lubnauer pytana, który z rywali w prawyborach jest bliższy jej ugrupowaniu zastrzegła, że Nowoczesna jeszcze nie podjęła decyzji w sprawie wyborów prezydenckich. Zapowiedziała, że debata na temat postępowania partii w kwestii wyborów prezydenckich odbędzie się podczas planowanej na weekend konwencji partii.<br/><br/><i>Jeśli chodzi o mnie, to od dawna mówię, że wspieram Małgorzatę Kidawę-Błońską. Uważam, że jest bardzo dobrym kandydatem, wyraziła chęć na kandydowanie bez żadnych warunków, natomiast niespecjalnie mi się spodobał tryb zgłaszania pana Jaśkowiaka</i> - zaznaczyła Lubnauer.</p>
      <h3>Zieloni nie wykluczają swojego kandydata</h3>
      <p>Współprzewodnicząca Zielonych Małgorzata Tracz powiedziała, że Zieloni nie będą w żaden sposób uczestniczyć w prawyborach, w których PO wybiera swojego kandydata. <i>Jak już będzie wyłoniony kandydat Platformy i być może także inni kandydaci, wówczas będziemy podejmować decyzję czy i kogo poprzeć. Na dziś nie wykluczamy nawet własnego kandydata, toczy się w tej sprawie dyskusja</i> - powiedziała Tracz.<br/><br/><i>Zarówno z Małgorzatą Kidawą-Błońską, jak i z Jackiem Jaśkowiakiem mam dobry kontakt, więc kibicuję obojgu</i> - dodała pytana, czy ma jakieś własne preferencje w sprawie kandydatów PO.<br/><br/>Dariusz Joński z Inicjatywy Polska zapowiedział, że IP podejmie decyzję o poparciu kandydata w wyborach prezydenckich do połowy stycznia. Wcześniej Inicjatywa będzie się przyglądać debacie, także między rywalami w prawyborach w PO. <i>Jestem zadowolony, że jest dwoje kandydatów - jeden z silnym rodowodem samorządowym, a druga z parlamentarnym</i> - powiedział Joński. <i>Zobaczymy, co zaproponują, jak widzą Polskę po Dudzie, jaki mają pomysł i program</i> - dodał.<br/><br/>Zastrzegł, że styczniowa decyzja może być różna, bo w IP są nawet osoby, która chcą namawiać do startu liderkę tego ugrupowania Barbarę Nowacką, która nie podjęła jeszcze żadnej decyzji w tej sprawie.</p>
      <p>
        <b>SPRAWDŹ: </b>
        <a href="https://www.rmf24.pl/fakty/polska/news-kidawa-blonska-i-jaskowiak-kandydatami-w-prawyborach-po,nId,3348841">
          <b>
            <u>Kidawa-Błońska i Jaśkowiak kandydatami w prawyborach PO</u>
          </b>
        </a>
      </p>
    </article>
  </body>
</html>