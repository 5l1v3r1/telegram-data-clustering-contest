<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=962486"/>
    <meta property="og:site_name" content="Andhrajyothy"/>
    <meta property="article:published_time" content="2019-11-23T07:41:55+00:00"/>
    <meta property="og:title" content="ప్రభుత్వ కార్యాలయాల్లో వసూల్ రాజాలు వారే!"/>
    <meta property="og:description" content="ADVT"/>
  </head>
  <body>
    <article>
      <h1>ప్రభుత్వ కార్యాలయాల్లో వసూల్ రాజాలు వారే!</h1>
      <address>
        <time datetime="2019-11-23T07:41:55+00:00">23 Nov 2019, 07:41</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>కొందరు ఉన్నతాధికారుల వద్ద చిరుద్యోగులే వసూల్‌రాజాలు!</b>
        </li>
        <li>
          <b>లంచాల వసూలు వారికే అప్పగిస్తున్న బాస్‌లు</b>
        </li>
        <li>
          <b>వారిలో చాలామంది అవుట్‌సోర్సింగ్‌ ఉద్యోగులే</b>
        </li>
        <li>
          <b>కొందరు అధికారులకు బినామీలుగా కూడా..</b>
        </li>
        <li>
          <b>ఏసీబీ దాడుల్లో పట్టుబడుతున్న చిరుద్యోగులు</b>
        </li>
      </ul>
      <p>ఒక ఉన్నతాధికారి నైపుణ్యం ఉన్న వారిని తన వద్ద పనిచేసే కీలక విభాగంలో నియమించుకోవడం సర్వసాధారణం. చట్టం కూడా వారికి ఈ వెసులుబాటు ఇచ్చింది. కాలక్రమంలో నైపుణ్యానికి బదులు ‘నమ్మకం’గా ఉండేవాళ్లను తమ వద్ద నియమించుకోవడం పరిపాటిగా మారింది. ఇక్కడ నమ్మకం అంటే.. అధికారుల వ్యక్తిగత సేవలకు, రావాల్సిన మామూళ్లు గుట్టుచప్పుడు కాకుండా వసూళ్లు చేయడం, చెప్పిన చోటకి చేర్చడం, కీలకమైన సమయంలో సెటిల్‌మెంట్‌లలో అయ్యగారి తరఫున నేరుగా పాల్గొనడం వంటివి అన్నమాట..! ఈ విషయాల్లో ఎంత సమర్ధంగా చేయగలిగితే అంత దగ్గరవుతారనే విధంగా ఈ వ్యవస్థ మారింది.</p>
      <p> </p>
      <p><b>గుంటూరు(సంగడిగుంట), నవంబరు 22 : </b>ఇటీవల కాలంలో ఆంధ్రప్రదేశ్‌ రాష్ట్రంలోనూ, గుం టూరు జిల్లాలోనూ ఏసీబీ చేస్తున్న దాడుల్లో నేరు గా లంచం తీసుకుంటున్న వారి కంటే వారి వద్ద చిరుద్యోగులుగా పనిచేస్తున్న వారు తీసుకుంటూ దొరికిన ఘటనలే అనేకం. వారం క్రితం కర్నూలు జిల్లా గూడూరుకు చెందిన మహిళా తహసీల్దార్‌ హసినాబీ తనకు ఇవ్వాల్సిన రూ.4 లక్షల లంచాన్ని తన వద్ద పనిచేసే మహబూబ్‌ బాషాకు అందించాలని సూచించడంలో ఆ ప్రక్రియలో అతను అడ్డంగా దొరికాడు. ఏడాది క్రితం జిల్లా రిజిస్ర్టార్‌ శివరామకృష్ణ లంచం తీసుకునే క్రమంలో అతని వద్ద పనిచేసే ఉద్యోగి రామకృష్ణకు లంచం ఇవ్వాలని ఆదేశించగా అక్కడా అదే జరిగింది. నెల క్రితం రేపల్లె బీసీ వెల్ఫేర్‌ హాస్టల్‌ ఉద్యోగి లంచం తీసుకునేందుకు తన వద్ద పనిచేసే మరో చిరుద్యోగిని పెట్టుకొని అడ్డంగా దొరికాడు.</p>
      <p> </p>
      <p>రెండేళ్ల క్రితం జడ్పీలో జిల్లా స్థాయి ఆడిట్‌ అధికారి ఓ ఉద్యోగికి ఆరోగ్య బీమా బిల్లు క్లియర్‌ చేయడానికి చిరుద్యోగి ద్వారా ముడుపులు అందుకుంటూ ఏసీబీకి పట్టుపడ్డాడు. ఏడాది కిందట నల్లపాడు సీఐ తన వద్ద పనిచేసే కానిస్టేబుల్‌ ద్వారా లంచం తీసుకుంటూ అడ్డంగా బుక్‌ అయ్యాడు. ఈ విధంగా ఏసీబీ దాడుల్లో పట్టుపడుతున్న వారిలో అగ్రభాగం అధికారుల వద్ద చిరుద్యోగులే...! నేరుగా లంచం తీసుకుంటే పట్టుపడతామని భావిస్తున్న అధికారులు ఇలా తమ వద్ద పనిచేసిన వారిలో నమ్మకంగా వసూలు చేసే వారిని ప్రోత్సహిస్తున్నారు. అవసరమైతే వారి వెంట డిప్యూటేషన్‌లపై పిలిపించుకుంటున్నారు. పురుషులు ఉన్నతాధికారులైతే చిరుద్యోగులు పనులు చేసిపెడుతుంటే.. మహిళలు ఉన్నతాధికారులైతే వారి భర్తలే వీరి తరపున ఇటువంటి కార్యాలు నెరవేరుస్తున్నారు.</p>
      <p> </p>
      <p>
        <b>ఇటీవల అవుట్‌ సోర్సింగ్‌ ఉద్యోగులే కీలకం...</b>
      </p>
      <p>ఉద్యోగం ఉంటే ఎంత? పోతే ఎంత..? ఉన్నంతలోనే సంపాదించుకోవాలి... అనే భావన కొందరు అవుట్‌ సోర్సింగ్‌ ఉద్యోగుల్లో పెరిగిపోయింది. దీనికితోడు కొందరు ఉన్నతాధికారులు కూడా వీరైతే నిర్భయంగా లంచాలు వసూలు చేస్తారన్న భావనతో వీరినే నియమించుకుంటున్నట్లు తెలుస్తుంది. జిల్లాలో జరిగిన ఐదు ఏసీబీ దాడుల్లో నా లుగు దాడుల్లో అవుట్‌ సోర్సింగ్‌ ఉద్యోగులే అధికారుల తరఫున లంచం తీసుకుంటూ దొ రికారు. బుధవారం జిల్లా వైద్య ఆరోగ్య శాఖ కార్యాలయంలో పట్టుపడిన గోపీకృష్ణ అవుట్‌ సోర్సింగ్‌ ఉద్యోగి. డాక్టర్‌ ప్రసన్నకుమార్‌ తరపున లంచం తీసుకుంటూ దొరికాడు. గతంలో జరిగిన ఘటనల్లోనూ అవుట్‌సోర్సింగ్‌ ఉద్యో గులే ఉన్నారు.</p>
      <p> </p>
      <p>
        <b>బినామీలుగానూ మారుతున్నారు..</b>
      </p>
      <p>చిరుద్యోగులుగా ఉంటూ ఉన్నతాధికారులకు వ్యక్తిగత సేవల్లో మునిగి తేలడం, అవసరమైనవన్నీ సమకూర్చడం, లంచాల వసూళ్లలో కీలక పాత్ర వహించడంతో అధికారులకు తలలో నాలుకగా మారిపోతున్నారు. ఈక్రమంలో వారి వెంట డిప్యూటేషన్‌పై ప్రయాణిస్తూ బినామీలుగా కూడా మారిపోయిన ఘటనలు ఏసీబీ దాడుల్లో బయట పడ్డాయి. ఇది కేవలం రాష్ట్ర ప్రభుత్వ అధికారుల వద్దే కాదు. కేంద్ర సర్వీసుల్లో ఉన్న అధికారుల్లో కూడా కొనసాగుతున్నట్లు ప్రచారం జరుగుతుంది. వారి వెంట నచ్చిన వారిని డిప్యూటేషన్‌పై తీసుకువెళ్లడం కూడా ఈ సర్వీసుల్లో సహజంగా మారింది.</p>
      <p> </p>
      <p>
        <b>చెప్పేది కొన్ని... చేసేది మరికొన్ని</b>
      </p>
      <p>ఈ క్రమంలో అధికారికి రూపాయి వసూలు చేస్తే వీరు రూ.10వసూలు చేసి ఆ ఘటనల అనంతరం ఆయా కార్యాలయాల్లో పంచాయతీలుగా కూడా ఉన్నాయి. ఇలా అలవాటు పడిన చిరుద్యోగులు నిజాయితీ గల ఉన్నతాధికారి ఆ స్థానంలోకి వస్తే అతనిని బదిలీ చేయించేందుకు వారే లేనిపోని ఆరోపణలు చేస్తున్న ఘటనలు కూడా ఉన్నాయి. ఇటీవల వైద్య ఆరోగ్య శాఖలో జరిగిన ఘటనలో కూడా కొన్ని ప్రచారాలు వచ్చాయి. గుంటూరు జిల్లా వైద్య శాఖలో ఓ ముఖ్య అధికారి నిజాయితీగా ఉంటున్నారన్న పేరు ఉంది. అయితే ఆ అధికారి పేరు చెప్పి ఇప్పటికే పాతుకుపోయి ఉన్న ఉద్యోగులు జిల్లాలో ప్రతి నెలా రూ.10 లక్షలకు పైగా వసూలు చేస్తున్నారని ప్రచారం జరుగుతోంది.</p>
    </article>
  </body>
</html>