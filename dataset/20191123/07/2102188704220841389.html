<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/publications/2019/11/23/654011/"/>
    <meta property="og:site_name" content="Економічна правда"/>
    <meta property="article:published_time" content="2019-11-23T07:50:00+00:00"/>
    <meta property="og:title" content="Виноробня &quot;Сливино&quot;: Як сім'я біологів з Побужжя стала виноробами"/>
    <meta property="og:description" content="Надихнувшись історіями предків, родина з Миколаївщини збудувала виноробню в стилі 19 століття. Вона перша у 2018 році отримала ліцензію для крафтових виноробів і має багато красивих мрій."/>
  </head>
  <body>
    <article>
      <h1>Виноробня "Сливино": Як сім'я біологів з Побужжя стала виноробами</h1>
      <h2>Надихнувшись історіями предків, родина з Миколаївщини збудувала виноробню в стилі 19 століття. Вона перша у 2018 році отримала ліцензію для крафтових виноробів і має багато красивих мрій.</h2>
      <address><time datetime="2019-11-23T07:50:00+00:00">23 Nov 2019, 07:50</time> by <a rel="author" href="https://www.epravda.com.ua/authors/5a97b2abbb7b0/" target="_blank">Оксана Пирожок</a></address>
      <p>Курдючний баран Давид Маркович любить мускат. Він працює на <a href="https://www.facebook.com/SlivinoVillage/?tn-str=k*F">"Виноробні Сливино"</a> прибиральником: їсть пресовані ягоди винограду й амброзію, яка влітку лютує на Миколаївщині. Давиду Марковичу тут подобається: крім виноградних смаколиків, він завжди оточений увагою відвідувачів винних дегустацій.</p>
      <figure>
        <img src="https://eimg.pravda.com/images/doc/d/9/d98dfae-slivino-690-15.jpg"/>
        <figcaption>Знайомтесь, місцева легенда Давид Маркович</figcaption>
      </figure>
      <p>"У 2015 році в нас з'явилися перші грона винограду і їх з'їли шпаки. Ми вирішили встановити сигналізацію, ви одразу її почуєте", — сміється Михайло Молчанов.</p>
      <p>Його сім'я відроджує виноробство на Миколаївщині, неподалік від ОТГ Веснянське. Вона перша у 2018 році отримала ліцензію на виробництво вина для крафтових виноробів за спрощеною процедурою. Допоміг <a href="https://www.epravda.com.ua/news/2018/04/17/636081/">закон</a>, який скасував необхідність отримувати 150 дозволів.</p>
      <p>Зараз на схилах Південного Бугу сім'я тільки починає історію власної "Виноробні Сливино", маючи в активі виноградник всього на 500 кущів. На цьому Молчанови не збираються зупинятися і вже заклали 6 га нових насаджень.</p>
      <figure>
        <img src="https://eimg.pravda.com/images/doc/e/4/e4322ef-slivino-1600-19.jpg"/>
        <figcaption>Старший Молчанов — Михайло — розповідає, яка "сигналізація" допомагає врятувати виногорад від шпаків. Давид Мароквич, до речі, не бере участі в цій історії. Про це далі...</figcaption>
      </figure>
      <p>"Моя сім'я виробляє і продає бутельовану воду та системи її очистки. Ми лідери у цій сфері в Миколаївській області. Поблизу нашого підприємства були вільні 2 га землі і ми вирішили посадити трохи винограду", — згадує син Георгій.</p>
      <p>Це було у 2012 році. Завод з розливання води розташований на території колишнього райагропостачу. У радянські часи такі підприємства ремонтували техніку, спорядження, були своєрідними промисловими базами.</p>
      <figure>
        <img src="https://eimg.pravda.com/images/doc/e/1/e14d09f-water.jpg"/>
        <figcaption>Сім'я Молчанових виробляє і продає бутельовану воду та системи її очистки і є лідером у цій сфері в Миколаївській області. Проте, вода — не вино </figcaption>
      </figure>
      <p>Тоді для розміщення підприємств на схилі балок робили терасування. На одній з таких терас на березі Південного Бугу і розташована виноробня. На згаданих 2 га неродючої землі спочатку пробували вирощувати ожину, але вона не прижилася. Після цього агроном підприємства "Радісний сад" порадив посадити там виноград.</p>
      <figure>
        <img src="https://eimg.pravda.com/images/doc/4/3/43ba2b5-slivino-1600-16.jpg"/>
        <figcaption>Михайло та Георгій Молчанов, на задньому плані — друзі Давида Марковича. </figcaption>
      </figure>
      <p>"Це була експериментальна ділянка. У 2012 році ми висадили каберне, одеський чорний, шардоне, сухолиманський, піно грі, піно нуар, сапераві, ркацителі. У 2016 році вперше зробили вино з молодого винограду", — згадує Георгій Молчанов.</p>
      <figure>
        <img src="https://eimg.pravda.com/images/doc/2/f/2f4921d-slivino-1600-3-rkaciteli.jpg"/>
        <figcaption>Знаєте, що за сорт? Ну, звісно, це ркацителі. Якщо є сумніви, запитайте у Давида Марковича...</figcaption>
      </figure>
      <figure>
        <img src="https://eimg.pravda.com/images/doc/2/c/2c19094-vinograd.jpg"/>
        <figcaption>А так виглядає...</figcaption>
      </figure>
      <p>Традиції вирощування винограду на Миколаївщині давні. Власників "Виноробні Сливино" надихнула історія колишнього винороба-сусіда Анатолія Бредіхіна, який мав виноградники за 10 км від виноробні Молчанових.</p>
      <p>У 1876 році піонер виноробства в Херсонській губернії Анатолій Бредіхін, брат відомого астронома Федора Бредіхіна, заклав виноградник та заснував виноробню на "Горобчанській косі", що недалеко від Петрово-Солонихи на Південному Бузі. Це було найбільше винне шато того часу.</p>
      <p>На жаль, зараз шато Бредіхіна зруйноване. Воно розташоване на території військового полігону "Широкий лан". Під час навчань територія навколо виглядає, як у фільмі "Апокаліпсис сьогодні", тому надії на відновлення виноробні мізерні.</p>
      <figure>
        <img src="https://eimg.pravda.com/images/doc/7/0/70b8b46-bredyhin.jpg"/>
        <figcaption>Те, що залишилось від шато Бредіхіна<br/>фото георгія молчанова </figcaption>
      </figure>
      <p>"Надихнувшись історією Бредіхіна, ми збудували виноробню у стилі 19 століття і вже назвали одне з вин на честь старих винних традицій — "Скарби Бредіхіна". Про те, як наші стежки переплелися з Анатолієм Бредіхіним, ми розповідаємо під час винних турів", — зазначає Георгій Молчанов.</p>
      <p>До приходу у виноробство Георгій був моряком. "Мій тато — гідробіолог, мама — біолог. Я — спеціаліст із судноплавства, п'ять років працював на торговому флоті в Північному морі. Мене спочатку не цікавив сімейний бізнес, бо я вважав, що треба заробляти самому", — згадує він.</p>
      <figure>
        <img src="https://eimg.pravda.com/images/doc/a/4/a4eee77-slivino-690-17.jpg"/>
        <figcaption>Молодший Молчанов — Георгій. "Мене спочатку не цікавив сімейний бізнес, бо я вважав, що треба заробляти самому".</figcaption>
      </figure>
      <p>У 2014 році все змінила Революції гідності. "Я вирішив, що варто почати будувати щось своє в Україні. Так ми звернули увагу на вино. Тоді вже підріс виноград і потрібно було думати, що з ним робити", — додає винороб.</p>
      <p>Виноградник, який у серпні тільки готувався віддати господарям свій урожай, сповнюється гучними пташиними голосами. "Ми транслюємо запис криків диких птахів, щоб відлякувати шпаків. Інакше залишимося без урожаю. Сигналізація починає "кричати" з 6 ранку. Я вже звик", — сміється власник виноградника.</p>
      <figure>
        <img src="https://eimg.pravda.com/images/doc/2/4/243904b-slivino-5-1600.jpg"/>
        <figcaption>"Повний вперед!" Молодший Молчанов демонструє, куди рухається "Сливино"</figcaption>
      </figure>
      <figure>
        <img src="https://eimg.pravda.com/images/doc/1/0/1012b04-slivino-1600-7.jpg"/>
        <figcaption>У середньому з куща винограду тут збирають 5-15 кг ягід</figcaption>
      </figure>
      <figure>
        <img src="https://eimg.pravda.com/images/doc/b/0/b0ab857-slivino-1600-8.jpg"/>
        <figcaption>Роботи майже завершені</figcaption>
      </figure>
      <p>До роботи підходять нетривіально.</p>
      <p>"Поблизу є глиняний кар'єр, поряд працював цегельний завод. Старі будинки біля Миколаєва накриті червоною черепицею "марселька", форми для якої у 19 столітті привезли з Марселя. Ми збираємо цю черепицю, щоб накрити нею альтанку. На деякій навіть збереглися дореволюційні назви", — показує Георгій Молчанов.</p>
      <figure>
        <img src="https://eimg.pravda.com/images/doc/0/3/0338c64-marselka-690.jpg"/>
        <figcaption>Так виглядає "марселька", форми для якої у 19 столітті привезли з Марселя</figcaption>
      </figure>
      <p>Вино можна спробувати на виноробні або замовити через сайт. "Ми ще не вийшли з аматорства, та будемо рухатися до професійного виноробства", — додає батько.</p>
      <p>У середньому з куща винограду тут збирають 5-15 кг ягід. У 2019 році врожайність нижча: рослини хворіли. За рік компанія виробляє близько 3 тонн вина. На більші обсяги виноробня зможе вийти за п'ять років, коли виросте молодий виноградник.</p>
      <p>"Ми робимо натуральні вина. На наступний рік вино має бути випитим. Ми не закладаємо вино на витримку", — розповідає Георгій.</p>
      <figure>
        <img src="https://eimg.pravda.com/images/doc/6/e/6e549b7-slivino-1600-10.jpg"/>
        <figcaption>Весь процес тут ручний. Виноград з поля потрапляє в подрібнювач і прес.</figcaption>
      </figure>
      <figure>
        <img src="https://eimg.pravda.com/images/doc/e/d/ed5595a-slivino-1600-12.jpg"/>
        <figcaption>Далі виноградне сусло переливають в нержавіючі ємності. Воно настоюється, освітлюється, знімається дріжджовий осад</figcaption>
      </figure>
      <p>Весь процес тут ручний. Виноград з поля потрапляє в подрібнювач і прес. Далі виноградне сусло переливають в нержавіючі ємності. Воно настоюється, освітлюється, знімається дріжджовий осад. Після цього вино переливають у дерев'яні бочки для зберігання в погребі і згодом розливають у пляшки.</p>
      <p>Господарі прийняли десять дегустаційних груп з Одеси, Херсона та Миколаєва, але кажуть, що крафтове вино в Україні переживає лише добу Просвітництва. "Ми тільки тренуємося працювати в легальному полі", — каже Георгій.</p>
      <figure>
        <img src="https://eimg.pravda.com/images/doc/4/d/4d25f9f-slivino-1600-14.jpg"/>
        <figcaption>"Крафтове вино в Україні переживає лише добу Просвітництва"</figcaption>
      </figure>
      <p>Саме він займався отриманням ліцензії на виробництво вина за спрощеною процедурою, яку підтримав парламент у 2018 році. Спрощене ліцензування для малих виноробів сприяло виходу з підпілля частини виробників. Прочитати про процедуру отримання ліцензії можна в <a href="https://www.epravda.com.ua/publications/2019/11/18/653761/">матеріалі</a> "Української правди".</p>
      <p>Для оформлення ліцензії потрібно п'ять документів, 30 днів і 780 грн щороку, інакше — штраф 85 тис грн і кримінальна відповідальність за виготовлення фальсифікованої продукції. Це стосується лише виноробів, які продають вино.</p>
      <figure>
        <img src="https://eimg.pravda.com/images/doc/e/7/e7a3b57-slivino-1600-9.jpg"/>
        <figcaption>Для оформлення ліцензії потрібно п'ять документів, 30 днів і 780 грн щороку</figcaption>
      </figure>
      <p>За словами Михайла Молчанова, для розвитку виноробства в Україні слід спростити податкове адміністрування процесів для малого виробника.</p>
      <p>"Нам потрібні ті самі звіти та документообіг, що й великим виробникам вина. Ми раз на рік розливаємо вино і пропонуємо так само раз на рік звітувати про це ДФС. Тобто раз на рік задекларували вино, ДФС це перевірила, ми сплатили акциз і далі спокійно працюємо", — мріє власник "Виноробні Сливино".</p>
      <p>Окрема історія — акцизні марки. Їх дизайн злякає іноземця, бо за кордоном використовують ледь помітну наклейку або вона зовсім відсутня. Отримати марку — справжня епопея. Її варто замовляти за два місяці до використання.</p>
      <figure>
        <img src="https://eimg.pravda.com/images/doc/4/1/4194923-slivino-690-13.jpg"/>
        <figcaption>Виноград — це завжди красиво...</figcaption>
      </figure>
      <figure>
        <img src="https://eimg.pravda.com/images/doc/7/f/7f1afd7-slivino-690-last.jpg"/>
        <figcaption>Якщо ви не згодні, запитайте у Давида Марковича:)</figcaption>
      </figure>
      <p>Винороби очікують, що акцизну марку скасують, бо це рудимент радянської бюрократії. Для держави марка — це додаткові витрати (0,19 коп), і вона ніяк не допомагає контролювати обіг нелегальної продукції, переконані винороби.</p>
      <p>Дерегуляція у виноробстві, на відміну від зернового бізнесу, дозволить створити значно більше робочих місць, у тому числі — в суміжних галузях, додають вони.</p>
      <p>"Виноград — це завжди красиво. Хочеться жити в красивій місцевості, де не лише амброзія на полях. Ми хочемо, щоб молодь споживала локальне сухе вино, традиційне для цього регіону", — резюмують власники виноробні.</p>
      <figure>
        <img src="https://eimg.pravda.com/images/doc/1/0/1068df0-mapa-slivino.jpg"/>
      </figure>
      <p>
        <i>
          <b>Усі фото Таїсії Кузової</b>
        </i>
      </p>
      <blockquote><b>ВІД РЕДАКЦІЇ.</b> <i>Всі ми хочемо бачити на полицях крамниць якісне українське вино. Всі ми хочемо, щоб у нас була можливість обирати класне вино українських виробників, і щоб цей вибір не обмежувався одним десятком.</i> <i>"Українська правда" разом з Торгово-промисловою палатою та корпорацією "Укрвинпром" проводить <b>П'ятий НАЦІОНАЛЬНИЙ ВИНОРОБНИЙ ФОРУМ</b>. Захід відбудеться 28 листопада в Торгово-промисловій палаті, зал "Колізей" (Велика Житомирська,33). Більш детально про програму форуму, реєстрацію і акредитацію <a href="https://ucci.org.ua/events/forums-and-conferences/v-natsionalnii-vinorobnii-forum"><b>за посиланням</b></a>.</i> <i>Організатори форуму запрошують усіх зацікавлених підприємців, експертів, науковців, депутатів і просто небайдужих людей долучитися до відкритого обговорення.</i></blockquote>
    </article>
  </body>
</html>