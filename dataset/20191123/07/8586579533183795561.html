<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/mhpli-vekilin-filtre-celiskisi-257551h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-23T07:36:00+00:00"/>
    <meta property="og:title" content="MHP'li vekilin &quot;filtre&quot; çelişkisi!"/>
    <meta property="og:description" content="MHP MYK üyesi ve Kahramanmaraş Milletvekili, Sefer Aycan, önce “Ben halk sağlığı uzmanıyım. Termik santraller 1 dakika bile filtresiz çalışmamalı. Bu akciğer hastalıklarının, kanserin direkt sebebi. Meclis'te son ana kadar mücadele edeceğim” dedi. Ancak doktor vekil, TBMM'de termik santrallerin 2 buçuk yıl daha filtresiz çalışması için hazırlanan yasaya kabul oyu verdi."/>
  </head>
  <body>
    <article>
      <h1>MHP'li vekilin "filtre" çelişkisi!</h1>
      <address><time datetime="2019-11-23T07:36:00+00:00">23 Nov 2019, 07:36</time> by <a rel="author">Yeni Çağ Gazetesi</a></address>
      <p>
        <b>MHP MYK üyesi ve Kahramanmaraş Milletvekili, Sefer Aycan, önce “Ben halk sağlığı uzmanıyım. Termik santraller 1 dakika bile filtresiz çalışmamalı. Bu akciğer hastalıklarının, kanserin direkt sebebi. Meclis'te son ana kadar mücadele edeceğim” dedi. Ancak doktor vekil, TBMM'de termik santrallerin 2 buçuk yıl daha filtresiz çalışması için hazırlanan yasaya kabul oyu verdi.</b>
      </p>
      <p>MHP Merkez Yönetim Kurulu Üyesi ve Kahramanmaraş Milletvekili Prof. Dr. Sefer Aycan, önce “Ben halk sağlığı uzmanıyım. Termik santraller 1 dakika bile filtresiz çalışmamalı. Bu akciğer hastalıklarının, kanserin direkt sebebi. Meclis'te son ana kadar mücadele edeceğim” dedi. Ancak doktor vekil, TBMM'de termik santrallerin 2 buçuk yıl daha filtresiz çalışması için hazırlanan yasaya kabul oyu verdi.  “Partim grup kararı aldı” diyerek Türk siyasetinin ve meclisin halini açıkça ortaya koydu. </p>
      <p>Oylamaya 49 MHP'li vekilden 35'i katılmadı. Katılan 14 vekilin tamamı kabul oyu verdi.  Biri de MHP Merkez Yönetim Kurulu Üyesi Kahramanmaraş Milletvekili Prof. Dr. Sefer Aycan'dı. Aynı zamanda halk sağlığı uzmanı bir tıp doktoru olan Aycan’ın da kabul için el kaldırması herkesi şaşırttı. Zira, termik santrallere filtre takılması konusundaki hassasiyetiyle, hatta mücadelesi ve bu konudaki dik duruşuyla tanınıyordu.</p>
      <p>
        <b>ÖNCE “MÜCADELE EDECEĞİZ” DEDİ</b>
      </p>
      <p>Sefer Aycan, geçtiğimiz günlerde RS FM'de Atilla Güner'in konuğu olmuş ve “Termik santrallerin bir dakika dahi filtresiz çalışması kabul edilemez, yasanın çıkmaması için sonuna kadar mücadele edeceğim” ifadelerini kullanarak çok net ve kararlı mesajlar vermişti. Aycan programda özetle şunları söylemişti:</p>
      <p>“Ben milletvekiliyim aynı zamanda tıp doktoruyum. Halk sağlığı uzmanıyım. Ben milletvekili olmadan önce de termik santralle mücadelemi veriyordum.  Zaten termik santraller filtresi olmadan bir gün bile çalışmamalı. Yani süre vermeyi asla doğru bulmuyorum. Bu zamana kadar verilen süreler bile yanlıştı. Firmaların da bu güvene layık olmadığını düşünüyorum. Çünkü defalarca verilmiş süreyi iyi kullanmadılar. Gereğini yapmadılar.”</p>
      <p>Yayında Adalet ve Kalkınma Partisi'nin Meclis çoğunluğuna dikkat çeken MHP'li vekil Aycan,  “Onları ikna etmemiz lazım. Hala onun mücadelesini veriyoruz. Genel Kurul'a geldiğinde tekrar çekilebiliriz. Çünkü geçen Mart ayında benzer bir durum oldu. O zaman da gündeme gelmişti. Sonra geri adım atıldı. Şimdi tekrar komisyonda eklenmiş ama Genel Kurul'da mücadelesini vereceğiz çıkartılması için. Akciğer hastalıklarının, kanserin direkt sebebi. Ve bunun kabul edilebilir bir tarafı yok. Doğaya zararı var, bitki örtüsüne zararı var, toprağa zararı var, suya zararı var. Bunlar net, tartışma konusu bile edilemez. Mutlaka bunların dikkate alınması gerekiyor, süre verilmesini yanlış buluyorum” demişti.</p>
      <p>
        <b>MECLİS’TE KABUL ETTİ </b>
      </p>
      <p>Sözcü'nün haberine göre, MHP'li Sefer Aycan, zehir saçan termik santraller konusunda her zamanki tutumundan neden vazgeçtiğini sorusuna “Grubumuz bir karar verdi. İşletmelere bir süre verip, denetimleriyle ilgili bir süre var biliyorsunuz. Grubumuz o maddeyi destekledi. Bu şekilde” cevabını verdi. Termik santrallerin filtresiz çalışmasının uygun bulmadığını ifade etti.</p>
      <related>
        <a href="https://www.yenicaggazetesi.com.tr/mhpli-baskanin-aracini-kursunlayanlar-yakalandi-257461h.htm"/>
        <a href="https://www.yenicaggazetesi.com.tr/akp-mhp-oylariyla-kabul-edildi-termik-santrallere-filtre-takilmayacak-257390h.htm"/>
        <a href="https://www.yenicaggazetesi.com.tr/turk-ordusunun-sirlari-katarda-mi-257290h.htm"/>
        <a href="https://www.yenicaggazetesi.com.tr/erdogan-ve-bahceliden-surpriz-gorusme-257016h.htm"/>
      </related>
    </article>
  </body>
</html>