<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/rejtely-maglodon-a-rendorseg-gyanuja-ez-a-ferfi-tuntette-el-pinter-gyulat/187215"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-23T07:30:00+00:00"/>
    <meta property="og:title" content="Rejtély Maglódon – A rendőrség gyanúja: ez a férfi tüntette el Pintér Gyulát"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Rejtély Maglódon – A rendőrség gyanúja: ez a férfi tüntette el Pintér Gyulát</mark>
      </h1>
      <address><time datetime="2019-11-23T07:30:00+00:00">23 Nov 2019, 07:30</time> by <a rel="author">Bors</a></address>
      <p>
        <b>Szörnyű gondolatok gyötrik az eltűnt maglódi autószerelő nővérét, aki rémálmaiban gyakran látja, ahogy Gyulát elássák. Ildikó biztos benne: testvérét nem egy ember tüntette el. </b>
        <b>Szörnyű gondolatok gyötrik az eltűnt maglódi autószerelő nővérét, aki rémálmaiban gyakran látja, ahogy Gyulát elássák. Ildikó biztos benne: testvérét nem egy ember tüntette el.</b>
      </p>
      <p>Fél év elzárás után a napokban újabb három hónappal meghosszabbították a letartóztatását annak a férfinak, akit Pintér Gyula eltűnésével összefüggésben fogtak el a rendőrök – tudta meg a Bors. Ő az, akivel a vállalkozó a műhelyében találkozott, mielőtt nyoma veszett volna. L.-t egy csuklyás őr kísérte, s figyelte minden egyes mozdulatát a bíróság épületében. Az 52 éves, hórihorgas, erős testalkatú férfit kéz- és lábbilincsben vezették a nyomozási bíró elé.</p>
      <p>A Bors biztos forrásból úgy értesült: szökés-elrejtőzés és összebeszélés veszélye miatt tartják elzárva újabb három hónapra. Úgy tudjuk, Pintér Gyula ismerősét azzal gyanúsítják, hogy közreműködött a holttest eltüntetésében. A nyomozás érdekére hivatkozva azonban hivatalosan ezt a rendőrség, az ügyészség, s a bíróság sem erősítette meg. A gyanúsított ügyvédje nem kívánt válaszolni munkatársunk kérdéseire.</p>
      <figure>
        <img src="http://media.borsonline.hu/cikk/20/192829/gallery-picture/645w/2032572_takarni-b-laszlo-001-bors.jpg"/>
        <figcaption>A robusztus termetû férfit nem engedték ki a börtönből © Bors</figcaption>
      </figure>
      <p>Ahogy arról korábban többször is beszámoltunk, a luxuskocsik szerelésével és átépítésével foglalkozó, ötvenéves maglódi férfinak május 10-én veszett nyoma a kutyájával, és immár 197 napja nem ad életjelet magáról. A Hummerjével indult útnak, amit egy rejtélyes idegen másnap visszaparkolt Gyula udvarába, a vizsla pedig napokkal később, Szlovákiában kóborolva került elő.</p>
      <p>L. tanyája Gyula műhelyétől néhány kilométerre áll. A fákkal határolt ingatlant a férfi őrizetbe vétele után a zsaruk teljesen átkutatták és le is zárolták. A közelben élőktől most azonban megtudtuk: a zárt azóta feloldották, a gyanúsított testvérét szokták látni az udvaron. Úgy tudni, ő jár be hozzá a börtönbe is.</p>
      <figure>
        <img src="http://media.borsonline.hu/cikk/20/192829/gallery-picture/645w/2032570_19756851-1446283678766752-594145807144449132-n.jpg"/>
        <figcaption>Testvére még reménykedik, hogy Gyula életben van</figcaption>
      </figure>
      <p>– Az első pillanattól fogva biztos vagyok benne, hogy a testvérem eltűnéséhez nem csak egy embernek van köze. Ezt erősíti, hogy a hatóságok a többi között az összebeszéléstől tartva tartják bent a börtönben. Hiába nagydarab ez a férfi, segítség nélkül a Gyula elbánt volna vele – magyarázza a Borsnak Pintér Ildikó.</p>
      <p>– Rémálmok gyötörnek, amiben megölik és elföldelik a testvérem. Állandóan keresem szegényt, gyakran járom az erdős területeket. Nem akarom elhinni, hogy ez megtörténhetett, azt hittem, csak a filmekben látni ilyet – tette hozzá az aggódó nővér,aki nagyon bízik abban, hogy a szerette még valahol életben van.</p>
    </article>
  </body>
</html>