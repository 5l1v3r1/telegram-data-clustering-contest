<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232796/"/>
    <meta property="og:site_name" content="Українська правда"/>
    <meta property="article:published_time" content="2019-11-23T07:14:24+00:00"/>
    <meta property="og:title" content="Аварія танкера під Одесою: ліквідувати екологічне лихо заважає шторм"/>
    <meta property="og:description" content="Екологічні служби через шторм не можуть приступити до ліквідації витоку паливно-мастильних матеріалів у місці аварії танкера “Delfi” поблизу Одеси."/>
  </head>
  <body>
    <article>
      <h1>Аварія танкера під Одесою: ліквідувати екологічне лихо заважає шторм</h1>
      <address>
        <time datetime="2019-11-23T07:14:24+00:00">23 Nov 2019, 07:14</time>
      </address>
      <p>Екологічні служби через шторм не можуть приступити до ліквідації витоку паливно-мастильних матеріалів у місці аварії танкера "Delfi" поблизу Одеси.</p>
      <p><b>Джерело:</b> <a href="http://www.uspa.gov.ua/pres-tsentr/novini/novini-ampu/17321-tanker-delfi-ryatuvalna-operatsiya-zavershena-na-cherzi-likvidatsiya-naslidkiv-avariji">Адміністрація </a>морських портів України</p>
      <p><b>Дослівно:</b> "Зараз на місці аварії зберігаються несприятливі погодні умови – швидкість вітру 12–14 м/с, хвилі 3 бали. </p>
      <figure>
        <img src="https://img.pravda.com/images/doc/a/c/acdc8be-tanker-dps.jpg"/>
        <figcaption>
          <cite>Фото держприкордонслужби </cite>
        </figcaption>
      </figure>
      <p>Як тільки вщухне шторм, екологічні служби АМПУ встановлять навколо аварійного буксиру бонові загородження, щоб уникнути поширення плям паливно-мастильних матеріалів у море". </p>
      <figure>
        <img src="https://img.pravda.com/images/doc/c/3/c35b9b7-tanker-dsns.jpg"/>
        <figcaption>
          <cite>фото дснс </cite>
        </figcaption>
      </figure>
      <p><b>Деталі:</b> Після цього вирішуватимуть, як очистити забруднені ділянки та запобігти розповсюдженню нафтопродуктів у морській воді.</p>
      <p>Зокрема, обстежать корпус судна із залученням водолазів. Якщо буде можливість відновити плавучість танкера, то пробоїни закриють, а воду відкачають.</p>
      <p>Після цього вирішуватимуть, яким чином прибрати "Delfi"  від міського пляжу і транспортувати його у безпечне місце.</p>
      <p>
        <b>Передісторія:</b>
      </p>
      <ul>
        <li>22 листопада поблизу Одеси <a href="https://www.pravda.com.ua/news/2019/11/22/7232723/">сів на мілину</a> танкер "Делфі", власник якого не дозволяв екіпажу залишити судно, а рятувальні катери не могли підійти до нього через шторм.</li>
        <li>Згодом рятувальники <a href="https://www.pravda.com.ua/news/2019/11/22/7232746/">евакуювали</a> всіх трьох членів екіпажу танкера.</li>
        <li>Тоді повідомлялося, що на борту немає вантажу, який би загрожував екологічній ситуації Одещини. Але судно не мало відповідних реєстраційних документів.</li>
        <li>Однак вдень 22 листопада аналізи показали перевищення допустимої концентрації нафтопродуктів у воді <a href="https://www.pravda.com.ua/news/2019/11/22/7232765/">в 53 рази</a>.</li>
        <li>Увечері 22 листопада Держекоінспекція Кримсько-Чорноморського округу прозвітувала, що вміст нафтопродуктів у воді на місці аварії перевищує гранично допустиму концентрацію <a href="https://www.pravda.com.ua/news/2019/11/22/7232780/">в 90 разів.</a></li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/23/7232781/"/>
        <a href="https://www.pravda.com.ua/news/2019/11/22/7232780/"/>
        <a href="https://www.pravda.com.ua/news/2019/11/22/7232770/"/>
      </related>
    </article>
  </body>
</html>