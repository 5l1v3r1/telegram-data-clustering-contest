<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/c429e238d4e49893/de-unde-vom-avea-gaz-in-ianuarie.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-23T07:23:00+00:00"/>
    <meta property="og:title" content="De unde vom avea gaz în ianuarie?"/>
    <meta property="og:description" content="Premierul Ion Chicu susține că a fost informat la Moscova despre „scenariile de alimentare cu gaz a Republicii Moldova” după 1 ianuarie 2019. Cu toate acestea, experții în domeniul energetic se declară îngrijorați de faptul că nu se știe exact ce alternativă tranzitului ucrainean va avea Republica Moldova peste aproximativ o lună. În toate scenariile posibile, Republica Moldova are nevoie ca de aer de un acord cu Ucraina."/>
  </head>
  <body>
    <article>
      <h1>De unde vom avea gaz în ianuarie?</h1>
      <address><time datetime="2019-11-23T07:23:00+00:00">23 Nov 2019, 07:23</time> by <a rel="author">Jurnal.md</a></address>
      <p>
        <b>Premierul Ion Chicu susține că a fost informat la Moscova despre „scenariile de alimentare cu gaz a Republicii Moldova” după 1 ianuarie 2019. Cu toate acestea, experții în domeniul energetic se declară îngrijorați de faptul că nu se știe exact ce alternativă tranzitului ucrainean va avea Republica Moldova peste aproximativ o lună. În toate scenariile posibile, Republica Moldova are nevoie ca de aer de un acord cu Ucraina.</b>
      </p>
      <p>Un comunicat al Guvernului transmite că președintele Gazprom, Aleksei Miller, l-a informat pe premierul moldovean despre „scenariile tehnice existente de furnizare a gazelor naturale în Republica Moldova, inclusiv prin România și Bulgaria. Miller ar mai fi precizat că aceste scenarii tehnice pot să asigure necesitățile naționale ale Republicii Moldova.</p>
      <p>
        <b>Litigiul dintre Naftogaz și Gazprom creează probleme R. Moldova</b>
      </p>
      <p>Experții în domeniul energiei susțin că nu se știe ce soluție de alternativă a fost identificată și, în consecință, ce lucrări tehnice au fost făcute. Toate problemele sunt determinate de litigiul dintre operatorul ucrainean, Naftogaz, şi concernul rusesc Gazprom privind tranzitul de gaze pe teritoriul Ucrainei. În cazul în care cei doi furnizori de gaz nu ajung la un acord, gazul rusesc nu poate să ajungă în R. Moldova prin Ucraina.</p>
      <p>Expertul în energetică Sergiu Tofilat susține că autoritățile moldovenești nu au până în prezent nicio soluție certă. „Ce surse de alternativă avem? Există conducta care trece prin nordul R. Moldova, prin care am putea transporta gaze din depozitele din Ucraina. Dar acest volum acoperă doar necesitățile raioanelor din nord și, parțial, ale Chișinăului”, opinează el.</p>
      <p>
        <b>Sergiu Tofilat: „Nimeni nu spune ce plan există”</b>
      </p>
      <p>„Unica soluție pentru partea de sud este livrarea gazului în regim revers, din România în Republica Moldova. Aici există niște probleme tehnice. Trebuie să aflăm dacă există gaz în România și, în general, în Balcani pentru a fi furnizat Republicii Moldova. Gazul ar putea să fie transportat prin gazoductul care înconjoară Ucraina – Turkish stream, ce trece prin Turcia și ajunge în Balcani.”</p>
      <p>„Pe timp de iarnă, R. Moldova are nevoie de 14–15 milioane de metri cubi, în funcție de temperatură. Moldovagaz a anunțat că au fost testate capacitățile pentru a importa gaz, în regim revers, vreo 12 milioane de metri cubi. Alte cinci milioane de metri cubi pot fi asigurate de Ucraina. Prin urmare, în orice caz, este nevoie de o negociere cu Ucraina”, a conchis expertul.</p>
      <p>„Pentru asta însă sunt necesare lucrări de modernizare a rețelei. Noi nu știm la ce etapă se află aceste lucrări pe teritoriul Bulgariei, României și Ucrainei. După cum nu știm nici ce lucrări de modernizare trebuie să facă Moldovatransgaz. Nimeni nu știe și nici nu comunică ce plan de acțiuni există”, a semnalat Tofilat.</p>
      <p>Mai mult, Tofilat dă alarma că, „dacă R. Moldova rămâne fără gaz, rămâne fără gaz și Transnistria, în special Centrala termoelectrică de la Cuciurgan, care ne furnizează 70% din consumul de energie electrică”.</p>
      <p>
        <b>Vizita lui Chicu nu a limpezit apele</b>
      </p>
      <p>Jurnalistul și expertul în domeniul energetic, Ion Preașcă, consideră de asemenea că vizita la Moscova a premierului Chicu nu a limpezit problema alimentării cu gaze a Republicii Moldova.</p>
      <p>În opinia sa, există două necunoscute – problema tranzitului de gaze prin Ucraina și, în cazul în care nu se ajunge la un acord între Gazprom și Naftogaz, care sunt sursele de alternativă.</p>
      <p>Preașcă a mai menționat că executivul de la Chișinău a reperat totuși soluții în cazul în care Gazprom și Naftogaz nu ajung la un acord.</p>
      <p>„Moldova poate să cumpere gaz de la Gazprom la hotarul Rusiei cu Ucraina și să încheie un acord cu Naftogaz care să asigure tranzitul. O altă soluție ar fi ca printr-o conductă dintre cele trei care tranzitează R. Moldova să fie importat gaz, în regim revers, prin conexiunea Isaccea–Vulcănești. Este vorba de același gaz rusesc transportat prin gazoductul Turkish stream”, susține expertul.</p>
      <p>„În cazul în care nu putem să ne asigurăm cu gaz prin regim revers, e posibil să importăm gaz din UE prin Ucraina, la hotarul Ucrainei cu Slovacia. Aici trebuie să avem un contract cu Naftogaz și o anumită sumă de bani pentru a plăti acest gaz. În acest sens, s-au purtat negocieri cu Banca Europeană pentru Reconstrucție și Dezvoltare”, a adăugat el.</p>
      <p>În ce privește lucrările, Preașcă a spus că acestea au fost anunțate de către Ukrtransgaz acum câteva săptămâni, și anume că „au fost puse sisteme de măsurare în regim revers”.</p>
      <p>„Pe timp de iarnă, R. Moldova are nevoie de 14–15 milioane de metri cubi, în funcție de temperatură. Moldovagaz a anunțat că au fost testate capacitățile pentru a importa gaz, în regim revers, vreo 12 milioane de metri cubi. Alte cinci milioane de metri cubi pot fi asigurate de Ucraina. Prin urmare, în orice caz, este nevoie de o negociere cu Ucraina”, a conchis expertul.</p>
      <p>
        <b>Nimic despre datoriile Transnistriei</b>
      </p>
      <p>Premierul Chicu a precizat doar că nu va „admite creșterea tarifelor pentru gazele naturale”. Dar despre asta nici nu poate fi vorba, susține Sergiu Tofilat, deoarece pe plan european există o tendință de ieftinire a gazului.</p>
      <p>Executivul de la Chișinău a lăsat în ceață datoriile pentru care Gazprom acționează periodic în judecată Moldovagaz. Gazprom-ul consideră că are de recuperat de la Moldovagaz peste 6 miliarde de dolari. Potrivit unui document emis în 2015 de Guvernul Republicii Moldova, 90% din suma indicată aparține SAD Tiraspoltransgaz. Consumatorii din regiunea separatistă nu plătesc niciun sfanț pentru gazul consumat din 2006 și această datorie este în continuă creștere.</p>
      <p>De partea cealaltă, Moldovagaz susține că nu are cum să determine Tiraspoltransgaz să plătească pentru gazul consumat. La rândul lor, reprezentanții Ministerului Economiei și Infrastructurii susțin că Guvernul Republicii Moldova nu își asumă obligațiile de plată față de furnizorii externi, chiar dacă statul deține 35,33% din acțiunile SA Moldovagaz.</p>
      <p>Cu toate acestea, Gazprom, începând cu 2008, acționează în fiecare an Moldovagaz la Curtea de Arbitraj Comercial Internațional de pe lângă Camera de Comerț și Industrie a Federației Ruse pentru gazele neplătite și obține câștig de cauză. Deciziile acestei instanțe legalizează pretențiile Gazprom-ului față de Moldovagaz.</p>
    </article>
  </body>
</html>