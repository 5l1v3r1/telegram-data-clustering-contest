<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/panasonic-lumix-s1r-lumix-s-24-105-mm-tazky-kaliber-s-vybornou-ucinnostou/264481"/>
    <meta property="og:site_name" content="touchIT"/>
    <meta property="article:published_time" content="2019-11-23T07:03:35+00:00"/>
    <meta property="og:title" content="Panasonic Lumix S1R + Lumix S 24/105 mm: Ťažký kaliber s výbornou účinnosťou"/>
    <meta property="og:description" content="Po prvom zoznámení sa s novými bezzrkadlovkami Panasonic S1/S1R prišiel rad na reálny test. Ako prvá sa nám do rúk dostala vlajková loď – Panasonic S1R. Tento model ponúka najvyššie rozlíšenie"/>
  </head>
  <body>
    <article>
      <h1>Panasonic Lumix S1R + Lumix S 24/105 mm: Ťažký kaliber s výbornou účinnosťou</h1>
      <address><time datetime="2019-11-23T07:03:35+00:00">23 Nov 2019, 07:03</time> by <a rel="author">Miroslav Illéš</a></address>
      <p>
        <b>Po prvom zoznámení sa s novými bezzrkadlovkami Panasonic S1/S1R prišiel rad na reálny test. Ako prvá sa nám do rúk dostala vlajková loď – Panasonic S1R.</b>
      </p>
      <p>Tento model ponúka najvyššie rozlíšenie v kategórii plnoformátových bezzrkadloviek, extrarýchle zaostrovanie a taktiež množstvo zaujímavých funkcií, ktoré budú robiť každému fotografovi radosť.</p>
      <h3>Technický základ</h3>
      <p>Základom modelu LUMIX S1R je CMOS full frame snímač (36 × 24 mm) s rozlíšením 47,3 Mpx, duálna optická stabilizácia 6 EV (fotografie + video) a možnosť nahrávania videa v max. rozlíšení 4K/60p bez obmedzení v kvalite (4:2:2/10-bit).</p>
      <p>Kombinácia plnoformátového snímača a obrazového procesora Venus Engine umožňuje fotografovať a natáčať video s mimoriadne vysokou citlivosťou ISO (max. 25 600 v štandardnom rozsahu) bez výraznej degradácie šumom. Z top funkcií nechýba režim supervysokého rozlíšenia, v ktorom je možné vytvárať snímky v rozlíšení až 187 Mpx. Výsledná fotografia sa skladá z ôsmich zdrojových záberov nasnímaných v rýchlej sekvencii, medzi ktorými sa snímač vždy nepatrne posunie (RAW snímka vo veľkosti 16 736 × 11 168 px). Dôležité je aj sériové snímanie s max. frekvenciou 9 snímok za sekundu v plnom rozlíšení.</p>
      <figure>
        <img src="https://touchit.sk/wp-content/uploads/2019/11/S1R_uvod_vyd7_8_2019_nowat-1024x683.jpg"/>
        <figcaption>Panasonic S1R využíva L-Mount systém uchytenia objektívov, ktorý je plne kompatibilný so značkami Leica a Sigma.</figcaption>
      </figure>
      <h3>Čo nás zaujalo?</h3>
      <p>Základom modelu S1R je precízne spracovaný rám z pevnej zliatiny horčíka, ktorý veľmi dobre sadne do rúk, čo je podstatné. Špičková povrchová úprava zaručuje zvýšenú odolnosť voči vode a prachu, čo sme aj počas testu ocenili. S1R je profesionálny stroj, ktorý budete v rukách jednoznačne cítiť. Jeho rozmery sú 110 × 96,7 × 148,9 mm s hmotnosťou 1 kilogram (bez objektívu). Pri teste sme mali zoom objektív s rozsahom ohniskovej vzdialenosti 24 až 105 mm (F4/OIS) a hmotnosť vzrástla na takmer 1,7 kg čo je dosť.</p>
      <figure>
        <img src="https://touchit.sk/wp-content/uploads/2019/11/S1R_uvod_2_vyd7_8_2019_nowat-1024x773.jpg"/>
      </figure>
      <p>Aj napriek vyššej hmotnosti však konštatujeme, že toto je stroj na špičkové fotografie a dá sa na to zvyknúť. Veľkou výhodou je aj množstvo rozumne umiestnených ovládacích prvkov, na ktoré sa veľmi rýchlo zvyká. Aj po prechode z inej značky sa vám S1R dostane veľmi rýchlo pod kožu. Pochvalu si zaslúži hlavne pravá strana s otočnými ovládačmi, citlivou spúšťou a tromi tlačidlami vo vrchnej časti. Najdôležitejšie nastavenia tak máte vždy poruke – ISO, WB, rýchlosť uzávierky a clonu. Parametre na otočných ovládačoch sa dajú prispôsobiť podľa potrieb. Počas fotografovania sme ocenili aj rýchly prístup k obsiahlej ponuke režimov zaostrovania a perfektnú stabilizáciu obrazu.</p>
      <figure>
        <img src="https://touchit.sk/wp-content/uploads/2019/11/S1R_2_zadok_vyd7_8_2019_nowat.jpg"/>
        <figcaption>Počas fotografovania oceníte veľkú gumovú očnicu, ale hlavne výborný elektronický OLED hľadáčik s rozlíšením 5,760 Mpx a odozvou iba 0,005 sekundy. Novinkou je hlavný dotykový LCD displej s 3-osovým vyklápaním</figcaption>
      </figure>
      <p>Aj profesionálny stroj má automatický režim, ktorý pracuje relatívne dobre a výstupy z neho sú použiteľné, ale to nie je to pravé orechové. My sme až 80 % času využívali manuálny režim, s ktorým sa pracuje perfektne. Kombinácia tela S1R s objektívom Lumix S (24-105mm/F4) je multifunkčná a využiteľná pri takmer každej príležitosti – od portrétov, cez reportáže až po makro fotografiu. Lumix S1R je špičkový stroj, ktorý nás presvedčil krásnou kresbou, ostrými detailmi, farebným podaním, výbornou stabilizáciou a rýchlym zaostrovaním. Skutočne multifunkčné zariadenie, ktoré produkuje nádherné fotografie a profesionálne video za akýchkoľvek podmienok.</p>
      <p>Nezabúdame ani na vymeniteľnú batériu s kapacitou 3050 mAh, ktorá sa nabíja prostredníctvom USB-C Portu. Jej výdrž závisí hlavne od podmienok a používaného režimu. Nám táto kapacita vystačila na viac ako 500 snímok v manuálnom režime. Vždy nabíjame priebežne, ale profesionál určite ocení batériový grip alebo náhradné batérie. Výhodou sú aj 2 sloty pre pamäťové karty (XQD + SD) a plnohodnotná konektivita – drôtová i bezdrôtová.</p>
      <p><b>Cena</b>: Telo 3600 €, objektív 1200 €</p>
      <p><b>Zapožičal</b>: Panasonic</p>
      <related>
        <h4>Súvisiace články</h4>
        <a href="https://touchit.sk/motorola-one-macro-aky-je-telefon-zamerany-na-makro-fotky/265194"/>
        <a href="https://touchit.sk/recenzia-jbl-live500bt-ocenite-ako-hlavne-multimedialne-sluchadla/264646"/>
        <a href="https://touchit.sk/recenzia-lenovo-thinkbook-13s-super-stroj-na-cestovanie/265120"/>
      </related>
    </article>
  </body>
</html>