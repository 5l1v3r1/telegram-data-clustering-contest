<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2823765-korziki-z-tirsi-i-uska-z-lista-u-stolicnomu-metro-zavlatsa-plakati-pro-golodomor.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T07:54:00+00:00"/>
    <meta property="og:title" content="Коржики з тирси і юшка з листя: у столичному метро з'явилися плакати про Голодомор"/>
    <meta property="og:description" content="Команда Музею Голодомору до Дня пам’яті жертв трагедії створила соціальну рекламу, яка розповідає, чим рятувалися українці під час Великого Голоду."/>
  </head>
  <body>
    <article>
      <h1>Коржики з тирси і юшка з листя: у столичному метро з'явилися плакати про Голодомор</h1>
      <h2>Команда Музею Голодомору до Дня пам’яті жертв трагедії створила соціальну рекламу, яка розповідає, чим рятувалися українці під час Великого Голоду.</h2>
      <address>
        <time datetime="2019-11-23T07:54:00+00:00">23 Nov 2019, 07:54</time>
      </address>
      <p>Про це Укрінформу повідомила пресслужба музею.</p>
      <p>"Її (соціальної реклами - ред.) мета не лише розповісти про способи виживання під час <a href="https://www.ukrinform.ua/tag-golodomor">Голодомору</a>, а й змусити кожного зупинитися і усвідомити весь масштаб геноциду українців", - йдеться у повідомленні.</p>
      <figure>
        <img src="https://static.ukrinform.com/photos/2019_11/1574443669-905.jpg"/>
      </figure>
      <p>Розроблено серію тематичних постерів, на яких міститься інформація про те, що доводилося вживати у їжу українцям у страшні роки влаштованого тоталітарним режимом геноциду, а також міститься заклик долучитися до акції "Засвіти свічку".</p>
      <figure>
        <img src="https://static.ukrinform.com/photos/2019_11/1574443668-980.jpg"/>
      </figure>
      <figure>
        <img src="https://static.ukrinform.com/photos/2019_11/1574443668-672.jpg"/>
      </figure>
      <p>Зокрема, цитуються слова Олександра Форменка, який у віці 11 років пережив Голодомор: "Навесні 1933 ми з батьком і братом часто ходили в поле ловити мишей і ховрахів. М’ясо впійманих тварин з’їдали, а шкурки мама здавала і могла отримати за них трохи пшона або борошна".</p>
      <figure>
        <img src="https://static.ukrinform.com/photos/2019_11/1574443667-311.jpg"/>
      </figure>
      <p>Тематичні плакати розміщені на станціях метро "Хрещатик", "Печерська", "Дорогожичі", "Палац спорту", а також на сітілайтах у Печерському, Шевченківському, Подільському районах Києва. Вони демонструватимуться до кінця листопада.</p>
      <figure>
        <img src="https://static.ukrinform.com/photos/2019_11/1574443667-889.jpg"/>
      </figure>
      <p>День пам’яті жертв голодоморів відзначають щороку в четверту суботу листопада.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823458-golodomor-pro-so-rozpovidaut-pamatniki2.html">Голодомор. Про що розповідають пам`ятники-2</a>
      </blockquote>
      <p>Зокрема, о 16:00 23 листопада в Україні буде оголошено хвилину мовчання на вшанування пам’яті жертв голодоморів, а також проведено загальноукраїнську акцію «Засвіти свічку».</p>
      <p>
        <i>Фото: Національний музей Голодомору-геноциду</i>
      </p>
    </article>
  </body>
</html>