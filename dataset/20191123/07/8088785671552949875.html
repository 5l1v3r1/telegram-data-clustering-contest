<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/24-kasimi-kutlamayin-sorunlarimizi-cozun-h543925.html"/>
    <meta property="og:site_name" content="KamuAjans"/>
    <meta property="article:published_time" content="2019-11-23T07:46:23+00:00"/>
    <meta property="og:title" content="24 Kasımı Kutlamayın, Sorunlarımızı Çözün"/>
    <meta property="og:description" content="Anadolu Eğitim Sendikası Genel Başkanı Mehmet Alper ÖĞRETİCİ, 24 Kasım Öğretmenler Günü ile ilgili açıklamalarda bulundu. ÖĞRETİCİ açıklamasında bugünün göstermelik kutlamalar yerine sorunların çözülebileceği fırsat olarak görülmesi gerektiğini ifade ederek taleplerini paylaştı:"/>
  </head>
  <body>
    <article>
      <h1>24 Kasımı Kutlamayın, Sorunlarımızı Çözün</h1>
      <address><time datetime="2019-11-23T07:46:23+00:00">23 Nov 2019, 07:46</time> by <a rel="author">KamuAjans</a></address>
      <p>
        <b>Anadolu Eğitim Sendikası Genel Başkanı Mehmet Alper ÖĞRETİCİ, 24 Kasım Öğretmenler Günü ile ilgili açıklamalarda bulundu. ÖĞRETİCİ açıklamasında bugünün göstermelik kutlamalar yerine sorunların çözülebileceği fırsat olarak görülmesi gerektiğini ifade ederek taleplerini paylaştı:</b>
      </p>
      <p>‘Mustafa Kemal Atatürk’ün Millet Mektepleri Başöğretmenliği unvanını kabul ettiği (24 Kasım 1928) tarihi öğretmenler günü olarak kutlamak, 1981 yılından beri resmileşmiştir. Bu yıldan başlayarak “kutlandığımız” süre içinde mesleki itibarımız sürekli erozyona uğratılmıştır.</p>
      <p>Şiirle, çiçekle, hediye ile “hatırlandığımız” bu özel gün, mesleğin yurttaş yetiştirme misyonu ile önemi, bu önemle çelişen şekilde eğitim politikalarını oluşturmada etkisizliği, aldığı eğitim ve yeterliliği, özlük hakları, maddi ve manevi tatmini gibi konuların tartışılacağı, çözüm üretileceği fırsat günüdür.</p>
      <p>24 Kasım’ı sevgiler günü tadında kutlamak, göstermelik öğretmenin değerini anlatır cümleler kurmak, ‘hakkınız ödenmez’ deyip ödememek başöğretmenimizin biz öğretmenlere vasiyeti sayılan mesleğimize yapılacak en büyük kötülüktür.</p>
      <p>Öğretmenler 24 Kasım’da göstermelik kutlamalar değil, sorunlarının çözülmesini istiyor. Acil, öncelikli ve uygulanabilir sorunlarımızı paylaşıyoruz ;</p>
      <p>1-Öğretmen ihtiyacı kadar eğitim fakültelerine öğrenci alınmalı, atama bekleyen öğretmen sayısı daha fazla artırılmamalıdır.</p>
      <p>2-Yaklaşık 100 bin öğretmen açığı varken bu açık ücretli öğretmenlerce karşılanmamalı ve yeni atamalar yapılmalıdır. Ücretli öğretmenlik son bulmalıdır.</p>
      <p>3-Öğretmen istihdam türü sadece ve sadece KADROLU olmalıdır. Eşlerinden ve çocuklarından ayrı kalan sözleşmeli öğretmenlik sistemi kaldırılmalıdır. Bu süre zarfında tüm öğretmenlerimiz ailesi ile buluşturulmalıdır.</p>
      <p>4-Öğretmen atamaları ve yöneticilikte uygulanan mülakatlar tamamen kaldırılmalıdır.</p>
      <p>5-657 sayılı DMK’daki haklarımız korunarak ve genişletilerek Öğretmenlik Meslek Kanunu çıkarılmalıdır.</p>
      <p>6- Öğretmene karşı şiddetin her geçen gün arttığı bu dönemde öğretmenleri şiddete karşı koruyacak yasal tedbirler alınmalıdır.</p>
      <p>7- Öğretmen maaşları yoksulluk sınırının altında olmamalıdır.</p>
      <p>8- Öğretmenler arası ek ders adaletsizliği giderilmelidir.</p>
      <p>9-Öğretmenlerin ek derslerinden vergi kesilmemelidir.</p>
      <p>10-Şu an 16,33 TL olan ek ders ücretleri 2020’den itibaren en az 30 TL olmalıdır.</p>
      <p>11-Öğretmenlerin kariyer basamakları sınavının 2005 yılında bir kez yapılıp 14 yıldır yapılmamasından kaynaklanan kayıpları karşılanmalıdır.</p>
      <p>12-10 yılı dolduran öğretmenler uzman, 20 yılını dolduran öğretmenler başöğretmen özlük haklarına sahip olmalıdır. Lisansüstü bir eğitimi başarıyla tamamlamış öğretmenler için, tezsiz-tezli yüksek lisans yapanlarda sırasıyla 2 ve 4 yıl önce olmak şartıyla, lisans mezunlarına ise 10. yılda uzmanlık kadrosu verilmelidir. Doktorasını yapmış bir öğretmenin uzmanlığı bekletilmemeli ve verilmelidir.</p>
      <p>13-Vergi dilimi adaletsizliği son bulmalı, %15’te sabitlenmelidir.</p>
      <p>14- Sözü verilen 3600 ek gösterge yasalaşmalıdır.</p>
      <p>15-Yer değişikliği mağduriyetini giderecek, teşvik edecek, adil ve öngörülebilir yer değiştirme sistemi hayata geçirilmelidir.</p>
      <p>16- Müfredatlar, ders kitapları, sınav sistemleri öğretmen görüşleri doğrultusunda bilimsel yöntemlerle hazırlanmalıdır.</p>
      <p>17- Sınıfında ağırlıklı olarak yabancı kökenli (mülteci) çocuk bulunan öğretmenlerin sorunlarına ağırlık verilmeli, hizmet güçlüğü tazmin edilmelidir.</p>
      <p>18- Okul idaresinde demokratik bir ortam olmalı ve öğretmenler okul idarelerinin keyfi uygulamalarından kurtarılmalı, yönetici atamalarında liyakat öne çıkmalıdır.</p>
      <p>19-Öğretmenlere 4 yıla 1 olacak şekilde yıpranma payı verilmelidir.</p>
      <p>20- 2008 öncesi sözleşmeli öğretmenler 5434 sayılı kanuna göre değerlendirilmelidir.</p>
      <p>21- Eğitimde yapılacak değişikliklerde öğretmenler de söz sahibi olmalıdır.</p>
      <p>22-Okul öncesi öğretmenlerin çalışma şartları iyileştirilmeli, bakıcı konumundan kurtarılmalıdır.</p>
      <p>23-Sene başında verilen öğretim yılına hazırlık ödeneği bir maaş tutarında olmalıdır.</p>
      <p>24- Öğretmenlerin kendilerini geliştirmeleri için fırsat yaratılmalı, özendirilmeli, kendisini geliştiren öğretmen ödüllendirilmelidir.</p>
      <p>Değerimiz aldığımız maaşa, biçilen değere denk sanılmasın. Günümüz kutlu olsun, başta başöğretmenimiz Mustafa Kemal ATATÜRK olmak üzere, kaybettiğimiz tüm öğretmenleri Rahmetle, şükranla anıyoruz.’</p>
      <p>Anadolu Eğitim Sendikası</p>
    </article>
  </body>
</html>