<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823895-sob-vsanuvati-hvilinou-movcanna-koznogo-zagiblogo-u-golodomori-treba-ponad-13-rokiv-epifanij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Щоб вшанувати хвилиною мовчання кожного загиблого у Голодоморі, треба понад 13 років - Епіфаній"/>
    <meta property="og:description" content="Митрополит Київський і всієї України Епіфаній переконаний, що українці повинні згадувати жертв Голодомору-геноцициду і називати винуватців трагедії для того, щоб це масове вбивство людей ніколи не повторилося."/>
  </head>
  <body>
    <article>
      <h1>Щоб вшанувати хвилиною мовчання кожного загиблого у Голодоморі, треба понад 13 років - Епіфаній</h1>
      <h2>Митрополит Київський і всієї України Епіфаній переконаний, що українці повинні згадувати жертв Голодомору-геноцициду і називати винуватців трагедії для того, щоб це масове вбивство людей ніколи не повторилося.</h2>
      <address>
        <time datetime="2019-11-23T07:00:00+00:00">23 Nov 2019, 07:00</time>
      </address>
      <p>Про це він зазначив на сторінці у <a href="https://www.facebook.com/1617049968510566/posts/2453211244894430/">Facebook</a> з нагоди День пам'яті жертв голодоморів.</p>
      <p>"Живучи сучасним життям, нам подекуди важко повною мірою осягнути глибину трагедії, яку пережили наші співвітчизники у минулому столітті, зрозуміти весь масштаб дії зла і злочинів проти людяності... Все це сталося через втілення в життя настанов безбожної, антилюдської ідеології більшовизму і сталінізму. Слава Богу, сьогодні ми можемо говорити правду і маємо це робити голосно, бо зло не повинне приховуватися, як це робилося раніше, впродовж десятиліть, режимом радянської влади. Ми маємо згадувати жертв Голодомору-геноциду, прямо називати винуватців трагедії для того, щоби це найжорстокіше сплановане масове вбивство людей ніколи більше не повторилося", - зазначив <a href="https://www.ukrinform.ua/tag-epifanij">Епіфаній</a>.</p>
      <p>Він також нагадав, що дослідники підрахували, що на те, щоб вшанувати хвилиною мовчання кожного із мільйонів загиблих у Голодоморі, знадобиться майже 5 000 діб, або понад 13 років.</p>
      <p>"Вшануймо спільною молитвою пам’ять усіх жертв Голодомору – тих, хто загинув, хто терпів, хто постраждав. І нехай подібна біда на нашій землі ніколи не повториться знову! Вічна пам‘ять і вічний спокій душам загиблих від Голодомору-геноциду 1932-33 років!", - додав Епіфаній.</p>
      <figure>
        <img src="https://static.ukrinform.com/photos/2019_11/1574495982-507.jpg"/>
      </figure>
      <p>Як повідомляв Укрінформ, у суботу, 23 листопада, в Україні відзначається День пам'яті жертв голодоморів.</p>
      <p>День пам'яті жертв голодоморів відзначається щорічно в четверту суботу листопада на підставі президентських указів 1998 та 2007 років.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823881-den-pamati-zertv-golodomoriv-ukrainciv-zaklikaut-dolucitis-do-akcii-zapali-svicku.html">День пам’яті жертв голодоморів: українців закликають долучитись до акції "Запали свічку"</a>
      </blockquote>
      <p>У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років - геноцид українського народу, здійснюваний тоталітарним комуністичним режимом СРСР.</p>
    </article>
  </body>
</html>