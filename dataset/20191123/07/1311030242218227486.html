<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1625832/%E0%A6%AE%E0%A6%BE%E0%A6%A8%E0%A7%81%E0%A6%B7%E0%A6%BF%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%B2%E0%A6%BE%E0%A6%95%E0%A6%BF-%E0%A7%A7%E0%A7%AE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="মানুষির জন্য লাকি ১৮"/>
    <meta property="og:description" content="বিশ্বসুন্দরী মানুষি ছিল্লারের জীবনে ১৮ সংখ্যাটি যেন এক বিশেষ ব্যাপার হয়ে দাঁড়াল। দুই বছর আগে ২০১৭ সালের ১৮ নভেম্বর তাঁর মাথায় উঠেছিল বিশ্বসুন্দরীর মুকুট। আর চলতি বছরের ১৮ নভেম্বর জীবনের প্রথম চলচ্চিত্রের জন্য ক্যামেরার সামনে দাঁড়ালেন এই অভিনেত্রী। তাঁর জীবনের প্রথম ছবি &amp;lsquo;পৃথ্বীরাজ&amp;rsquo;&amp;ndash;এর শট দিলেন এদিন। এ ছবিতে তাঁর বিপরীতে আছেন বলিউড সুপারস্টার অক্ষয় কুমার। এ ঘটনায় খুব রোমাঞ্চিত..."/>
  </head>
  <body>
    <article>
      <h1>মানুষির জন্য লাকি ১৮</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author">প্রতিনিধি, মুম্বাই</a></address>
      <p>বিশ্বসুন্দরী মানুষি ছিল্লারের জীবনে ১৮ সংখ্যাটি যেন এক বিশেষ ব্যাপার হয়ে দাঁড়াল। দুই বছর আগে ২০১৭ সালের ১৮ নভেম্বর তাঁর মাথায় উঠেছিল বিশ্বসুন্দরীর মুকুট। আর চলতি বছরের ১৮ নভেম্বর জীবনের প্রথম চলচ্চিত্রের জন্য ক্যামেরার সামনে দাঁড়ালেন এই অভিনেত্রী। তাঁর জীবনের প্রথম ছবি ‘পৃথ্বীরাজ’–এর শট দিলেন এদিন। এ ছবিতে তাঁর বিপরীতে আছেন বলিউড সুপারস্টার অক্ষয় কুমার।</p>
      <p>এ ঘটনায় খুব রোমাঞ্চিত মানুষি। কারণ, তাঁর জীবনের দুটি সবচেয়ে উল্লেখযোগ্য ঘটনা একই দিনে ঘটল। এই বিশ্বসুন্দরী বলেন, ‘এটা সত্যি ভারি সুন্দর একটি মিলন। যেদিন আমি পৃথ্বীরাজ ছবির প্রথম শট দিলাম, দুই বছর আগে এই দিনেই আমি বিশ্বসুন্দরীর শিরোপা অর্জন করেছিলাম। নভেম্বর ১৮ আমার জীবনের অন্যতম সেরা একটি দিন। আমি রোমাঞ্চিত যে একই দিনে আমার জীবনের সবচেয়ে বড় দুটি স্মরণীয় ঘটনা ঘটেছে।’</p>
      <p>যশরাজ ফিল্মসের ব্যানারে চন্দ্রপ্রকাশ দ্বিবেদী পরিচালিত ‘পৃথ্বীরাজ’ ছবিটি মুক্তি পাবে আগামী বছর। ছবিটিতে মানুষি ছিল্লারকে সুন্দরী রাজকুমারী সংযোগিতার চরিত্রে দেখা যাবে। এই চরিত্রের জন্য ৯ মাস ধরে প্রস্তুতি নিয়েছেন তিনি। প্রথম ছবির প্রথম শট দিয়ে রীতিমতো উচ্ছ্বসিত মানুষি।</p>
      <p>ছবির প্রথম শট নিয়ে মানুষি বলেন, ‘আমার অভিষেক ছবির প্রথম শট দেওয়ার সময় মনে হচ্ছিল, আমি এক অন্য জগতে। এই দিনটার জন্য আমি সত্যি কৃতজ্ঞ। একজন ভালো অভিনয়শিল্পী হিসেবে নিজেকে প্রমাণ করতে হলে আমাকে আরও অনেক পরিশ্রম করতে হবে। মাত্র এই দুনিয়ায় পা রেখেছি। সবার আশীর্বাদ যেন আমার এই ছবি ও আমার ওপর থাকে, এই কামনা।’</p>
    </article>
  </body>
</html>