<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/premier-league/premier-league-west-ham-united-tottenham-hotspur-zapowiedz/m1cbkm5"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Jose Mourinho może zwolnić nieprzyjaciela"/>
    <meta property="og:description" content="Pozycja menedżera West Hamu Manuela Pellegriniego jest zagrożona. Chilijczyk może ją stracić po starciu z menedżerem, za którym – delikatnie mówiąc – nie przepada. Dla Jose Mourinho to będzie debiut w roli trenera Tottenhamu."/>
  </head>
  <body>
    <article>
      <h1>Jose Mourinho może zwolnić nieprzyjaciela</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author" href="https://www.przegladsportowy.pl/autorzy/jaroslaw-kolinski" target="_blank">Jarosław Koliński</a></address>
      <p>
        <b>
          <b>Pozycja menedżera West Hamu Manuela Pellegriniego jest zagrożona. Chilijczyk może ją stracić po starciu z menedżerem, za którym – delikatnie mówiąc – nie przepada. Dla Jose Mourinho to będzie debiut w roli trenera Tottenhamu.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>West Ham szuka wygranej w lidze od sześciu kolejek. Tottenham – od pięciu. W sobotę na London Stadium dojdzie do starcia drużyn, które grają w tym sezonie znacznie poniżej aspiracji i oczekiwań. Różnica jest jednak taka, że tylko jeden menedżer może spać spokojnie. Jose Mourinho ma ten komfort tylko dlatego, że dopiero co podpisał kontrakt, więc w razie porażki nikt mu głowy nie zetnie. Tego samego Manuel Pellegrini nie może o sobie powiedzieć.</p>
      <p>
        <b>Nie nadają na tych samych falach</b>
      </p>
      <p>Chilijczyk jest szczęściarzem, że dotrwał do tego weekendu na stanowisku menedżera West Hamu. W poprzedniej kolejce jego piłkarze zaprezentowali się katastrofalnie i przegrali z Burnley 0:3. To mógłby być dobry pretekst dla właścicieli klubu, by przerwę na reprezentację wykorzystać na roszady w sztabie szkoleniowym, ale wytrzymali ciśnienie i zapewnili Pellegriniego, że jego posada jest niezagrożona. Ale niewykluczone, że po sobocie zmienią zdanie, jeśli w grze drużyny nie będzie widać postępów. A jak na złość – być może – o swoją posadę Chilijczyk powalczy w starciu z kimś, z kim za żadne skarby nie chciałby ponieść porażki. Menedżer WHU nie ukrywa, że z Mourinho, delikatnie mówiąc, nie nadaje na tych samych falach.</p>
      <p>Obaj nie szczędzili sobie uszczypliwości już w czasach, gdy Portugalczyk obejmował Real Madryt (2010) właśnie po starszym koledze. Kwestionował wówczas umiejętności trenerskie Pellegriniego, skoro po pracy w jednym z największych klubów świata poszedł trenować o wiele mniej prestiżową Malagę. Pellegrini narzekał za to na nudny styl gry zespołów Mourinho, mówiąc, że „wyniki to nie wszystko” i że „kreatywność w grze jest fundamentem”. Może dlatego The Special One tak ekspresyjnie cieszył się później z wygranej jego „nudnej” Chelsea nad Manchesterem City (2:1) chilijskiego trenera, że wskoczył do kibiców na trybuny. Pellegrini uznał, że to brak szacunku i nie chciał podać rywalowi ręki.</p>
      <related>
        <a href="http://onet.tv/s/przegladsportowy/luis-enrique-wraca-do-pracy-z-wizerunkowego-punktu-widzenia-nie-dalo-sie-gorzej/dbwwh9"/>
      </related>
      <p>
        <b>SMS do Harry’ego Kane’a</b>
      </p>
      <p>W weekend ciepłego powitania obu szkoleniowców trudno się spodziewać, chociaż Pellegrini próbował na wszelki wypadek załagodzić sytuację, mówiąc, że fakt, iż ktoś nie jest jego przyjacielem, nie oznacza automatycznie, że jest jego wrogiem. Trener Młotów ma teraz inne problemy – musi sprawić na przykład, by obrona zespołu nie była tak dziurawa. Roberto, zastępca kontuzjowanego Łukasza Fabiańskiego, wpuścił piłkę do bramki już jedenaście razy w pięciu meczach. Jeden z anonimowych pracowników klubu, cytowany przez serwis BBC, nazywa sytuację w defensywie „koszmarem” i dodaje, że bramkarz West Hamu jest tak przeciętny, że obrońcy czują się przy nim niepewnie.</p>
      <p>Fatalna dyspozycja defensywy Młotów do dobra wiadomość dla Mourinho. Portugalczyk już zaczął odbudowywać pewność siebie Harry’ego Kane’a, swojej największej gwiazdy. Napastnik, który w czterech ostatnich spotkaniach ligowych strzelił tylko jednego gola, dostał we wtorek SMS-a od swojego nowego trenera o treści: „Wygramy razem kilka trofeów”. Lepiej dla Mourinho, by Kane uwierzył w tę deklarację, ponieważ jeśli Tottenham nie wróci szybko do czołówki Premier League, Anglik może zacząć rozglądać się za nowym wyzwaniem w nowym klubie.</p>
    </article>
  </body>
</html>