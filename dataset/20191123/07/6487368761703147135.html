<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/fokhagymas-sult-sertescsulok/"/>
    <meta property="og:site_name" content="FEMINA"/>
    <meta property="article:published_time" content="2019-11-23T07:08:16+00:00"/>
    <meta property="og:title" content="Ropogósra sült sertéscsülök, ami leesik a csontról: sok fokhagymával az igazi"/>
    <meta property="og:description" content="Bár viszonylag hosszú ideig sül, kevés munkával elkészítheted a sertéscsülköt. Az is biztos, hogy nagyon finom étel kerül az asztalra."/>
  </head>
  <body>
    <article>
      <h1>Ropogósra sült sertéscsülök, ami leesik a csontról: sok fokhagymával az igazi</h1>
      <h2>Bár viszonylag hosszú ideig sül, kevés munkával elkészítheted a sertéscsülköt. Az is biztos, hogy nagyon finom étel kerül az asztalra.</h2>
      <address><time datetime="2019-11-23T07:08:16+00:00">23 Nov 2019, 07:08</time> by <a rel="author">Papp Cecília</a></address>
      <p>A magyar konyha különösen rajong a szaftos csülökért. A sertés egyik legízletesebb része talán akkor a legcsábítóbb, ha egyben sütöd meg. A fűszerek közül jól megy hozzá a fokhagyma, a kömény, de a zöldfűszereket is bátran használhatod. Sütés közben locsolgasd a saját szaftján kívül sörrel is. </p>
      <h3>Fokhagymás sült sertéscsülök</h3>
      <h3>Hozzávalók:</h3>
      <ul>
        <li>1 db csülök</li>
        <li>3 dl sör</li>
        <li>5 gerezd fokhagyma</li>
        <li>1 evőkanál só</li>
        <li>2 evőkanál zsír</li>
        <li>1 teáskanál bors</li>
        <li>0.5 teáskanál kömény</li>
      </ul>
      <hr/>
      <ul>
        <li>Előkészítési idő:<b> 10 perc</b></li>
        <li>Elkészítési idő: <b>3 óra</b></li>
      </ul>
      <hr/>
      <h3>Elkészítés:</h3>
      <p>A csülköt mosd meg, amennyiben szükséges, a bőrét tisztítsd meg, és rakd egy nagyobb tűzálló tálba. Keverd össze az olvasztott zsírt, a sót, a köményt, a borsot, két gerezd zúzott fokhagymát, és dörzsöld be a keverékkel a húst. Hagyd állni legalább egy órán át, hogy az ízek igazán átjárják. Tedd zsírral kikent tepsibe, és rakd rá a maradék fokhagymát. Locsold meg a sör felével, majd lefóliázva told forró sütőbe.<br/> </p>
      <p>Süsd 160 fokon körülbelül két és fél - három órán át. Ha a sör elpárolog alóla, akkor feltétlenül pótold, és legalább félóránként locsolgasd. Ha a hús puha, vedd le róla a fóliát, és magasabb hőfokon süsd pirosra, ropogósra. Mielőtt tálalod a húst, pihentesd legalább 15 percig.<br/>Ha szereted a zsírosabb húsokat, biztos, hogy a <b><a href="https://sobors.hu/receptek/omlos-sult-oldalas-recept/">ragacsos sült oldalas </a></b>is ízlik majd. </p>
    </article>
  </body>
</html>