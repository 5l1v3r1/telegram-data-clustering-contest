<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/manovra_decreto_fiscale_bonus_mamme-6601784/news/2019-11-23/"/>
    <meta property="og:site_name" content="Agi"/>
    <meta property="article:published_time" content="2019-11-23T07:15:00+00:00"/>
    <meta property="og:title" content="Come sta cambiando la manovra"/>
    <meta property="og:description" content="Ancora molti i nodi aperti nel cantiere della legge di bilancio. Si cercano risorse per correggere le microtasse. Smentita la stangata sulle sigarette elettroniche. Il 730 potrebbe slittare"/>
  </head>
  <body>
    <article>
      <h1>Come sta cambiando la manovra</h1>
      <h2>Ancora molti i nodi aperti nel cantiere della legge di bilancio. Si cercano risorse per correggere le microtasse. Smentita la stangata sulle sigarette elettroniche. Il 730 potrebbe slittare</h2>
      <address><time datetime="2019-11-23T07:15:00+00:00">23 Nov 2019, 07:15</time> by <a rel="author" href="https://www.agi.it/authors/giorgia-ariosto/" target="_blank">Giorgia Ariosto</a></address>
      <p>Un bonus per le imprese che mantengono il posto di lavoro alle neo-mamme e una riscrittura del calendario fiscale. Sono alcuni dei correttivi allo studio del governo nel cantiere manovra-dl fiscale che procede a rilento. Sono molti i nodi ancora aperti, e l'esecutivo lavora per definire le coperture necessarie, da un lato, a finanziare le correzioni alle <b>microtasse</b> (che valgono oltre 1,5 miliardi), la detassazione dei premi di produttività anche per gli statali, il pacchetto enti locali e la proroga della cedolare secca per i negozi, dall'altro per abbassare<b> l'Iva per gli assorbenti</b> (misura che vale oltre 200 milioni) e correggere la stretta sugli appalti.</p>
      <p>Arriva l'alt del Pd alla proposta allo studio del ministro del Lavoro, <b>Nunzia Catalfo</b>, di inserire in manovra un esonero contributivo al 100% fino a 3 anni per i datori di lavoro che mantengono in servizio le neo-mamme al rientro dalla maternità. La misura prevede, estinto il termine di 24 mesi in cui opera il divieto di licenziamento della lavoratrice-madre al rientro dalla maternità, un meccanismo premiale per i datori di lavoro che decidono di tutelare il posto di lavoro di una donna con un figlio piccolo.</p>
      <p>"Si tratta di una proposta a suo tempo già fatta dalla Lega, che infatti avevamo criticato: perché dovremmo premiare un'impresa che semplicemente rispetta le regole? Sarebbe una legittimazione per quelle che costringono alle dimissioni le madri lavoratrici, o le licenziano appena la legge lo consente", attacca la vice capogruppo del Pd alla Camera, <b>Chiara Gribaudo</b>. Ma dal ministero si sottolinea che non c'è alcuna forma di discriminazione e si incentiva la natalità.</p>
      <p>Intanto il presidente della commissione Finanze della Camera, <b>Carla Ruocco</b>, smentisce la stangata in vista per le <b>sigarette elettroniche</b> dopo l'allarme lanciato dalla Lega e dalle associazioni di categoria. "Apprendo dai giornali che avrei firmato dei fantomatici emendamenti che prevederebbero aumenti su sigarette elettroniche o dispositivi simili. Nulla di più per trovare falso", spiega Ruocco.</p>
      <h3>Il calendario delle scadenze potrebbe cambiare</h3>
      <p>Arrivano le prime proposte dei relatori al decreto fisco, ancora al vaglio e che dovrebbero essere presentate lunedì quando la Commissione riprenderà le votazioni sugli emendamenti. Nel pacchetto un emendamento che modifica il calendario delle scadenze fiscali facendo slittare il termine per il <b>730</b> dal 23 luglio al 30 settembre. La norma amplia anche la platea dei contribuenti che possono utilizzare il 730 comprendendo, oltre ai lavoratori dipendenti e ai pensionati, i titolari di redditi assimilati a quello di lavoro dipendente senza limitazioni e gli autonomi (restano esclusi i titolari di redditi derivanti dall'esercizio di arti e professioni e di impresa non occasionali).</p>
      <p>Previsto il differimento dal 7 al 16 marzo del termine di trasmissione delle certificazioni uniche da parte dei sostituti d'imposta e dei dati relativi a oneri e spese sostenuti dai contribuenti da parte dei soggetti terzi ed è spostato dal 15 aprile al 30 aprile il termine per la messa a disposizione ai contribuenti della dichiarazione precompilata.</p>
      <p>Si prevede inoltre di eliminare le sanzioni per le imprese creditrici nei confronti delle pubbliche amministrazioni. I relatori propongono inoltre un credito d'imposta del 30%, fino a un massimo di 200.000 euro, per le spese di riqualificazione alberghiera e che i gestori delle strutture ricettive siano responsabili del pagamento dell'imposta di soggiorno. Possibili anche correttivi per lo sconto in fattura previsto dal dl crescita per usufruire dell'ecobonus: si prevede di riconoscere un credito d'imposta, pari alla detrazione che sarebbe spettata, a favore del soggetto che commissiona i lavori di riqualificazione energetica degli immobili, da erogare direttamente su un conto corrente da lui indicato, e ripartito in dieci quote annuali.</p>
    </article>
  </body>
</html>