<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/idealkroppen-pa-gymmen/71845900"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T07:10:01+00:00"/>
    <meta property="og:title" content="Idealkroppen på gymmen"/>
    <meta property="og:description" content="Bildene som er brukt i markedsføringen, gir inntrykk av at det er en spesiell type mennesker som trener: De som allerede er godt trent."/>
  </head>
  <body>
    <article>
      <h1>Idealkroppen på gymmen</h1>
      <h2>Bildene som er brukt i markedsføringen, gir inntrykk av at det er en spesiell type mennesker som trener: De som allerede er godt trent.</h2>
      <address><time datetime="2019-11-23T07:10:01+00:00">23 Nov 2019, 07:10</time> by <a rel="author">Kristian Fjellanger, Forfatter</a></address>
      <p>Bransjedirektør i Virke Trening, Kjersti Oppen har 15. november et innlegg i Dagbladet om kroppspresset som ødelegger for folkehelsa. Hun vil slå et slag for at «folk er bra som de er uavhengig og om de har vaskeball eller sixpack». Det er vanskelig å si seg uenig i og det er bra at bransjeorganisasjonen for treningssenterkjedene i Norge har denne holdningen. En holdning som dessverre ikke er så tydelig hos de største treningssenterkjedene.</p>
      <p><b>Det etterlatte</b> inntrykket når man går inn på de ulike treningskjedene sine hjemmesider, er ikke det samme som Oppen gir i sin kronikk. Mudo gym, har «trening for hele familien» som en lite ekstra «styrkeløft» i sine annonser på nett – omtrent som de skulle fungere som et slags idrettslag.</p>
      <p>På hjemmesida får man dessverre det motsatte inntrykket. Det virker ikke som et sted der man kommer med en smådvask kropp, og treningstøyet ditt er en gammel T-skjorte og avlagt shorts. Bildene som er brukt, gir inntrykk av at det er en spesiell type mennesker som trener der. De som allerede er godt trent.</p>
      <p><b>På Fresh Fitness </b>er det fire bilder på hovedsiden, som alle er av veltrente mennesker som har alt på stell. Trener og lykkes med livet. Rett skal være rett, om man klikker seg lenger inn på siden, så finner man noen treningshistorier – fra mennesker som man kan si representerer mangfoldet. Hvorfor er det ikke disse menneskene som ligger på framsiden? Er det fordi det ikke selger medlemskap eller er det ikke det inntrykket man ønsker å gi?</p>
      <p><b>Oppen trekker fram </b>EVO Fitness i sin kronikk, som en kjede som har gjort en innsats for å vise mangfoldet blant dem som svetter på tredemølla hos dem. Om man går inn på hjemmesiden til bedriften, er ikke «wow – for et treningsmangfold» den første tanken som kommer seilende. Smilende og glade treningsentusiaster med markerte kinnbein. (Og du er selvsagt bra som du er om du har markerte kinnbein – bare for å ha det sagt, du er bare ikke et uttrykk for mangfold i dagens mediebilde).</p>
      <p><b>Altfor mange</b> unge mennesker kjemper en evig kamp for å nå idealkroppen, og lever med en følelse av å ikke være god nok. En undersøkelse som Verdens helseorganisasjon gjorde for noen år siden viste at halvparten norske 15-årige jenter føler seg for tykke.</p>
      <p>Samtidig viser andre undersøkelser at det slettes ikke stemmer, de er normalvektige. Følelsen av å være for tykk, sitter på innsida. Et godt folkehelsearbeid er både og sikre at ungdom har det bra på innsida, og at de har en kropp som er sunn og frisk.</p>
      <p><b>I en tid</b> der inntrykkene i løpet av en dag er mange, så er det ofte bare forsiden og de store bannerne man ser – og det gir oss førsteinntrykket. Man leser ofte ikke det man må klikke flere ganger for å komme til. Jeg lurer oppriktig på om treningskjedene selv tenker at de framstår som et sted der mangfoldet blomstrer?</p>
      <p>Treningssenterbransjen i Norge har med sin store dekningsgrad, en unik mulighet til å være en av Norges viktigste folkehelseaktører. Det er bare synd at de ikke bruker den muligheten.</p>
    </article>
  </body>
</html>