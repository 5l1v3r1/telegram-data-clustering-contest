<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/temps-23-novembre-2019-vent_0_2349365221.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T07:00:46+00:00"/>
    <meta property="og:title" content="Les fortes ventades marcaran l'inici del cap de setmana"/>
    <meta property="og:description" content="Avui encara hi haurà alguns ruixats aïllats, però demà guanyarà protagonisme l'ambient assolellat"/>
  </head>
  <body>
    <article>
      <h1>Les fortes ventades marcaran l'inici del cap de setmana</h1>
      <h2>Avui encara hi haurà alguns ruixats aïllats, però demà guanyarà protagonisme l'ambient assolellat</h2>
      <address>
        <time datetime="2019-11-23T07:00:46+00:00">23 Nov 2019, 07:00</time>
      </address>
      <p>El gruix de la pertorbació ja ha marxat. Tot i això, avui serà una jornada molt variable, fins i tot amb alguns ruixats. Al llarg del dia hi haurà moltes clarianes a tot arreu, tot i que durant el matí s'esperen alguns ruixats febles i dispersos a la meitat oest del territori. A la tarda, la probabilitat més alta de xàfecs se centrarà a les comarques situades al nord i a l'est del riu Llobregat i a la resta del Pirineu. En aquest sector hi podrà haver algun ruixat aïllat fins al vespre.</p>
      <figure>
        <a href="https://www.ara.cat/2019/11/23/societat/meteo/previsions/Precipitacio-prevista-avui_2349375208_67596895_630x486.png">
          <img src="https://www.ara.cat/2019/11/23/societat/meteo/previsions/Precipitacio-prevista-avui_2349375208_67596895_630x486.png"/>
        </a>
        <figcaption>Precipitació prevista per avui / Model GFS - ARAméteo</figcaption>
      </figure>
      <p>La cota de neu tendirà a baixar. Fins a mitja tarda voltarà entre els 1.500 i els 1.600 metres, mentre que al final de la jornada se situarà al voltant dels 1.200 metres.</p>
      <p>La temperatura màxima serà semblant a la d'ahir o baixarà una mica. Al Pirineu i a zones elevades de l'Altiplà Central no s'arribarà als 10 ºC, però a bona part del territori el termòmetres s'enfilarà fins a valors de 10 a 15 ºC.</p>
      <p>El vent de mestral serà l'altre gran protagonista del dia. A mesura que vagi avançant el matí anirà guanyant força, sobretot a les comarques de les Terres de l'Ebre, del Camp de Tarragona, del sud de Lleida i de Barcelona, al nord de l'Empordà i a zones elevades de la Catalunya Central, del Pirineu i del Prepirineu. Hi haurà ratxes superiors als 70 km/h i, a punts del terç sud, es podran superar fins i tot els 100 km/h. En aquest sentit, hi ha vigent un avís del Servei Meteorològic de Catalunya.</p>
      <figure>
        <a href="https://www.ara.cat/2019/11/23/societat/meteo/previsions/Cop-maxim-previst-aquesta-tarda_2349375209_67596973_630x486.png">
          <img src="https://www.ara.cat/2019/11/23/societat/meteo/previsions/Cop-maxim-previst-aquesta-tarda_2349375209_67596973_630x486.png"/>
        </a>
        <figcaption>Cop màxim de vent previst per aquesta tarda / Model GFS - ARAméteo</figcaption>
      </figure>
      <p>Demà serà una jornada molt més tranquil·la. Aniran creuant bandes de núvols que deixaran el cel mig ennuvolat a estones, però no s'esperen precipitacions. L'única excepció serà el vessant nord del Pirineu, on de matinada i fins a primera hora del matí hi pot haver alguna nevada feble i intermitent per sobre dels 1.000 metres.</p>
      <p>La temperatura mínima baixarà lleugerament a tot arreu, si bé les glaçades quedaran restringides a les cotes mitjanes i altes del Pirineu. En canvi, la màxima es recuperarà i, a punts de la meitat sud del litoral i el prelitoral, es podrà arribar als 17 o 18 ºC.</p>
      <p>La ventada anirà perdent intensitat al llarg del matí. Tot i això, encara es mantindran ratxes molt fortes al sud del Camp de Tarragona i a punts de les Terres de l'Ebre.</p>
      <p>A partir de dilluns s'imposarà la circulació zonal, és a dir el pas de fronts d'origen atlàntic que en conjunt seran poc actius. Es recuperarà l'ambient de tardor, de manera que no farà el fred d'aquests darrers dies.</p>
    </article>
  </body>
</html>