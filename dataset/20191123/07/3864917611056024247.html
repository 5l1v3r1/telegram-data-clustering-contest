<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823933-svitovij-bank-napracovue-modeli-vidnovlenna-donbasu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T07:19:00+00:00"/>
    <meta property="og:title" content="Світовий банк напрацьовує моделі відновлення Донбасу"/>
    <meta property="og:description" content="Світовий банк розпочав роботу щодо глобального відновлення життєздатності економіки Донбасу."/>
  </head>
  <body>
    <article>
      <h1>Світовий банк напрацьовує моделі відновлення Донбасу</h1>
      <h2>Світовий банк розпочав роботу щодо глобального відновлення життєздатності економіки Донбасу.</h2>
      <address>
        <time datetime="2019-11-23T07:19:00+00:00">23 Nov 2019, 07:19</time>
      </address>
      <p>Про це розповіла директор Світового банку у справах України, Білорусі та Молдови Сату Кахконен в інтерв’ю виданню <a href="https://dt.ua/interview/satu-kahkonen-derzhava-povinna-garantuvati-biznesu-nevtruchannya-u-yogo-robotu-329019_.html">“Дзеркало тижня”</a>.</p>
      <p>“Зараз Світовий банк розпочав дослідження моделей економічного відновлення Донбасу. Ми хочемо краще зрозуміти, які шляхи розвитку підходять різним регіонам Донбасу — Донеччині та Луганщині. І ми сподіваємося, що потім результати нашої роботи стануть підґрунтям стратегії розвитку Донбасу, яка розроблятиметься урядом України”, - зазначила вона.</p>
      <p>За її словами, досвід роботи Світового банку в інших країнах, які пережили конфлікти, говорить про те, що, крім інфраструктури, є потреба у наданні якісних державних послуг, покращенні роботи місцевих органів влади, створенні здорового соціального середовища, формуванні соціальної єдності.</p>
      <p>Сату Кахконен підкреслила, що йдеться не просто про відбудову колишніх економічних моделей у регіоні. Адже, за її словами, ще до кризи економіка Донбасу йшла на спад, тож просте її відтворення не буде правильним рішенням. “Ми шукаємо нові економічні моделі, нові рушії та стимули для його економічного зростання”, - розповіла директор Світового банку у справах України, Білорусі та Молдови.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2823924-u-svitovomu-banku-vvazaut-so-moratorij-skodit-vlasnikam-zemli-v-ukraini.html">У Світовому банку вважають, що мораторій шкодить власникам землі в Україні</a>
      </blockquote>
      <p>Вона зауважила, що відновлення <a href="https://www.ukrinform.ua/tag-donbas">Донбасу</a> не буде швидким і не може обмежуватися лише відновленням інфраструктури.</p>
      <p>Як відомо, війна на Донбасі спричинена російською агресією проти України після того, як навесні 2014 року Росією був анексований український Крим. Наразі частина Донецької та Луганської областей непідконтрольні українському урядові.</p>
    </article>
  </body>
</html>