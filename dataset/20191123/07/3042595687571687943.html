<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/derfor-betalte-han-for-super-tinder/71836111"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T07:38:09+00:00"/>
    <meta property="og:title" content="Derfor betalte han for «super-Tinder»"/>
    <meta property="og:description" content="Etter tre år på Tinder begynte Normann Torrissen (25) å betale for å få matcher raskere. Nå er dating-apper blant de mest innbringende på Google Play."/>
  </head>
  <body>
    <article>
      <h1>Derfor betalte han for «super-Tinder»</h1>
      <h2>Etter tre år på Tinder begynte Normann Torrissen (25) å betale for å få matcher raskere. Nå er dating-apper blant de mest innbringende på Google Play.</h2>
      <address><time datetime="2019-11-23T07:38:09+00:00">23 Nov 2019, 07:38</time> by <a rel="author">Anniken Falch Hillestad</a></address>
      <p>- I stedet for å sitte i en halvtime, kunne jeg nå sitte i to minutter før jeg fikk matcher, sier Normann Torrissen.</p>
      <p>I fem år var 25-åringen en aktiv Tinder-bruker. Han gikk på Tinder-dater i gjennomsnitt én gang i måneden, og møtte de aller færreste mer enn én gang. Han er klar på hva som var målet med sveipingen:</p>
      <p>
        <b>- Å ha sex. Rett fram, sier han.</b>
      </p>
      <p>Etter de første tre åra så han seg riktignok lei av å sveipe så mye, og oppgraderte til Tinder Gull. Å få matcher raskere var verdt 75 kroner i måneden.</p>
      <h3>Dyrere enn Netflix</h3>
      <p>For øyeblikket er Tinder den mest innbringende appen i Google Play. Med happn på tredjeplass, etterfulgt av både iDates, MyDates og Badoo på topp 21, er datingappene dominerende.</p>
      <p>Alle disse er i utgangspunktet gratis, men har ulike premiumordninger. Tinder har to av dem: Pluss og Gull. Globalt har appen i dag over fem millioner betalende brukere, ifølge Evan Bonnstetter, kommunikasjonssjef i Tinder.</p>
      <p>Pluss-versjonen gir deg blant annet en angreknapp, en «boost» som gjør at du kommer tidlig i køen i ditt nærområde, samt ekstra «super likes» – en like som viser at du liker noen ekstra godt. Med Tinder Gull kan du også se hvem som liker deg før du sveiper.</p>
      <p>Mens Tinder Pluss koster 55 kroner i måneden, kan gull-versjonen koste deg hele 159 kroner i måneden dersom du ikke vil binde deg.</p>
      <p>
        <b>Prisen er høyere enn for Netflix sitt dyreste abonnement, som koster 139 kroner i måneden.</b>
      </p>
      <h3>- Kynisk</h3>
      <figure>
        <img src="https://dbstatic.no/71841286.jpg?imageId=71841286&amp;width=512&amp;height=308"/>
        <figcaption><b>KAN TA ROMANTIKKEN TILBAKE:</b> Steffen Krüger har forsket på Tinder sammen med Ane Charlotte Spilde. Foto: Privat Vis mer</figcaption>
      </figure>
      <p>Normann Torrissen sitt mål med Tinder var aldri å finne kjærligheten. Han syntes verken angreknapp eller «super like» var interessante funksjoner.</p>
      <p>- Jeg ville bare spare tid, sier han.</p>
      <p>
        <b>Likevel tror medieforsker Steffen Krüger at det er nettopp den tradisjonelle romantikken premiumfunksjonene kan bringe tilbake.</b>
      </p>
      <p>Han har sammen med Ane Charlotte Spilde forsket på Tinder ved Universitetet i Oslo. De har blant annet sett på de psykologiske effektene premiumfunksjonene har.</p>
      <p>- Det er kanskje en måte å reparere de tingene appen ødelegger, sier han.</p>
      <p>Han peker særlig på super like-funksjonen.</p>
      <p>- Med den kan du signalisere at det ikke bare er et betydningsløst ligg, men at den du har valgt er litt mer spesiell, sier han.</p>
      <p>Han synes også Tinder-brukere forkaster hverandre for fort, og at angreknappen derfor er en god funksjon.</p>
      <p>
        <b>Betalingsfunksjonen er riktignok problematisk, mener Krüger.</b>
      </p>
      <p>- I appbasert dating blir dating som et marked. Det er problematisk og kynisk at du må betale for de tingene som forsvinner, sier han.</p>
    </article>
  </body>
</html>