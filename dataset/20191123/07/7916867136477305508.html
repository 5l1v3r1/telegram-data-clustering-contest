<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134918-galva-susitrenkes-walkeris-is-aikstes-isveztas-ant-nestuvu.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-23T07:40:00+00:00"/>
    <meta property="og:title" content="Galvą susitrenkęs Walkeris iš aikštės išvežtas ant neštuvų"/>
    <meta property="og:description" content="Į savo komandos draugą galva įsirėžęs Bostono „Celtics“ krepšininkas Kemba Walkeris buvo iš aikštės išgabentas ant neštuvų su ratukais, o vėliau jam nustatyti smegenų sukrėtimo simptomai. Rungtynėse su Denverio „Nuggets“ krepšininkas atsitrenkė į komandos draugą Semi Ojeleye, o tuomet parkrito ant parketo ir susiėmė už galvos. Abiejų komandų medicinos personalas kelias minutes buvo apsupęs krepšininką, o galiausiai jo galva ir kaklas buvo ..."/>
  </head>
  <body>
    <article>
      <h1>Galvą susitrenkęs Walkeris iš aikštės išvežtas ant neštuvų</h1>
      <address>
        <time datetime="2019-11-23T07:40:00+00:00">23 Nov 2019, 07:40</time>
      </address>
      <p>Nuotr.: Reuters – Scanpix</p>
      <figure>
        <a href="https://www.basketnews.lt/paveikslelis-207541-any1000x1000.jpg">
          <img src="https://www.basketnews.lt/paveikslelis-207541-any630x500.jpg"/>
        </a>
      </figure>
      <p>Nuotr. Reuters – Scanpix</p>
      <p>Į savo komandos draugą galva įsirėžęs Bostono „Celtics“ krepšininkas <a href="https://www.basketnews.lt/zaidejai/8297-kemba-walker.html">Kemba Walkeris</a> buvo iš aikštės išgabentas ant neštuvų su ratukais, o vėliau jam nustatyti smegenų sukrėtimo simptomai.</p>
      <p>Rungtynėse su Denverio „Nuggets“ krepšininkas atsitrenkė į komandos draugą Semi Ojeleye, o tuomet parkrito ant parketo ir susiėmė už galvos.</p>
      <p>Abiejų komandų medicinos personalas kelias minutes buvo apsupęs krepšininką, o galiausiai jo galva ir kaklas buvo įstatyti į specialų įtvarą ir jis buvo išvežtas iš aikštės.</p>
      <p>„Abiem komandoms sunku tai matyti. Gerai, kad netrukus dėl Walkerio gavome gerų žinių, bet galvos traumos yra labai baisios. Apie tai mąstydamas tu turi žaisti dar 27 minutes, o tai nėra smagioji dalis. Manau, kad vyrukai tikrai sunkiai kovėsi likusią mačo dalį“, – po rungtynių kalbėjo „Celtics“ vairininkas Bradas Stevensas.</p>
      <p>Pabrėžiama, kad pirmieji tyrimai vietinėje ligoninėje parodė, kad atletas nepatyrė rimtų sužalojimų.</p>
      <figure>
        <iframe src="https://www.youtube.com/embed/MkVY9Ts6FdI" width="630" height="354" data-service="Youtube" scrolling="no"/>
      </figure>
      <p>„Per ilgąją rungtynių pertrauką mačiau jį greitosios pagalbos automobilyje, kuris jį nuvežė į ligoninę. Jis buvo gana geros nuotaikos, o tai jau yra gerai“, – teigė Stevensas.</p>
      <p>Walkeris prieš šias rungtynes vidutiniškai pelnydavo po 22,6 taško, atkovodavo po 4,9 kamuolio ir atlikdavo po 4,8 rezultatyvaus perdavimo.</p>
      <p>„Celtics“ mačą svečiuose pralaimėjo <a href="https://www.basketnews.lt/rungtynes/ziureti/83412-denver-nuggets-boston-celtics.html">92:96</a>.</p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-203953-crop100x150.jpg"/>
      </figure>
      <p><a href="https://www.basketnews.lt/zaidejai/18838-nikola-jokic.html">Nikola Jokic</a> Taškai: 18 Naudingumas: 33 Atkovoti kamuoliai: 16 Rezultatyvūs perdavimai: 10</p>
    </article>
  </body>
</html>