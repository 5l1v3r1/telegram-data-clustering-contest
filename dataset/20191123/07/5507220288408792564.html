<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188232/"/>
    <meta property="og:site_name" content="Janam TV"/>
    <meta property="article:published_time" content="2019-11-23T07:15:14+00:00"/>
    <meta property="og:title" content="സത്യസായി ബാബ ജന്മദിനം : സേവനത്തില്‍ മുഴുകി ഭക്തര്‍; ആശംസകളുമായി പ്രമുഖര്‍"/>
    <meta property="og:description" content="ന്യൂഡല്‍ഹി: പ്രമുഖ ആധ്യാത്മിക ആചാര്യനായിരുന്ന സത്യസായി ബാബയുടെ 94-ാം ജന്മദിനത്തിന് സത്യസായി മിഷനും ഭക്തസമൂഹവും സേവനത്തിലൂടെ ഓര്‍മ്മകള്‍ പുതുക്കുന്നു."/>
  </head>
  <body>
    <article>
      <h1>സത്യസായി ബാബ ജന്മദിനം : സേവനത്തില്‍ മുഴുകി ഭക്തര്‍; ആശംസകളുമായി പ്രമുഖര്‍</h1>
      <address><time datetime="2019-11-23T07:15:14+00:00">23 Nov 2019, 07:15</time> by <a rel="author">Janam TV Web Desk</a></address>
      <p>ന്യൂഡല്‍ഹി: പ്രമുഖ ആധ്യാത്മിക ആചാര്യനായിരുന്ന സത്യസായി ബാബയുടെ 94-ാം ജന്മദിനത്തിന് സത്യസായി മിഷനും ഭക്തസമൂഹവും സേവനത്തിലൂടെ ഓര്‍മ്മകള്‍ പുതുക്കുന്നു. രാഷ്ട്രീയ സാമൂഹ്യരംഗത്തെ നിരവധി പ്രമുഖരുടെ ശ്രദ്ധാഞ്ജലി സന്ദേശങ്ങളും പുട്ടപ്പര്‍ത്തിയിലെ ആശ്രമ അധികൃതര്‍ക്ക് ലഭിച്ചു. പ്രധാനമന്ത്രി നരേന്ദ്രമോദിയും പ്രമുഖ ക്രിക്കറ്റ് താരം സച്ചിന്‍ ടെണ്ടുല്‍ക്കറും ഓര്‍മ്മകള്‍ പങ്കുവച്ചു.</p>
      <figure>
        <img src="https://janamtv.com/wp-content/uploads/2019/11/modi-8.jpg"/>
      </figure>
      <p>ആന്ധ്രാപ്രദേശിലെ പുട്ടപര്‍ത്തി എന്ന ഗ്രാമത്തിലിരുന്ന് ലോകംമുഴുവന്‍ ആധ്യാത്മികതയുടേയും സേവനത്തിന്റെയും സന്ദേശം പകര്‍ന്ന വ്യക്തിയായിരുന്നു ബാബയെന്ന് പ്രമുഖര്‍ പ്രതികരിച്ചു. ജന്മദിനാഘോഷത്തിലൂടെ സേവനമുഖത്ത് പ്രവര്‍ത്തിക്കുന്നവര്‍ക്ക് ആശംസകളും അര്‍പ്പിച്ചു.</p>
      <figure>
        <img src="https://janamtv.com/wp-content/uploads/2019/11/atalji.jpg"/>
      </figure>
      <figure>
        <img src="https://janamtv.com/wp-content/uploads/2019/11/apj.jpg"/>
      </figure>
      <p>മുന്‍ പ്രധാനമന്ത്രി അടല്‍ ബിഹാരി വാജ്‌പേയ്, മുന്‍ രാഷ്ട്രപതി ആര്‍.വെങ്കിട്ടരാമനും ഡോ. എപിജെ അബ്ദുള്‍ കലാമും എന്നും ബാബയുടെ സേവനപ്രവര്‍ത്തനങ്ങളില്‍ പലതരത്തില്‍ പങ്കാളികളായിരുന്നു. നിലവിലെ പ്രധാനമന്ത്രി നരേന്ദ്ര മോദി ഗുജറാത്ത് മുഖ്യമന്ത്രിയായിരിക്കേതന്നെ പുട്ടപ്പര്‍ത്തിയിലെത്തി സായീ ബാബയെ സന്ദര്‍ശിക്കുന്നത് പതിവാക്കിയ വ്യക്തിയായിരുന്നുവെന്ന് പ്രശാന്തിനിലയം അധികൃതര്‍ സൂചിപ്പിക്കുന്നു.</p>
      <figure>
        <img src="https://janamtv.com/wp-content/uploads/2019/11/saibaba-gavas.jpg"/>
      </figure>
      <figure>
        <img src="https://janamtv.com/wp-content/uploads/2019/11/sachin-2.jpg"/>
      </figure>
      <p>ഭരണാധികാരികള്‍ക്ക് പുറമേ ഏറെ ശ്രദ്ധേയമായിരുന്നത് ഷിര്‍ദ്ദിസായി ബാബയുടെ മഹാരാഷ്ട്രയില്‍ നിന്നുള്ള പ്രമുഖ ഭക്തരായ ക്രിക്കറ്റ് താരങ്ങളാണ്. സുനില്‍ ഗവാസ്‌ക്കറും അദ്ദേഹം വഴി സച്ചിനും സായി ബാബയുടെ സ്ഥിരം സന്ദര്‍ശകരായിമാറി. സച്ചിന്റെ വിവാഹവേളയിലും ബാബയുടെ അനുഗ്രഹം ശ്രദ്ധേയമായി.</p>
    </article>
  </body>
</html>