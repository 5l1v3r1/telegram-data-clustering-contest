<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/patriotite-nosyat-otgovornost-za-izdiganeto-na-valeri-simeonov-ubeden-garnevski.html"/>
    <meta property="og:site_name" content="News.bg"/>
    <meta property="article:published_time" content="2019-11-23T07:43:01+00:00"/>
    <meta property="og:title" content="Патриотите носят отговорност за издигането на Валери Симеонов, убеден Гърневски"/>
    <meta property="og:description" content="Те знаят всички обстоятелства около бившия вицепремиер"/>
  </head>
  <body>
    <article>
      <h1>Патриотите носят отговорност за издигането на Валери Симеонов, убеден Гърневски</h1>
      <address><time datetime="2019-11-23T07:43:01+00:00">23 Nov 2019, 07:43</time> by <a rel="author" href="https://news.bg/author/simeon-yanev" target="_blank">Симеон Янев</a></address>
      <p>"Политическата сила, избрала Валери Симеонов за заместник-председател на Народното събрание преценява и носи политическата отговорност за това предложение".</p>
      <p>Така депутатът от ГЕРБ Спас Гърневски отговори на въпрос на водещия от БНТ защо точно бившият вицепремиер бе избран за заместник-председател на законодателния орган.</p>
      <p>Политическата сила, която предложи Валери Симеонов, много добре знае всички обстоятелства около бившия вицепремиер и лидер на една от партиите в Народното събрание, обясни Гърневски. Според него <b>угризение не може да има, тъй като това е практика, наложена в парламента</b>.</p>
      <p>По думите му в парламентарната практика <b>всяка група, която има необходимият брой депутати</b> сама лансира свой представител и кандидат за заместник-председател на парламента.</p>
      <p>Припомняме, на 20 ноември, лидерът на НФСБ Валери Симеонов беше избран за зам.-председател на Народното събрание. Той зае <a href="https://news.bg/politics/yavor-notev-veche-ne-e-zamestnik-predsedatel-na-parlamenta.html">мястото на Явор Нотев</a>, който вече не е част от "Обединени патриоти". Причината е, че <a href="https://news.bg/politics/vsichki-atakisti-napuskat-obedinenite-patrioti.html">депутатите от "Атака" напуснаха ПГ на "Обединени патриоти"</a> и поискаха заличаването й.</p>
      <p>Още тогава това изборът на Симеонов <a href="https://news.bg/politics/dps-se-obyavi-sreshtu-nedorazumenieto-v-politikata-valeri-simeonov.html">предизвика остра реакция от страна на ДПС</a>. На брифинг лидерът на движението Мустафа Карадайъ определи този избор като обида към парламентаризма. По думите му, <b>това било поредното падение на Народното събрание</b>.</p>
      <p>От ГЕРБ заявиха, че са <a href="https://news.bg/politics/gerb-podkrepili-simeonov-zaradi-trayna-parlamentarna-praktika.html">подкрепили Симеонов заради трайна парламентарна практика.</a></p>
      <p>На следващия ден депутатите от <a href="https://news.bg/politics/dps-boykotira-valeri-simeonov.html">ДПС отказаха да участват в заседанията на НС </a>заради назначението на <a href="https://news.bg/politics/valeri-simeonov-stana-zamestnik-predsedatel-na-ns.html">Валери Симеонов за зам.-председател на парламента.</a></p>
      <p><a href="https://news.bg/society/maykite-na-detsa-s-uvrezhdaniya-iskat-fizionomiyata-na-simeonov-van-ot-politikata.html">Майки на деца с увреждания</a> отново излязоха на протест.</p>
      <p>Той <a href="https://news.bg/topic/ostavkata-na-valeri-simeonov">подаде оставка</a> от вицепремиерския пост точно преди година, след продължителни протести на майките, които настояваха за реформа, която да е в помощ на децата и на хората с увреждания, защото ги нарече: "<a href="https://news.bg/society/maykite-na-detsa-s-uvrezhdaniya-za-25-ta-vecher-iskat-ostavkata-na-simeonov.html"><b>група кресливи</b></a> жени".</p>
      <p>Думите на Валери Симеонов били: "Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство, грижа за тях". Изказването е направено след заседание на Тристранката, на 16 октомври, вторник, по повод Закона за хората с увреждания.</p>
      <p>Първоначално Валери Симеонов отказваше да подаде оставка заради думите си, въпреки че <a href="https://news.bg/politics/valeri-simeonov-se-izvini-publichno.html">се извини</a>, но под <a href="https://news.bg/politics/borisov-se-izvini-na-maykite-za-ezika-na-simeonov.html">натиска на премиера</a> и останалите в управлението. Оставката му тогава поискаха <a href="https://news.bg/politics/i-bsp-poiska-ostavkata-na-valeri-simeonov.html">също от БСП</a>, от <a href="https://news.bg/politics/dps-iska-ostavkata-na-valeri-simeonov.html">ДПС</a>, както и <a href="https://news.bg/politics/mareshki-dva-ekzemplyara-potapyat-pravitelstvoto.html">депутатите от "Воля</a>". Дори и коалиционният партньор на Симеонов - <a href="https://news.bg/politics/siderov-iska-koalitsionen-savet-nezabavno.html">Волен Сидеров се обяви за оттеглянето</a> на лидера на НФСБ от управлението. <a href="https://news.bg/politics/karakachanov-pokanil-siderov-i-simeonov-na-koalitsionen-savet.html">Подкрепата дойде от третия лидер</a> в Обединени патриоти - военния министър Красимир Каракачанов.</p>
      <p>Вицепремиерът от квотата на патриотите <a href="https://news.bg/politics/karakachanov-ne-znae-zashto-maykite-na-detsa-s-uvrezhdaniya-protestirat-za-noviya-post-na-valeri-simenov.html">Красимир Каракачанов защити</a> коалиционния си партньор.</p>
    </article>
  </body>
</html>