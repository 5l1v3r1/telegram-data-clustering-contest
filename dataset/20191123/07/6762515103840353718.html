<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/siatkowka/plusliga/verva-warszawa-orlen-paliwa/verva-warszawa-jan-krol-sylwetka-atakujacego-lidera-plusligi/z0p1y5x"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Jan Król – wypłynął na szerokie wody"/>
    <meta property="og:description" content="W niedzielę atakujący Vervy Warszawa Jan Król zagra z drużyną, prowadzoną przez jednego ze swoich idoli."/>
  </head>
  <body>
    <article>
      <h1>Jan Król – wypłynął na szerokie wody</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author" href="https://www.przegladsportowy.pl/autorzy/jakub-radomski" target="_blank">Jakub Radomski</a></address>
      <p>
        <b>W niedzielę atakujący Vervy Warszawa Jan Król zagra z drużyną, prowadzoną przez jednego ze swoich idoli.</b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>Po pierwszym ligowym meczu w tym sezonie, w którym zespół ze stolicy, jeszcze pod nazwą Projekt, wygrał 3:1 z MKS Będzin, Jan Król włączył Instagrama. Tam zawsze pojawia się pierwsza szóstka wicemistrza Polski. - Spoglądam na ten post i czytam skład: Piotr Nowakowski, Andrzej Wrona, Antoine Brizard, Kevin Tillie, Damian Wojtaszek, Bartosz Kwolek. I nagle: „Jan Król”. Przyszła mi wtedy na myśl piosenka Elektrycznych Gitar „Co ty tutaj robisz”. Pomyślałem sobie: „Nazwisko brzmi całkiem spoko, ale mam na koncie trochę mniej sukcesów niż koledzy z drużyny”. Ktoś może powiedzieć, że odbiegam od nich. Mam tego świadomość, ale robię wszystko, by zaprezentować się jak najlepiej – mówi nam Król.</p>
      <p>
        <b>Król, Wrona, Drzyzga, Kłos</b>
      </p>
      <p>Kilkanaście lat temu wydawało się, że może osiągnąć tyle, co dzisiejsi mistrzowie świata. W Metrze Warszawa grał z Wroną, na mistrzostwa Polski kadetów dołączył do nich Fabian Drzyzga, później pojawił się Karol Kłos. Był powoływany do reprezentacji Polski kadetów, z którą sięgnął po wicemistrzostwo Europy w 2007 roku, występował też w mistrzostwach świata juniorów. Tyle że w kolejnych latach, zamiast trafiać do wielkich klubów, większość czasu spędził na niższym szczeblu polskich rozgrywek albo w przeciętnych zagranicznych ligach (Niemcy, Austria, Rumunia). - W sporcie decydują nie tylko umiejętności, ale też szczęście, otrzymanie szansy w odpowiednim momencie. Nie rozpamiętuję tamtego czasu, to nie ma sensu. Zwłaszcza teraz – przekonuje.</p>
      <related>
        <a href="http://onet.tv/s/przegladsportowy/85-plebiscyt-ps-dawid-kubacki/rxfzky"/>
      </related>
      <p>Przed tym sezonem długo nie miał klubu. Trenował z Projektem, ale jednocześnie rozmawiał z drużyną z Finlandii. Ostatecznie podpisał jednak kontrakt z pierwszoligowym Chrobrym Głogów. Tyle że niedługo później w Projekcie, dziś grającym jako Verva Warszawa Orlen Paliwa, pojawił się problem. Jeden atakujący, Bram van den Dries zdecydował się odejść do Korei Południowej, a drugi – Artur Udrys – na pierwszym treningu doznał urazu łąkotki. Jako że na tej pozycji nie miał kto grać, władze wicemistrza Polski zwróciły się do Króla. Zawodnik ze swoją agentką czekali, czy klub, będący w tarapatach po upadku firmy Onico, wystartuje w rozgrywkach. Gdy to stało się jasne, zaczęli błyskawicznie działać i dziś Król, nieoczekiwanie dla samego siebie, zaczyna każdy ligowy mecz wicemistrza Polski w pierwszej szóstce. - Rozegrałem dwa średnie spotkania i jedno bardzo średnie, to w Bydgoszczy. Stać mnie na więcej. – mówił nam po trzech kolejkach. Później duże możliwości pokazał m.in. w Zawierciu, gdzie w pięciosetowym spotkaniu z Aluronem grał nierówno, ale w pierwszej i trzeciej partii miał znakomitą skuteczność.</p>
      <figure>
        <img src="https://ocdn.eu/pulscms-transforms/1/k76k9kpTURBXy84YzZiZWZhZWU5NzBlM2UxOTRhNTE1OGVmZTFlNTczNy5qcGeSlQLNAxQAwsOVAgDNAvjCw4GhMAE"/>
        <figcaption>„Kibic Małysza ma w planach wielkie skoki” – taki tytuł nosi artykuł o Janie Królu<cite>Foto: Facebook</cite></figcaption>
      </figure>
      <p>
        <b>Tygodniowy rejs</b>
      </p>
      <p>W wolnym czasie Król żyje nie tylko siatkówką. „Kibic Małysza ma w planach wielkie skoki” - taki tytuł nosi artykuł z września 2016 roku w jednej z austriackich gazet. Na zdjęciu Król prezentuje telemark przy słynnej skoczni narciarskiej Bergisel. Był wtedy zawodnikiem Hypo Tirol Innsbruck, a jeden z dziennikarzy dowiedział się, że jest wielkim fanem skoków. - Skocznia była tylko 10 minut piechotą od mojego mieszkania, z którego rozciągał się piękny widok na góry. Pamiętam, że bardzo chciałem być w tamtym sezonie na Bergisel podczas Turnieju Czterech Skoczni i byłem zły, bo rozgrywaliśmy akurat wtedy spotkanie Pucharu CEV przeciwko Piacenzy. Dopiero w kolejnym roku pojechałem na zakończenie sezonu do Planicy. Trafiłem idealnie, bo Kamil Stoch wygrywał wówczas wszystko i pod słoweńską skocznią połowę kibiców stanowili Polacy – opowiada atakujący Vervy Warszawa.</p>
      <p>Druga pasja jest niecodzienna jak na chłopaka pochodzącego nie z Mazur, a z Sochaczewa. Gdy był małym dzieckiem, Król jeździł z rodzicami nad Jezioro Zdworskie, znajdujące się kilkadziesiąt kilometrów od rodzinnego miasta. Pływali po nim dwumasztowym szkoleniowym jachtem. Kiedy zaczął grać w siatkówkę, pasja żeglarska odeszła w zapomnienie, ale dwa lata temu wróciła. - Zrobiłem kurs żeglarza jachtowego, teraz myślę o papierach sternika morskiego. To mój cel na przyszły rok. Na początku wakacji byłem w Grecji, pływaliśmy ze znajomymi między tamtejszymi wyspami. Rejs zajął tydzień i każdego dnia cumowaliśmy w innych miejscach. Czasami na dziko, innym razem w porcie. Najdłuższy rejs bez postoju trwał 13 godzin. To był wspaniały czas. W sierpniu byłem z kolei na spotkaniu z panią kapitan Joanną Pajkowską, która ukończyła samotny rejs dookoła świata. Podziwiam ją, inspiruje mnie. Kiedyś sam chciałbym przepłynąć Atlantyk, a później może zrobić coś więcej – opisuje Król.</p>
      <figure>
        <img src="https://ocdn.eu/pulscms-transforms/1/2fuk9kpTURBXy8yODU0ZWJjZGQxOTdjYTkxOWM0NTNkOTdhYTkwOTRkZi5qcGeSlQLNAxQAwsOVAgDNAvjCw4GhMAE"/>
        <figcaption>Drugą pasją Jana Króla jest żeglarstwo<cite>Foto: Facebook</cite></figcaption>
      </figure>
      <p>Stwierdzenie, że w tym sezonie wreszcie wypłynął na szerokie wody, pasuje więc do niego idealnie. W niedzielę powinien zacząć od początku kolejny ligowy mecz Vervy, tym razem przeciwko Cerradowi Enei Czarnym Radom. To spotkanie będzie dla Króla szczególne, bo trenerem gości jest Robert Prygiel, który w 2010 był jego idolem, gdy razem występowali w AZS Politechnice Warszawskiej. - Miałem kilku zawodników, na których się wzorowałem. Jednym był genialny Ivan Miljković, a drugim właśnie Prygiel. Trenowałem u jego boku i kolejnymi zagraniami udowadniał, jak jest dobry technicznie. Potrafił dokonywać cudów nadgarstkiem. Miałem w głowie, że ten człowiek przez kilka lat grał w bardzo mocnej lidze rosyjskiej i był tam niezniszczalny – wspomina.</p>
      <p>Teraz to Prygiel głowi się, jak zatrzymać Króla i spółkę. Siatkarze z Warszawy póki co są w lidze nietykalni. Wygrali wszystkie sześć spotkań.</p>
    </article>
  </body>
</html>