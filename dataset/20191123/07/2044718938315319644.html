<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/haszongepjarmu/2019/11/23/az-actros-lett-a-2020-ev-teherautoja/"/>
    <meta property="og:site_name" content="Vezess"/>
    <meta property="article:published_time" content="2019-11-23T07:00:09+00:00"/>
    <meta property="og:title" content="Az Actros lett a 2020 Év Teherautója"/>
    <meta property="og:description" content="8 év után ismét az Év Teherautójának választották a Mercedes-Benz Actrost. A modell elsősorban a félelmetes technikai tudásával vívta ki a zsűri elismerését."/>
  </head>
  <body>
    <article>
      <h1>Az Actros lett a 2020 Év Teherautója</h1>
      <address><time datetime="2019-11-23T07:00:09+00:00">23 Nov 2019, 07:00</time> by <a rel="author" href="https://www.vezess.hu/author/aranyi-peter/" target="_blank">Aranyi Péter</a></address>
      <p>
        <b>8 év után ismét az Év Teherautójának választották a Mercedes-Benz Actrost. A modell elsősorban a félelmetes technikai tudásával vívta ki a zsűri elismerését.</b>
      </p>
      <p>A lyoni Solutrans kiállításon jelentették be ünnepélyesen, hogy az új generációs Mercedes-Benz Actrost választották a 2020-as Év Teherautójának. A 24 nemzetiségből álló zsűri ezzel a díjjal minden évben azt a modellt tünteti ki, amelyik a lehető legtöbb innovációt képes felvonultatni a gazdaságosság, a biztonság, a károsanyag-kibocsátás csökkentés és a komfort terén. A győztes kiválasztásában magyar részről, a Camion Truck&amp;Bus által delegált Boncsér Sándor is részt vett. </p>
      <p>Mint ismeretes a harmadik generációs modellt 2018-ban mutatta be a német gyártó, sorozatgyártása pedig ez év májusában indult el. Az Actros olyan egyedülálló fejlesztésekkel rendelkezik, mint a részleges önvezetésre képes aktív vezetőasszisztens (ADA), a holttérfigyelővel kiegészített digitális visszapillantó tükör (MirrorCam), a digitális műszerfal, a továbbfejlesztett PPC, valamint az ötödik generációs vészfékasszisztens.  “<i>Az új Mercedes-Benz Actros egy nagyon modern nyerges vontató, ami simává teszi az önvezető járművekhez vezető utat”</i> – jegyezte meg a nemzetközi zsűri, az ITotY elnöke, Gianenrico Griffini. </p>
      <figure>
        <img src="https://vezess2.p3k.hu/app/uploads/2019/11/actros_02-700x467.jpg"/>
        <figcaption>Gianenrico Griffini ( bal oldalt) és Prof. Uwe Baake, a Mercedes-Benz Trucks fejlesztési igazgatója.</figcaption>
      </figure>
      <p>A díjat Uwe Baake professzor vette át, aki beszédében az egész fejlesztőcsapat nevében megköszönte az elismerést. Kiemelte, hogy ez a díj még eltökéltebbé teszi őket, hogy a lehető legmagasabbra tegyék mércét az elektromobilitás, az önvezető rendszerek és a digitalizáció terén.</p>
      <p>A Mercedes-Benz Actrost 1997 óta ötödször tüntették ki az Év Teherautója címmel és eddig összesen kilenc díjat zsebelt be. Az Actrost májusban dél-spanyolországi szerpentineken is kipróbáltuk, az ezzel kapcsolatos élmények ezen a <a href="https://www.vezess.hu/haszongepjarmu/2019/05/11/mercedes-benz-actros-menetproba/">linken </a>érhetők el részletesen. </p>
      <footer>Forrás: King of the Road</footer>
    </article>
  </body>
</html>