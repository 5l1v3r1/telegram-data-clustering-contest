<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200480/%DA%86%D9%87%D8%A7%D8%B1%D9%85%DB%8C%D9%86-%D9%87%D9%85%D8%A7%DB%8C%D8%B4-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%B3%DB%8C%D8%B1%D9%87-%D9%86%D8%A8%D9%88%DB%8C-%D8%AF%D8%B1-%D8%B7%D8%A8-%D8%AF%D8%B1-%D8%B4%DB%8C%D8%B1%D8%A7%D8%B2-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T07:09:21+00:00"/>
    <meta property="og:title" content="چهارمین همایش بین‌المللی &quot;سیره نبوی در طب&quot; در شیراز برگزار شد"/>
    <meta property="og:description" content="ایسنا/فارس چهارمین همایش بین‌المللی &quot;سیره نبوی در طب&quot; طی روزهای پایانی هفته گذشته و با ارائه مقالات و سخنرانی‌های دانشمندان و اساتید داخلی و خارجی در شیراز برگزار شد."/>
  </head>
  <body>
    <article>
      <h1>چهارمین همایش بین‌المللی "سیره نبوی در طب" در شیراز برگزار شد</h1>
      <address><time datetime="2019-11-23T07:09:21+00:00">23 Nov 2019, 07:09</time> by <a rel="author">علی محمد پشوتن</a></address>
      <p>ایسنا/فارس چهارمین همایش بین‌المللی "سیره نبوی در طب" طی روزهای پایانی هفته گذشته و با ارائه مقالات و سخنرانی‌های دانشمندان و اساتید داخلی و خارجی در شیراز برگزار شد.</p>
      <p>چهارمین همایش بین‌المللی سیره نبوی در طب، شامگاه سه‌شنبه ۲۸ آبان در شیراز آغاز به کار کرد و طی روزهای چهارشنبه ۲۹ و پنجشنبه ۳۰ آبان در محل مجتمع ولایت شیراز، با برگزاری نشست‌ها و پنل‌های علمی و تخصصی ادامه یافت.</p>
      <p>به گزارش ایسنا، در این همایش علاوه بر نشست‌های علمی و تخصصی، ۱۲ پنل نیز برگزار شد که پنل‌های اول تا سوم به نشست توسعه و کاربرد علوم بین رشته‌ای انسانی و تجربی در محورهای علم شبه علم، دلایل غلبه ماتریالیسم علمی بر مجامع علمی، ظهور پارادایم‌های آنتی ماتریالیسم در علوم تجربی و موانع موجود و واکاوی علم و دین از چشم‌انداز شناخت‌شناسی و با حضور اساتیدی چون گلشنی، زاهد زاهدانی، یوسفی و شمسایی برگزار شد.</p>
      <p>در پنل‌های ۴ تا ۶ نیز به احادیث طبی در محورهای کاربرد احادیث بهداشتی در علوم پزشکی و کارکرد احادیث طبی در پزشکی امور با حضور اساتیدی چون حجت‌الاسلام رحمان‌ستایش از پژوهشکده دارالحدیث قم و رضایی آدریانی، مدیر گروه فلسفه و اخلاق سلامت دانشکده سلامت و دین پرداخته شد.</p>
      <p>نماینده ولی‌فقیه در استان فارس در آیین پایانی چهارمین همایش سیره نبوی در طب گفت: در ۴ محور باید از سیره پیامبر(ص) برای امور مختلف از جمله طب بهره ببریم.</p>
      <p>آیت‌الله لطف‌الله دژکام محور اول را مبانی جهان‌بینانه، انسان‌شناسانه و معرفت‌شناسانه برشمرد که از دین می‌توان اخذ کرد و افزود: علم به تعبیر امروزی که متداوا شده است، وقتی از یک مبانی در تمدنی است به مبانی تمدن دیگر می‌رود و طور دیگری رشد می‌کند.</p>
      <p>او با بیان اینکه باید نگاه جهان‌بینانه را در بحث فلسفه پزشکی دنبال کنیم، ادامه داد: انسان‌شناسی ما وقتی متفاوت می‌شود و برای علم پایه قرار می‌گیرد، طب هم برتری می‌یابد و به همین شکل معرفت‌شناسی ما.</p>
      <p>امام جمعه شیراز اظهار کرد: در طول چند سال گذشته در المپیادهای دانشگاه علوم پزشکی چند موضوع مورد بحث قرار گرفته است از جمله فلسفه پزشکی و همین‌طور انسان شناسی در پزشکی به مرور دارد به عنوان موضوع قرار می‌گیرد و کار می‌شود و امیدواریم در آینده این‌ها خیلی دقیق و عمیق متناسب با فرهنگ دینی و سیره پیامبر(ص) تبیین شود.</p>
      <p>آیت‌الله دژکام با بیان اینکه محور دوم در رابطه با رویکردهای دانش پزشکی است که این هم به واسطه نگاه به سیره پیامبر(ص) قابل تغییر است، گفت: امام راحل یک اشاره خیلی کوتاه داشتند که کدام یک از طب پیشگیری یا طب درمان مقدم است و کدام بیشتر کاربرد دارد این‌ها را بیشتر از رویات گرفتیم و اصولاً امام(ره) اهل این بود که چکیده مباحث طولانی را در یک جمله می‌گفت.</p>
      <p>دین می‌تواند تغییر عمیق در رویکردهای عرصه پزشکی ایجاد کند</p>
      <p>او با تأکید بر اینکه می‌توان برای سیاستگذاری پزشکی و مدیریت این عرصه از تعالیم دین استفاده‌های بسیار زیادی برد، گفت: دین می‌تواند تغییر عمیق در رویکردهای عرصه پزشکی ایجاد کند.</p>
      <p>نماینده ولی فقیه در استان فارس، مسئله سوم را روش‌های تحقیق و پژوهش در علم دانست و گفت:‌ ابن سینا در منطق شفا تصریح دارد که پزشکی علمی تجربی است و باید بر پایه تجربه در آن جلو برویم و این روش هم به کار تجربی مشهور است که این روش بسیار ارزشمندی است.</p>
      <p>آیت‌الله دژکام با یادآوری اینکه آیت‌الله‌العظمی جوادی آملی فرمودند وقتی تعریفتان از انسان عوض می‌شود، مجال برای روش وحیانی هم پیدا می‌شود، گفت: در این صورت جای روش وحیانی یک جای خاصی می‌شود.</p>
      <p>او همچنین با تأکید بر اینکه طب متعالی طبی است که می‌تواند از روش‌های مختلف در جای خودش به خوبی برای درمان و پیشگیری استفاده کند، اهمیت توجه به علم اخلاق پزشکی را یادآور شد و گفت: در اخلاق پزشکی هم باید از سیره پیامبر(ص) بهره‌مند باشیم که این نگاه هم در همایش سیره نبوی به صورت خوبی بسط داده شده است.</p>
      <p>مسئول همایش بین‌المللی «سیره نبوی در طب» نیز در این مراسم با بیان اینکه نظریه‌پردازی در سیره نبوی از مهمترین موضوعات محوری این دور از همایش بود، گفت: محور دور اول همایش تبیین و معرفی سیره نبوی، محور دوم ترویج سیره نبوی و محور دوره سوم و چهارم به نظریه‌پردازی در سیره نبوی پرداخته شد.</p>
      <p>حجت‌الاسلام محمودی با بیان اینکه در این دوره ۱۲ نشست علمی با ۱۲ عنوان برگزار شد، افزود: طی دو روز و در هر روز ۶ نشست علمی در سه سالن به صورت همزمان اجرایی شد.</p>
      <p>او با بیان اینکه در این همایش قریب ۷۰ میهمان خارج از استان فارس و همچنین اساتید حوزه و دانشگاه‌های فارس حضور داشته و به ارائه مقاله پرداختند، عنوان کرد: میهمانان خارجی نیز به صورت ویدئو کنفرانس در همایش حضور داشتند.</p>
      <p>مسئول همایش بین‌المللی «سیره نبوی در طب» یادآور شد: محور دوازده نشست درخواست مقام معظم رهبری مبنی بر بیانیه گام دوم بود که بنا بر این بود که اساتید دانشگاه‌ها و حوزه‌های علمیه نقطه نظرات تکمیلی خود را نسبت به بیانیه گام دوم مکتوب و اعلام کنند.</p>
      <p>محمودی بیان کرد: این همایش فضایی ایجاد کرد که هم‌افزایی بسیار منطقی میان حوزه و دانشگاه ایجاد شود و یکی از نکات مثبت این جریان تفاهم‌نامه‌های متعددی بود که بین مراکز حوزوی و دانشگاهی به امضا رسید و امیدواریم این حرکت استمرار پیدا کنند.</p>
      <p>او ادامه داد: در عین حالی که در این بحث‌های نظریه‌پردازی مطرح می‌شد، یک نقطه آسیب‌زدایی در این عرصه هم ایجاد شد زیرا عده‌ای با ادعای سیره نبوی موجبات وهن رسول خدا(ص) و ائمه هدی را فراهم کرده بودند که با روشنگری که در این همایش ایجاد شد راه برخی از این مدعیان به صورت منطقی و یک حرکت کاملاً علمی مسدود شد.</p>
      <p>مدیر حوزه‌های علمیه خواهران فارس خاطرنشان کرد: بیشتر اهتمام دانشگاه‌های علوم پزشکی، مباحث سلامت و پیشگیری و درمان است و این همایش باعث شد که ذهن‌های دانشمندان علوم پزشکی به بعد دیگر انسان که روح آن است معطوف شود و عرصه‌های جدیدی برای علوم پزشکی باز کند.</p>
      <p>انتهای پیام</p>
    </article>
  </body>
</html>