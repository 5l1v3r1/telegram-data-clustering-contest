<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/video/turkiye/son-dakika-bakan-pakdemirliden-cnn-turkte-onemli-aciklamalar"/>
    <meta property="og:site_name" content="CNN Türk"/>
    <meta property="article:published_time" content="2019-11-23T07:47:20+00:00"/>
    <meta property="og:title" content="Son dakika... Bakan Pakdemirli'den CNN TÜRK'te önemli açıklamalar"/>
    <meta property="og:description" content="Tarım ve Orman Bakanı Dr. Bekir Pakdemirli, Hakan..."/>
  </head>
  <body>
    <article>
      <h1>Son dakika... Bakan Pakdemirli'den CNN TÜRK'te önemli açıklamalar</h1>
      <h2>Tarım ve Orman Bakanı Dr. Bekir Pakdemirli, Hakan Çelik ile Hafta Sonu programına konuk oluyor.</h2>
      <address>
        <time datetime="2019-11-23T07:47:20+00:00">23 Nov 2019, 07:47</time>
      </address>
      <p>Bakan Pakdemirli'nin açıklamalarından satır başları şu şekilde:</p>
      <p>
        <b>BARAJLARIN DOLULUK ORANI</b>
      </p>
      <p><a href="https://www.cnnturk.com/haberleri/istanbul">İstanbul</a>'da yaşayan vatandaşlarımız korkmasınlar. 3-4 aylık suyumuz var. Suyumuzu israf etmeyelim, her zaman dikkatli kullanalım. Pazartesi gününden itibaren de yağışlı hava geliyor. Bugün için suyu istediğimiz gibi kullanabiliriz ama israf edeceğimiz su geleceğimizden gidiyor. Suyu verimli kullanmayı öğrenmeliyiz. </p>
      <p>
        <b>GIDA GÜVENLİĞİ MESELESİ</b>
      </p>
      <p>Vatandaşlarımız ıspanağı güvenle yiyebilirler. Ispanakla ilgili yaşadığımız elim olayda yabani otlar karışmış. Zehirlenmeler yabani otlar sebebiyle ortaya çıktı. Çiftçilerimizi bilinçlendirmemiz gerekiyor. Eğer tarlada ilaçlama yapılsaydı bu durum yaşanmayacaktı. </p>
      <p>ALO 174 çok önemli. Her işletmenin ya da her marketin başına bir polis dikemeyiz. Herhangi bir ürünle ilgili şüphesi olan vatandaşlarımız ALO 174'ü arayamalı, biz de gerekli denetimleri yapacağız. Yapılan analizlerle ilgili sonuçları vatandaşlarımızla da paylaşıyoruz.</p>
      <figure>
        <img src="https://i2.cnnturk.com/i/cnnturk/75/700x0/5dd8de84bf21440474dbae7f"/>
      </figure>
      <p>
        <b>İKLİM DEĞİŞİKLİĞİ FARKINDALIĞI</b>
      </p>
      <p>Vatandaşlarımızla geniş katılımlı bir ağaçlandırma çalışması yaptık. <a href="https://www.cnnturk.com/haberleri/turkiye">Türkiye</a> tarihinin en geniş katılımlı bir kampanya gerçekleşti. Milletimize katılım için teşekkür ediyorum. 7'den 70'e büyük bir katılım oldu. Ben bakanlığımın en mutlu gününü yaşadım o gün. Sayın Cumhurbaşkanımızın fikriyle bu günü "Milli Ağaçlandırma Günü" ilan ettik, her yıl bu etkinlik yapılacak. </p>
      <p>Türkiye son 17 yılda orman varlığını artıran nadir ülkelerden biri. Bugün Türkiye'nin yüzde 27-28'i orman. Ağaçlandırma konusunda belediyelerin yanındayız. Millet bahçeleri ile ilgili taleplere cevap veriyoruz ve destek oluyoruz. </p>
      <p>
        <b>SAHTE BAL MESELESİ</b>
      </p>
      <p>Sahte gıdalarla ilgili çalışmalarımız devam ediyor. En kısa zamanda Meclis'e bu konuyla ilgili bir yasa tasarısı getirmeyi düşünüyoruz. Cezaların artması için çalışıyoruz. Bana göre tekrar durumunda hapis cezası olmalı. Vatandaş nar ekşisi aldığını düşünüyor ama nar ekşili fruktoz yiyoruz. Bu tür gıdaların tüketimini ortadan kaldırmalıyız. </p>
      <p>
        <b>TARIM VE HAYVANCILIĞIN DURUMU</b>
      </p>
      <p>Üreticilerimiz ve yetiştiricilerimiz zaman zaman problem yaşıyorlar ama şundan eminler seslerini duyan ve destek veren bir bakanlık var. En basiti 1,70 olan süt fiyatını 2,30'a çıkardık. Sütle ilgili Türkiye'nin bir problemi kalmamıştır. 18 aydır, et ithalatı için bağlantı yapmadık. İstisnalar dışında et ithalatı yapmıyoruz. İthal et pazarı olmaktan çıkmalıyız. Bizim ana odağımız üreticimizi korumaktır. Tüketicilerimizle ilgili bir mağduriyet durumu olduğunda da gerekli müdahaleyi yaparız. Son iki senedir et fiyatlarında artış olmadı. </p>
      <p>Sözleşmeli üretim son derece önemli. Sözleşmeli üretim üzerinden çalışmalar yapılırsa hem üreticimiz hem tüketicimiz korunmuş olacaktır. Tarım Şurası bize bu görevi verdi, bu konuda çalışmalarımızı artıracağız.</p>
      <p>
        <b>TARIM VE ORMAN ŞURASI</b>
      </p>
      <p>Tarım ve Orman Şurası'na rekor düzeyde katılım oldu. Şurada alınan kararlarla ilgili gerekli takiplerimizi yapacağız. Asıl işimiz bundan sonra başlıyor. Alınan kararların hayata geçmesi, alınan kararlar kadar önemli.</p>
      <figure>
        <img src="https://i2.cnnturk.com/i/cnnturk/75/700x0/5dd8e344bf21440474dbaf05"/>
      </figure>
      <p>
        <b>BÜYÜKBAŞ HAVYANLAR İÇİN AKILLI KÜPE</b>
      </p>
      <p>Dünyada olmayan bir sistem geliştirdik. Biz her bir büyükbaşın kulağına bu küpeyi takabilirsek, Türkiye'deki her bir hayvanı takip edeceğiz. Sayım konusunda bir sıkıntı kalmayacak. Şu anda denemelerimiz devam ediyor. Küpenin hayvanlara herhangi bir zararı da yok. </p>
      <figure>
        <img src="https://i2.cnnturk.com/i/cnnturk/75/700x0/5dd8e344bf21440474dbaf09"/>
      </figure>
      <related>
        <h4>ilgili haberler</h4>
        <a href="https://www.cnnturk.com/turkiye/son-dakika-bakanlik-acikladi-5-pkkli-terorist-etkisiz-hale-getirildi"/>
        <a href="https://www.cnnturk.com/turkiye/dna-testi-ortaya-cikardi-iki-cocugu-da-resmi-nikahli-esinden-cikmadi"/>
        <a href="https://www.cnnturk.com/video/turkiye/esenyurttaki-yanginda-5-sanik-tali-kusurlu-bulundu"/>
      </related>
    </article>
  </body>
</html>