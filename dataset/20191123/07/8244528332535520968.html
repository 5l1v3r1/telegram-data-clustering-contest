<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/mercato/huawei-e-zte-nuovo-divieto-in-usa-dalla-federal-trade-commission_85679.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-23T07:21:01+00:00"/>
    <meta property="og:title" content="Huawei e ZTE: nuovo divieto in USA dalla Federal Trade Commission"/>
    <meta property="og:description" content="Le due compagnie prese di mira nello specifico: i fornitori di servizi di telecomunicazione americani non potranno usare le tecnologie cinesi sfruttando i finanziamenti dei fondi federali"/>
  </head>
  <body>
    <article>
      <h1>Huawei e ZTE: nuovo divieto in USA dalla Federal Trade Commission</h1>
      <address><time datetime="2019-11-23T07:21:01+00:00">23 Nov 2019, 07:21</time> by <a rel="author">Andrea Bai</a></address>
      <p>
        <b>Le due compagnie prese di mira nello specifico: i fornitori di servizi di telecomunicazione americani non potranno usare le tecnologie cinesi sfruttando i finanziamenti dei fondi federali</b>
      </p>
      <p>Nel corso della giornata di ieri la <b>Federal Communication Commission</b> statunitense ha <a href="https://www.fcc.gov/document/fcc-bars-subsidies-equipment-posing-national-security-threats">votato all'unanimità</a> per vietare agli operatori di servizi di telecomunicazione l'uso di tecnologia <b>Huawei e ZTE</b> all'interno di progetti finanziati dall'Universal Service Fund della FCC stessa.</p>
      <p>Prima una premessa: l'Universal Service Fund eroga circa 8,5 miliardi all'anno ed è sostenuto dai cittadini americani tramite le tasse sulle bollette telefoniche. All'interno dell'Universal Service Fund si trovano altre iniziative: il Connect America Fund, che finanzia i provider di servizi di connettività ad allestire l'accesso a banda larga nelle aree rurali del paese, il programma Lifeline, per sovvenzionare l'acquisto di telefoni e servizi a banda larga per i meno abbienti, il programma E-Rate per la connettività di istituti scolastici e biblioteche e infine un programma di accesso alla connettività per i fornitori di servizi sanitari in aree rurali.</p>
      <p>Il divieto interessa inizialmente i futuri progetti sostenuti da fondi USF e l'uso di fondi federali per mantenere le apparecchiature esistenti. Ma la FCC sta inoltre già muovendosi per portare avanti un altro piano che prevede lo smantellamento di apparati Huawei e ZTE dalle reti che già sono state costruite. L'ordine della FCC stabilisce un processo per l'identificazione di altre compagnie la cui tecnologia potrebbe essere soggetta allo stesso tipo di divieto.</p>
      <p>Huawei e ZTE sono i primi bersagli del divieto dal momento che, secondo le parole del <b>presidente della FCC Ajit Pai</b>, "hanno stretti legami con il governo comunista della Cina e con l'apparato militare". Sempre secondo il presidente della Commissione, "entrambe le compagnie sono soggette alle leggi cinesi che obbliga loro a collaborare con qualsiasi richiesta provenga dai servizi di intelligence del paese, e a mantenere segrete queste richieste". E ancora: "Queste compagnie sono state coinvolte in episodi di furto di proprietà intellettuale, abuso d'ufficio e corruzione".</p>
      <p>L'ordine emanato dalla Federal Communication Commission avrà validità immediata non appena sarà pubblicato nel Registro Federale. <b>Huawei ha già rilasciato una posizione ufficiale</b>, descrivendo il nuovo divieto come "illegale" dato che prende di mira due compagnie nello specifico e senza alcuna prova, basandosi su una comprensione erronea della legge Cinese.</p>
      <p>Un ordine che potrebbe avere ripercussioni significative sul territorio americano, mettendo in difficoltà i fornitori di servizi di piccole dimensioni che spesso si affidano a fornitori cinesi proprio per ragioni di contenimento dei costi. Il governo dovrebbe accollarsi l'onere dell'eventuale sostituzione degli apparati Huawei/ZTE con altri ottemperanti al nuovo ordine, ma per i piccoli provider potrebbe risultare difficile se non proibitivo sostenere i costi di aggiornamento futuri quando si renderà necessario un ammodernamento delle reti.</p>
    </article>
  </body>
</html>