<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200478/%D8%B3%D8%A7%D8%AE%D8%AA%D9%85%D8%A7%D9%86-%D9%86%D9%88%D8%A2%D9%88%D8%B1%DB%8C-%D8%A7%D8%B3%D8%AA%D8%A7%D9%86-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%A7%D9%81%D8%AA%D8%AA%D8%A7%D8%AD-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T07:06:52+00:00"/>
    <meta property="og:title" content="ساختمان نوآوری استان مازندران افتتاح می‌شود"/>
    <meta property="og:description" content="معاون علمی و فناوری رییس‌جمهور در سفر یک روزه خود به شهرهای استان مازندران ساختمان نوآوری پارک علم و فناوری استان مازندران را با هدف رونق زیست‌بوم کسب و کارهای فناور و دانش‌بنیان افتتاح می‌کند."/>
  </head>
  <body>
    <article>
      <h6 class="kicker">با حضور معاون علمی رییس‌جمهور؛</h6>
      <h1>ساختمان نوآوری استان مازندران افتتاح می‌شود</h1>
      <address><time datetime="2019-11-23T07:06:52+00:00">23 Nov 2019, 07:06</time> by <a rel="author">رقیه‌السادات حسینی</a></address>
      <p>معاون علمی و فناوری رییس‌جمهور در سفر یک روزه خود به شهرهای استان مازندران ساختمان نوآوری پارک علم و فناوری استان مازندران را با هدف رونق زیست‌بوم کسب و کارهای فناور و دانش‌بنیان افتتاح می‌کند.</p>
      <p><b>به گزارش ایسنا</b>، شهرهای استان مازندران صبح امروز میزبان سورنا ستاری معاون علمی و فناوری رییس‌جمهوری شد تا ضمن بازدید از مراکز نوآور و دانش‌بنیان و افتتاح مراکز نوآوری، این استان چند گام رو به جلو در رونق و گسترش زیست‌بوم اقتصاد دانش‌بنیان بردارد.</p>
      <p>شرکت دانش‌بنیان تولیدکننده تجهیزات صنعتی، نخستین میزبان معاون علمی و فناوری رییس‌جمهور است. ستاری همچنین از پروژه زباله‌سوز پلاسمایی و روند فعالیت این پروژه بازدید می‌کند.</p>
      <p>بازدید از مرکز رشد واحدهای فناور دانشگاه آزاد قائم‌شهر بخش دیگری از سفر یک‌روزه معاون علمی و فناوری رییس‌جمهوری به استان مازندران است.</p>
      <p>
        <b>دیدار با نماینده ولی فقیه و امام جمعه استان</b>
      </p>
      <p>در ادامه این سفر، معاون علمی و فناوری رییس‌جمهور با حجت‌الاسلام والمسلمین حاج شیخ محمد باقر لائینی نماینده ولی فقیه و امام جمعه استان دیدار و گفت‌وگو خواهد کرد.</p>
      <p>
        <b>افتتاح مرکز نوآوری استان</b>
      </p>
      <p>ستاری، با حضور در پارک علم و فناوری استان مازندران، ساختمان نوآوری این پارک را افتتاح می‌کند. همچنین با هدف گسترش تعامل و رونق کسب و کارهای نوپای این استان، «شبکه نوآوری و فناوری» کار خود را آغاز می‌کند.</p>
      <p>معاون علمی و فناوری رییس‌جمهور پس از بازدید از شتابدهنده نور به مرکز نوآوری دانشگاه پیام نور مازندران می‌رود و با فعالان فناور این مرکز به گفت‌وگو می‌نشیند. وی در ادامه این بازدیدها از سایت پارک علم و فناوری مازندران دیدن می‌کند و نوآوران مرکز رشد واحدهای فناور دانشگاه کشاورزی و منابع طبیعی، دستاوردهایشان را به ستاری ارائه می‌کنند.</p>
      <p>حضور در نشست رونق تولید و اقتصاد دانش‌بنیان با حضور احمد حسین‌زادگان استاندار و رؤسای دانشگاه‌ها بخش پایانی سفر یک روزه معاون علمی و فناوری رییس‌جمهور به استان مازندران است.</p>
    </article>
  </body>
</html>