<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/donald-tramp-shte-govori-s-bojko-borisov-za-energijnata-nezavisimost-i-korupcijata-v-balgarija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-23T07:43:00+00:00"/>
    <meta property="og:title" content="Доналд Тръмп ще говори с Бойко Борисов за енергийната независимост и корупцията в България"/>
    <meta property="og:description" content="Тръмп също така ще насърчи българския премиер да увеличи разходите за отбрана на страната"/>
  </head>
  <body>
    <article>
      <h1>Доналд Тръмп ще говори с Бойко Борисов за енергийната независимост и корупцията в България</h1>
      <h2>Тръмп също така ще насърчи българския премиер да увеличи разходите за отбрана на страната</h2>
      <address>
        <time datetime="2019-11-23T07:43:00+00:00">23 Nov 2019, 07:43</time>
      </address>
      <p>Американският президент Доналд Тръмп ще обсъди възможността за износ на втечнен газ за България, когато се срещне с лидера на страната следващата седмица, докато Вашингтон се стреми да намали енергийната доминация на Русия в Източна Европа, заяви високопоставен представител на Белия дом в конферентен разговор вчера, съобщава на страницата си Радио Свободна Европа/Радио Свобода.</p>
      <p>Тръмп също така ще насърчи българския премиер Бойко Борисов да увеличи разходите за отбрана на страната, когато двамата се срещнат на 25 ноември в Белия дом. Тръмп ще насърчи Борисов да постигне препоръчания от Алианса минимум разходи за отбрана от 2 процента от БВП. "България е член на НАТО от 15 години. Време е да покаже допълнителна мотивация, увеличавайки разходите си за отбрана и участвайки в различни мисии на НАТО", заяви американският представител.</p>
      <p>България неотдавна договори покупка на изтребители Ф-16. Представителят на Белия дом нарече сделката „съществен жалон" в модернизацията на отбраната на страната и „важен знак", че тя „приема сериозно" обещанието да увеличи разходите за отбрана.</p>
      <p>България, както и много от нейните източноевропейски съседи, внася по-голямата част от необходимия й петрол и газ от Русия, което според САЩ дава на Кремъл значително влияние над тези страни, отбелязва медията, като напомня, че САЩ преживяват безпрецедентен бум на производство на природен газ и американските енергийни компании търсят нови експортни пазари, включително в Европа и Азия.</p>
      <p>Българската енерегийна индустрия предлага „огромен инвестиционен потенциал за американските компании", подчерта представителят на Белия дом. "Ние със сигурност прояваваме интерес към възможностите за износ на втечнен природен газ за България и други страни в региона".</p>
      <p>Тръмп ще повдигне също темата за борбата с корупцията и защитата срещу „активността" на Русия, като например опитите да повлияе върху резултатите от избори, допълни той. Представителят на Белия дом не каза дали Тръмп ще повдигне и въпроса за свободата на пресата на срещата с Борисов, отбелязва Радио Свободна Европа/Радио Свобода. Бившият посланик на САЩ в България Джеймс Пардю заяви, че страната е „дълбоко засегната от широкоразпространена корупция" в публикация в изданието „Хил" от 22 ноември. В личното си мнение Пардю говори и за упадък на медийната свобода. По думите му резултатът от потискането на свободната преса в България е изкривил медийния сектор, ерозирал е общественото доверие в пресата и е произвел национална политическа среда без сериозна опозиция срещу настоящото правителство.</p>
      <p>Срещата на Тръмп с Борисов в Белия дом ще бъде поредната от срещите на американския президент с лидери от Централна и Източна Европа тази година. Преди това президентът се срещна с лидерите на Полша, Унгария, Румъния, Словакия, Австрия и Чехия, посочи представителят на американската администрация. Дневният ред на срещите беше фокусиран върху същите проблеми на енергетиката, сигурността и икономическия растеж, допълни той.</p>
      <p> </p>
      <p>По материали от БТА</p>
    </article>
  </body>
</html>