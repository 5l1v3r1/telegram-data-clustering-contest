<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200470/%D8%AA%D8%B9%D8%AF%D8%A7%D8%AF-%D8%A7%D9%81%D8%BA%D8%A7%D9%86-%D9%87%D8%A7-%D8%A8%D8%B1-%D8%A7%DB%8C%D8%B1%D8%A7%D9%86%DB%8C-%D9%87%D8%A7-%D8%AF%D8%B1-%D8%A8%D8%B1%D8%AE%DB%8C-%D9%85%D8%AD%D9%84%D8%A7%D8%AA-%D9%82%D8%B2%D9%88%DB%8C%D9%86-%D8%BA%D8%A7%D9%84%D8%A8-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T07:03:46+00:00"/>
    <meta property="og:title" content="تعداد افغان‌ها بر ایرانی‌ها در برخی محلات قزوین غالب است"/>
    <meta property="og:description" content="ایسنا/قزوین نایب‌رئیس شورای اسلامی شهر قزوین گفت: در برخی محلات شهر قزوین مانند مغلواک، پایین‌محله، دباغان تعداد افغان‌ها رو به افزایش است و غیر ایرانی‌ها غالب شدند که این امر نیازمند توجه مسئولین است."/>
  </head>
  <body>
    <article>
      <h6 class="kicker">نایب‌رئیس شورای شهر قزوین:</h6>
      <h1>تعداد افغان‌ها بر ایرانی‌ها در برخی محلات قزوین غالب است</h1>
      <address><time datetime="2019-11-23T07:03:46+00:00">23 Nov 2019, 07:03</time> by <a rel="author">آرزو یارکه سلخوری</a></address>
      <p>ایسنا/قزوین نایب‌رئیس شورای اسلامی شهر قزوین گفت: در برخی محلات شهر قزوین مانند مغلواک، پایین‌محله، دباغان تعداد افغان‌ها رو به افزایش است و غیر ایرانی‌ها غالب شدند که این امر نیازمند توجه مسئولین است.</p>
      <p>مهدی عبدالرزاقی - نایب‌رئیس شورای اسلامی شهر قزوین - در گفت‌وگو با ایسنا، با اشاره به حضور تبعه افغان در محلات با هویت شهر قزوین، تصریح کرد: حضور اتباع افغان در برخی از مناطق و نواحی منفصل شهری بیشتر از تعداد بومی‌های منطقه است برای مثال در خیرآباد تقریباً تعداد تبعه افغان با بومی‌های محل برابر شده است.</p>
      <p>وی افزود: حضور اتباع در محلات مختلف باعث می‌شود که فرهنگ، نگاه و تعاملات اجتماعی افراد محل تحت تأثیر قرار بگیرد، برخی از افراد توانایی این را ندارند که فرزندانشان را در مدارس قزوین ثبت‌نام کنند بنابراین در مدارسی ثبت‌نام می‌کنند که بیش از نیمی از جمعیت دانش آموزان را افراد غیر ایرانی تشکیل می‌دهند.</p>
      <p>نایب‌رئیس شورای اسلامی شهر قزوین خاطرنشان کرد: در برخی محلات شهر قزوین مانند مغلواک، پایین‌محله، دباغان نیز تعداد افغان‌ها رو به افزایش است و غیر ایرانی‌ها غالب شدند که این امر نیازمند توجه مسئولین است، خدمات ویژه‌ای باید به این محلات ارائه شود.</p>
      <p>وی تأکید کرد: مجموعه مدیریت استان باید در این حوزه ورود پیدا کنند؛ در این مورد احساس خطر می‌کنم که حضور گسترده تبعه افغان در محلات ما بر روی فرهنگ مردم اثر بگذارد، افغان‌ها ازنظر مذهب و فرهنگ با ما تفاوت دارند و ممکن است بر روی اهالی محل تأثیر بگذارند.</p>
      <p>عبدالرزاقی بیان کرد: مجموعه مدیریت شهری نیز با نوسازی بافت‌های فرسوده، بازآفرینی و ارائه پک‌های تشویقی و ایجاد انگیزه برای ساخت‌وساز باید مردم را به این سمت سوق دهد که افراد اصیل در محلات خود بمانند و محلات خود را ترک نکنند.</p>
      <p>وی افزود: اما وضعیت امروز نشان می‌دهد که اوضاع نامطلوب است، در محله هادی‌آباد برای پروانه نوسازی تقریباً همه‌چیز را رایگان کردیم اما استقبال نشد چراکه مردم توان نوسازی را نداشتند، در محلات پایین‌شهر نیز همین موضوع وجود دارد خانه‌های قدیمی که اسکلت ندارند با قدمت ۶۰ سال رهاشده‌اند.</p>
      <p>نایب‌رئیس شورای اسلامی شهر قزوین یادآور شد: خاک این محلات پنج تا ۱۰ متر دستی است، ترکیدگی در برخی از این لوله‌ها و انشعاب‌ها سبب نشست ساختمان می‌شود و مال و جان مردم درخطر است.</p>
      <p>وی تأکید کرد: در بافت‌های فرسوده وام و تسهیلات ارائه می‌شود، هزینه تراکم در عقب‌نشینی و ساخت‌وساز نیز کاهش پیداکرده است و بانک‌ها تسهیلات ارائه می‌دهند، بااین‌حال انگیزه برای ساخت‌وساز وجود ندارد و فضای ساخت‌وساز راکد است.</p>
      <p>عبدالرزاقی تأکید کرد:  معتقد هستم شهرداری در این امر باید ورود پیدا کند و پروانه و ساخت‌وساز بسته‌های تشویقی ارائه دهد، خدمات شهری و امکانات رفاهی در جنوب شهر کم است و ما نیز تلاش می‌کنیم پارک‌های جیبی محله محور تأسیس کنیم اما با کمبود زمین روبه‌رو هستیم چراکه در شمال شهر بعد از تفکیک فضایی برای فضای سبز، بهداشت و درمان در نظر گرفته می‌شود.</p>
      <p>وی خاطرنشان کرد: در جنوب شهر ساخت‌وسازها قدیمی است و ریزدانه پلاک قرار دارد بنابراین زمینی برای تأسیس فضای تفریحی و ورزشی وجود ندارد، اگر راه و شهرسازی در این محلات زمینی در اختیار ما قرار دهد آمادگی داریم که بر روی فضای سبز و ساخت‌وساز سالن ورزشی در این محلات سرمایه گذاری کنیم.</p>
      <p>انتهای پیام</p>
    </article>
  </body>
</html>