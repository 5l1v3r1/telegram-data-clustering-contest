<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-posel-pis-u-elzbieta-witek-popelnila-blad,nId,3350557"/>
    <meta property="og:site_name" content="RMF24"/>
    <meta property="article:published_time" content="2019-11-23T07:47:32+00:00"/>
    <meta property="og:title" content="Poseł PiS-u: Elżbieta Witek popełniła błąd"/>
    <meta property="og:description" content="Oczywiście, można powiedzieć, że to był błąd. Ale trzeba sobie uświadomić, że to była decyzja podejmowana w ułamkach sekund, bez możliwości konsultacji - powiedział w weekendowym &quot;Super Expressie&quot; poseł Kamil Bortniczuk z Porozumienia."/>
  </head>
  <body>
    <article>
      <h1>Poseł PiS-u: Elżbieta Witek popełniła błąd</h1>
      <address><time datetime="2019-11-23T07:47:32+00:00">23 Nov 2019, 07:47</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>Oczywiście, można powiedzieć, że to był błąd. Ale trzeba sobie uświadomić, że to była decyzja podejmowana w ułamkach sekund, bez możliwości konsultacji - powiedział w weekendowym "Super Expressie" poseł Kamil Bortniczuk z Porozumienia.</b>
      </p>
      <figure>
        <img src="https://i.iplsc.com/elzbieta-witek-w-czasie-posiedzenia-sejmu/0009EO1N5VW1DT1P-C123-F4.png"/>
        <figcaption>Elżbieta Witek w czasie posiedzenia Sejmu<cite>/Leszek Szymański /PAP</cite></figcaption>
      </figure>
      <p>Kamil Bortniczuk pytany, czy marszałek Sejmu Elżbieta Witek powinna podać się do dymisji po anulowaniu głosowania w sprawie wyboru członków KRS, ocenił, że nie jest to wystarczający powód, "szczególnie, że do końca nie wiemy, co się stało".</p>
      <p><i>Posłowie opozycji mówią o nas "oszuści" i próbują z tego robić wielką aferę, ale prawdą jest, że większość ma klub PiS. Więc wypaczeniem reguł demokracji byłoby, gdyby w wyniku technologicznej lub ludzkiej pomyłki wynik tego głosowania był przekłamany</i> - powiedział.</p>
      <p>Zaznaczył, że na początku tego głosowania kilkunastu posłów PO zgłaszało problemy techniczne.</p>
      <h3>"Gryzie mnie przestrzeń wizerunkowa"</h3>
      <p><i>Jedyna przestrzeń, w której mnie to gryzie, to ta wizerunkowa. Bo rzeczywiście dziś nasi przeciwnicy mogą przedstawiać to głosowanie jako związane z jakąś nieprawidłowością i niedemokratyczne. A prawda jest zupełnie inna</i> - powiedział.</p>
      <p>Dodał, że gdyby to on był marszałkiem, zarządziłby reasumpcję głosowania "ze względu na dbałość o wizerunek".</p>
      <p>Dopytywany, czy marszałek Witek popełniła błąd, ocenił: <i>Oczywiście, można powiedzieć, że to był błąd. Ale trzeba sobie uświadomić, że to była decyzja podejmowana w ułamkach sekund, bez możliwości konsultacji</i>.</p>
      <p><i>Wcześniej maszynka do głosowania nie działała posłowi Szczerbie, prezesowi Kaczyńskiemu, więc absolutnie jestem w stanie usprawiedliwić zachowanie pani marszałek Witek (...), myślę, że gdyby dziś ją pani zapytała, to odpowiedziałaby tak samo, że dla czystości sytuacji można było podać wyniki i zarządzić reasumpcję głosowania. Tylko co by to zmieniło?</i> - powiedział.</p>
      <p>
        <b>ZOBACZ: </b>
        <a href="https://www.rmf24.pl/fakty/polska/news-trzeba-anulowac-bo-przegramy-glosowanie-ws-krs-opozycja-nazy,nId,3348527">
          <b>
            <u>"Trzeba anulować, bo przegramy". Głosowanie ws. KRS opozycja nazywa "rażącym złamaniem prawa"</u>
          </b>
        </a>
      </p>
    </article>
  </body>
</html>