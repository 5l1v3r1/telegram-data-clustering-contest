<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/golf-sabbatini-klesol-po-2-kole-rsm-cl/431812-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T07:15:00+00:00"/>
    <meta property="og:title" content="Golfista Sabbatini klesol po 2. kole RSM Classic na 47. priečku"/>
    <meta property="og:description" content="V piatok zahral ihrisko na 70 úderov, čo je dva pod par. Pripísal si síce štyri birdie, ale aj dvakrát bogey a na 18. jamke zaznamenal double bogey."/>
  </head>
  <body>
    <article>
      <h1>Golfista Sabbatini klesol po 2. kole RSM Classic na 47. priečku</h1>
      <h2>V piatok zahral ihrisko na 70 úderov, čo je dva pod par. Pripísal si síce štyri birdie, ale aj dvakrát bogey a na 18. jamke zaznamenal double bogey.</h2>
      <address><time datetime="2019-11-23T07:15:00+00:00">23 Nov 2019, 07:15</time> by <a rel="author">TASR</a></address>
      <p>Sea Island 23. novembra (TASR) - Slovenský reprezentant v golfe Rory Sabbatini úspešne prešiel cutom na turnaji RSM Classic na Sea Islande v Georgii, ktorý je súčasťou prestížneho seriálu PGA Tour. Po 2. kole však klesol z piateho miesta až na priebežnú 47. priečku, na ktorej je spoločne s ďalšími 11 hráčmi. V piatok zahral ihrisko na 70 úderov, čo je dva pod par. Pripísal si síce štyri birdie, ale aj dvakrát bogey a na 18. jamke zaznamenal double bogey.</p>
      <p>Rodák z juhoafrického Durbanu, ktorý získal slovenské občianstvo vlani v decembri, má po dvoch kolách celkové skóre 137/-5 (67+70). Za novým lídrom, domácim Američanom Tylerom Duncanom (128/-14) zaostával o deväť úderov. Na priebežnom druhom mieste figurovali Kolumbijčan Sebastian Muňoz, Austrálčan Rhein Gibson a D.J. Trahan z USA, ktorí mali zhodnú bilanciu 130/-12. Cutom prešlo 76 golfistov.</p>
    </article>
  </body>
</html>