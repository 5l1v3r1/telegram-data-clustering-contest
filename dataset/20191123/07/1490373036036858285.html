<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/prehled-tisku-cina-policiste-cesty-labska-bouda-bufet-cssd-sponzori_1911230705_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T07:05:00+00:00"/>
    <meta property="og:title" content="Přehled tisku: cesty českých policistů do Číny, uzavřená Labská bouda nebo úbytek sponzorů ČSSD"/>
    <meta property="og:description" content="Někteří vysoce postavení čeští policisté jezdí na služební cesty do Číny, cesty občas dokonce plně hradila čínská strana. Víc čtěte v sobotním tisku Radiožurnálu."/>
  </head>
  <body>
    <article>
      <h1>Přehled tisku: cesty českých policistů do Číny, uzavřená Labská bouda nebo úbytek sponzorů ČSSD</h1>
      <address><time datetime="2019-11-23T07:05:00+00:00">23 Nov 2019, 07:05</time> by <a rel="author">Monika Vosáhlová</a></address>
      <p>
        <b>Někteří vysoce postavení čeští policisté jezdí na služební cesty do Číny, někdy cesty dokonce plně hradila čínská strana. Informaci přinesla Mf Dnes. Před takovouto formou návštěv přitom varuje Bezpečnostní informační služba. Deník Právo píše o úbytku sponzorů ČSSD, kvůli kterému bude muset strana podle svého vedení šetřit. Více si přečtěte v přehledu tisku Radiožurnálu.</b>
      </p>
      <h3>Mf Dnes</h3>
      <p>Někteří vysoce postavení čeští policisté vyrážejí na služební cesty do Číny. Jejich výpravy zdůvodňované výměnou zkušeností zmapovala <a href="https://www.mfdnes.cz/">Mf Dnes</a>. Některé z nich čínská strana dokonce celé platila. Před takovou formou návštěv přitom varuje Bezpečnostní informační služba - Peking podle ní může touto formou lákat potenciální agenty. </p>
      <related>
        <h4>Číst článek</h4>
        <a href="https://www.irozhlas.cz/zpravy-domov/univerzita-karlova-tomas-zima-cina-milos-balaban-denik-n-bis-cesko-cinske_1911220759_gak"/>
      </related>
      <p>Současný policejní prezident Jan Švejdar se do kritiky cest z období svého předchůdce nechtěl pouštět, mluvčí prezidia Kateřina Rendlová přitom přiznala, že praxe se od té doby nezměnila.</p>
      <p>Do Číny na jaře 2015 vyrazil třeba současný šéf moravskoslezské policie Tomáš Kužel. Náplní jeho týdenního pobytu byla podle oficiálního vysvětlení „výměna zkušeností se zajišťováním velkých bezpečnostních opatření ze strany čínských představitelů“. O náklady na jeho cestu se přitom podle deníku podělila česká a čínská strana.</p>
      <h3>Deník</h3>
      <p>Labská bouda nad Špindlerovým Mlýnem v Krkonoších je až do konce dubna příštího roku uzavřená. <a href="https://www.denik.cz/">Regionální deník</a> informuje, že v provozu nebude ani bufet.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/zmena-2020-jihoceska-cssd-zimola-hamacek_1911141401_elev"/>
      </related>
      <p>Labská bouda nefungovala kvůli nedostatku personálu a opravám už minulý rok. Překvapilo to některé turisty a lyžaře - někteří skončili podchlazení a zasahovat musela i horská služba.</p>
      <h3>Právo  </h3>
      <p>ČSSD ztrácí sponzory. Informuje o tom <a href="https://www.pravo.cz/">deník Právo</a> s tím, že letos dostali sociální demokraté na transparentní účet jeden a půl milionu. Většina peněz navíc byla od vlastních členů. Loni to přitom bylo skoro desetkrát víc, zhruba 11 a půl milionu. Podle vedení strany tak budou muset v sociální demokracii příští rok šetřit.</p>
      <p>Podle místopředsedy ČSSD Michala Šmardy se úspory dotknou i kampaně pro senátní a krajské volby.  Rozpočet ale strana zatím neschválila. Sociální demokracie se snažila získat peníze i jinde - chtěla třeba pronajmout část Lidového domu v centru Prahy. Za celý rok se jí ale nepodařilo najít zájemce. Strana by si přitom mohla podle výše nájmů v této lokalitě měsíčně přijít na desítky až stovky tisíc korun.</p>
      <related>
        <h4>Související články</h4>
        <a href="https://www.irozhlas.cz/zpravy-domov/univerzita-karlova-fsv-uk-sbp-ips-cina-milos-balaban-financovani-konference_1911051957_nkr"/>
        <a href="https://www.irozhlas.cz/zpravy-domov/kamery-sledovani-praha-policie-zlocin-soukromi_1911200600_cib"/>
        <a href="https://www.irozhlas.cz/zpravy-domov/ceska-posta-dozorci-rada-pavel-jaros-trafiky-pirati-jan-hamacek_1911090600_kno"/>
      </related>
    </article>
  </body>
</html>