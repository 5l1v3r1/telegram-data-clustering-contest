<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/777286/chroniko-tou-one-channel-sto-renti-chorafi-pou-egine-gipedo-prodiagrafon-fifa-vid/"/>
    <meta property="og:site_name" content="to10.gr"/>
    <meta property="article:published_time" content="2019-11-23T07:33:49+00:00"/>
    <meta property="og:title" content="Χρονικό του One Channel στο Ρέντη: Το «χωράφι» που έγινε γήπεδο προδιαγραφών FIFA (vid)"/>
    <meta property="og:description" content="Οι αλλαγές και τα βελτιωτικά έργα στις εγκαταστάσεις του Ολυμπιακού στου Ρέντη, που έγιναν από τη διοίκηση Μαρινάκη και η επιθετική ενέργεια Κόκκαλη, ΙΝΤΡΑΚΑΤ."/>
  </head>
  <body>
    <article>
      <h1>Χρονικό του One Channel στο Ρέντη: Το «χωράφι» που έγινε γήπεδο προδιαγραφών FIFA (vid)</h1>
      <h2>Οι αλλαγές και τα βελτιωτικά έργα στις εγκαταστάσεις του Ολυμπιακού στου Ρέντη, που έγιναν από τη διοίκηση Μαρινάκη και η επιθετική ενέργεια Κόκκαλη, ΙΝΤΡΑΚΑΤ.</h2>
      <address><time datetime="2019-11-23T07:33:49+00:00">23 Nov 2019, 07:33</time> by <a rel="author">to10.gr</a></address>
      <p>Το προπονητικό κέντρο του Ολυμπιακού στο Ρέντη, κατέχει μια έκταση περίπου 100 στρεμμάτων. Από το 2010, όταν ανέλαβε τη διοίκηση του συλλόγου ο Βαγγέλης Μαρινάκης, οι εγκαταστάσεις αναβαθμίστηκαν, και σχεδόν διπλασιάστηκαν, έγιναν πολλές νέες κατασκευές, ανακατασκευές και ανακαινίσεις.</p>
      <p>Σήμερα απασχολούνται περισσότερα από 130 άτομα και φιλοξενούνται 50 παιδιά από όλη την Ελλάδα.</p>
      <p>
        <a href="https://www.to10.gr/anonymous/776889/o-achilleas-milai-gia-stimena-ke-panionios-ntinamo-estile-16-chronia-fylaki-ton-sapina-vids/">
          <i>Ο Μπέος μιλάει για στημένα και το Πανιώνιος – Ντιναμό έστειλε 16 χρόνια φυλακή τον Σάπινα</i>
        </a>
      </p>
      <p>Τα τελευταία 9,5 χρόνια έχουν δαπανηθεί σχεδόν 50.000.000 € σε κατασκευές, επισκευές και συντηρήσεις, με επίκεντρο πάντα την ακαδημία. Την καρδιά του ποδοσφαιρικού Ολυμπιακού.</p>
      <p>Η πρόσφατη ρητή απαίτηση της Εταιρείας ΙΝΤΡΑΚΑΤ, συμφερόντων Σωκράτη Κόκκαλη, για άμεση παραχώρηση έκτασης 12 στρεμμάτων, που μισθώνει η Θρύλος ΑΕ από το 2014 και στην οποία έχει δημιουργήσει υπερσύγχρονο γήπεδο για τους νεαρούς ποδοσφαιριστές της, αποτελεί ένα αναπάντεχο πλήγμα στην Ακαδημία. Αλλά και μια εξωτερίκευση της επιθετικής πολιτικής του Σωκράτη Κόκκαλη απέναντι στον Ολυμπιακό.</p>
      <p>Το οικόπεδο που ζητάει πίσω η ΙΝΤΡΑΚΑΤ ήταν ιδιοκτησία της Θρύλος ΑΕ –δηλαδή του Ολυμπιακού- έως το 2005, αλλά την ίδια χρονιά μεταβιβάστηκε στην ΙΝΤΡΑΚΑΤ του Κόκκαλη!</p>
      <p>Παρέμεινε παντελώς αναξιοποίητο για 10 χρόνια. Εγινε χωράφι, γεμάτο σκουπίδια, μπάζα, αγριόχορτα.</p>
      <figure>
        <iframe src="https://www.youtube.com/embed/xLgGKxmmEww" width="640" height="360" data-service="Youtube" scrolling="no"/>
      </figure>
      <p>Την 1η Φεβρουαρίου 2014 η ΘΡΥΛΟΣ Α.Ε. μισθώνει το οικόπεδο έναντι 45.000 ευρώ τον χρόνο. Εκτοτε έως και σήμερα, η εταιρεία ΙΝΤΡΑΚΑΤ έχει λάβει συνολικά 216.000 ευρώ και δεν της οφείλεται κανένα ποσό, όπως επιβεβαίωσε ο κ. Γιάννης Βρέντζος στη σχετική επιστολή του.</p>
      <p>Την τελευταία 5ετία η διοίκηση Μαρινάκη επένδυσε πάνω από 850.000 ευρώ στο εν λόγω οικόπεδο και το μετέτρεψε σε ένα υπερσύγχρονο ποδοσφαιρικό γήπεδο, με ειδικό χλοοτάπητα, αποδυτήρια και προβολείς. Ένα γήπεδο πιστοποιημένο από τη FIFA, ώστε να μπορούν να φιλοξενηθούν ακόμη και διεθνείς αναμετρήσεις ακαδημιών.</p>
      <p>Η ΠΑΕ Ολυμπιακός και προσωπικά ο Βαγγέλης Μαρινάκης έχουν ήδη ενημερώσει πως έγιναν οι σχετικές κινήσεις και τα τμήματα υποδομής του συλλόγου, που ξεσπιτώνονται από τις ενέργειες Κόκκαλη και ΙΝΤΡΑΚΑΤ, θα αποκτήσουν νέο, ακόμη πιο σύγχρονο και λειτουργικό χώρο, πλησίον των εγκαταστάσεων του Ρέντη.</p>
      <p>Θυμίζουμε, ότι ο Βαγγέλης Μαρινάκης έχει μεταβιβάσει το προπονητικό κέντρο του Ολυμπιακού, δωρεάν, και πλέον ανήκει για πάντα στην ΠΑΕ Ολυμπιακός. Και όχι σε εταιρεία συμφερόντων του μεγαλομετόχου, όπως επί ημερών Κόκκαλη.</p>
      <p>
        <b>
          <a href="https://www.to10.gr/podosfero/superleague/777286/chroniko-tou-one-channel-sto-renti-chorafi-pou-egine-gipedo-prodiagrafon-fifa-vid/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>