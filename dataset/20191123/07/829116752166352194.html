<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191123-nott-a-babavaro-tamogatas-iranti-erdeklodes-a-duna-house-adatai-szerint.html"/>
    <meta property="og:site_name" content="Origo"/>
    <meta property="article:published_time" content="2019-11-23T07:30:00+00:00"/>
    <meta property="og:title" content="Egyre nagyobb az érdeklődés a babaváró támogatás iránt"/>
    <meta property="og:description" content="Az őszi ingatlanpiacon egyértelműen érezhető a támogatás hatása."/>
  </head>
  <body>
    <article>
      <h1>Egyre nagyobb az érdeklődés a babaváró támogatás iránt</h1>
      <address><time datetime="2019-11-23T07:30:00+00:00">23 Nov 2019, 07:30</time> by <a rel="author">MTI</a></address>
      <p>
        <b>Az elmúlt hónapokban nőtt a babaváró támogatás iránti érdeklődés a Duna House adatai szerint, a cég hitelcentruma által közvetített babaváró támogatások döntő többségét továbbra is ingatlanvásárlásra költik a fiatal családok.</b>
      </p>
      <p>A támogatást kérvényezők 42,1 százaléka nyilatkozott úgy, hogy jövőbeli ingatlancéljaira szeretné igényelni a babavárót, míg további 15,7 százalék a már meglévő lakását, házát újítaná vagy korszerűsítené az összegből.</p>
      <blockquote>Az őszi ingatlanpiacon egyértelműen érezhető a babavárós vevők megjelenése, akik nagyon sok esetben önerőként vagy a hiteles rész kiegészítéseként használják fel a támogatást</blockquote>
      <p>- közölte társaság.</p>
      <figure>
        <img src="https://cdn.nwmgroups.hu/s/img/i/1909/20190911a-home-staging-az-ingatlan.jpg?w=644&amp;h=429"/>
        <figcaption>Illusztráció<cite>Forrás: Shutterstock</cite></figcaption>
      </figure>
      <p>A több mint 1000 fős mintán végzett vizsgálat alapján a válaszadók 9,2 százaléka a banki hitelét szeretné teljes mértékben kiváltani, <br/><mark>ami a részleges előtörlesztőkkel (3,5 százalék) együtt meghaladja a 10 százalékot.</mark></p>
      <p>Állampapírt a babavárók 5,3 százaléka tervezett vásárolni a kapott összegből, ami csökkenést mutat.<br/>A felmérésben résztvevők kisebb része a gyermekük részére előtakarékosság céljából igényli a támogatást, valamint autót is csak néhányan terveznek vásárolni a megítélt összegből.</p>
    </article>
  </body>
</html>