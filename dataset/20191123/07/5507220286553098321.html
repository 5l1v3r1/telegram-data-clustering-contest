<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188247/"/>
    <meta property="og:site_name" content="Janam TV"/>
    <meta property="article:published_time" content="2019-11-23T07:54:43+00:00"/>
    <meta property="og:title" content="ഭൂരിപക്ഷം 30-നുള്ളില്‍ തെളിയിക്കണം; 170 എംഎല്‍എമാരുടെ പിന്തുണയുണ്ടെന്ന് ബിജെപി"/>
    <meta property="og:description" content="മുംബൈ: എന്‍സിപി പിന്തുണയോടെ അധികാരത്തിലേറിയ ഫഡ്‌നാവിസ് സര്‍ക്കാര്‍ ഈ മാസം 30-നുള്ളില്‍ ഭൂരിപക്ഷം തെളിയിക്കണമെന്ന് ഗവര്‍ണര്‍. 170 എംഎല്‍എമാരുടെ"/>
  </head>
  <body>
    <article>
      <h1>ഭൂരിപക്ഷം 30-നുള്ളില്‍ തെളിയിക്കണം; 170 എംഎല്‍എമാരുടെ പിന്തുണയുണ്ടെന്ന് ബിജെപി</h1>
      <address><time datetime="2019-11-23T07:54:43+00:00">23 Nov 2019, 07:54</time> by <a rel="author">Janam TV Web Desk</a></address>
      <p>മുംബൈ: എന്‍സിപി പിന്തുണയോടെ അധികാരത്തിലേറിയ ഫഡ്‌നാവിസ് സര്‍ക്കാര്‍ ഈ മാസം 30-നുള്ളില്‍ ഭൂരിപക്ഷം തെളിയിക്കണമെന്ന് ഗവര്‍ണര്‍. 170 എംഎല്‍എമാരുടെ പിന്തുണയുണ്ടെന്ന് ബിജെപി അറിയിച്ചു. ബിജെപി സര്‍ക്കാരിന് പിന്തുണ അറിയിച്ചുകൊണ്ടുള്ള 54 എംഎല്‍എമാര്‍ ഒപ്പിട്ട കത്ത് അജിത് പവാര്‍ ഗവര്‍ണര്‍ക്ക് കൈമാറിതായും സൂചനയുണ്ട്.</p>
      <p>തെരഞ്ഞെടുപ്പില്‍ ബിജെപിക്ക് 105, ശിവസേനയ്ക്ക് 56, കോണ്‍ഗ്രസ് 44, എന്‍സിപി 54 , മറ്റുള്ളവര്‍ 29 എന്നിങ്ങനെയാണ് സീറ്റുകള്‍ ലഭിച്ചത്. 105 അംഗങ്ങളുള്ള ബി.ജെ.പിക്ക് അജിത് പവാറിനൊപ്പമുള്ള 22 എം.എല്‍.എമാരുടെ പിന്തുണ കൂടി ലഭിച്ചാല്‍ അംഗബലം 127 ആകും.18 എം.എല്‍.എമാരുടെ പിന്തുണ കൂടി ലഭിച്ചാലേ കേവലഭൂരിപക്ഷമായ 145-ല്‍ എത്തുകയുള്ളു. ചില സ്വതന്ത്ര എംഎല്‍എമാരുമായും ബിജെപി ചര്‍ച്ചകള്‍ നടത്തിയിട്ടുണ്ടെന്നാണ് വിവരം.എന്നാല്‍ 170 സീറ്റുകള്‍ ലഭിച്ചുണ്ടെന്നാണ് ബിജെപിയുടെ അവകാശ വാദം.</p>
      <p>അതേസമയം കോണ്‍ഗ്രസിനേയും ശിവസേനയേയും ഞെട്ടിച്ച രാഷ്ട്രീയ നീക്കത്തെ അവലോകനം ചെയ്യാന്‍ നേതാക്കള്‍ യോഗം ചേര്‍ന്നു. കോണ്‍ഗ്രസ്-ശിവസേന-എന്‍സിപി എന്നിവര്‍ ചേര്‍ന്ന് സുപ്രീം കോടതിയെ സമീപിക്കുമെന്നും സൂചനയുണ്ട്. വൈകീട്ട് 4.30ന് തന്നെ പിന്തുണയ്ക്കുന്ന എംഎല്‍എമാര്‍ക്കൊപ്പം വാര്‍ത്താ സമ്മേളനം നടത്തുമെന്ന് ശരദ് പവാര്‍ അറിയിച്ചു.</p>
    </article>
  </body>
</html>