<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pathivu.com/2019/11/FR-pettion.html"/>
    <meta property="og:site_name" content="பதிவு! தமிழரின் பூர்வீகம்"/>
    <meta property="article:published_time" content="2019-11-23T07:25:00+00:00"/>
    <meta property="og:title" content="இலங்கை அரசுக்கு எதிராக அமெரிக்கர் மனு"/>
    <meta property="og:description" content="இலங்கை அரசாங்கத்திடம் நட்ட ஈடு கோரி அமெரிக்க வைத்தியர் ஒருவர் உயர் நீதிமன்றத்தில் அடிப்படை உரிமை மீறல் மனு ஒன்றினை தாக்கல் செய்துள்ளார். ..."/>
  </head>
  <body>
    <article>
      <h1>இலங்கை அரசுக்கு எதிராக அமெரிக்கர் மனு</h1>
      <address><time datetime="2019-11-23T07:25:00+00:00">23 Nov 2019, 07:25</time> by <a rel="author">யாழவன்</a></address>
      <figure>
        <img src="https://1.bp.blogspot.com/-4oRCEzQYFz8/XdjezooC1dI/AAAAAAAAEAY/bQsI1Peoj94COjAB7m89qPIXoMPrC1CDwCNcBGAsYHQ/s1600/%25E0%25AE%2589%25E0%25AE%25AF%25E0%25AE%25B0%25E0%25AF%258D-%25E0%25AE%25A8%25E0%25AF%2580%25E0%25AE%25A4%25E0%25AE%25BF%25E0%25AE%25AE%25E0%25AE%25A9%25E0%25AF%258D%25E0%25AE%25B1%25E0%25AE%25A4%25E0%25AF%258D%25E0%25AE%25A4%25E0%25AE%25BF%25E0%25AE%25B2%25E0%25AF%258D-%25E0%25AE%2585%25E0%25AE%259F%25E0%25AE%25BF%25E0%25AE%25AA%25E0%25AF%258D%25E0%25AE%25AA%25E0%25AE%259F%25E0%25AF%2588-%25E0%25AE%2589%25E0%25AE%25B0%25E0%25AE%25BF%25E0%25AE%25AE%25E0%25AF%2588-%25E0%25AE%25AE%25E0%25AF%2580%25E0%25AE%25B1%25E0%25AE%25B2%25E0%25AF%258D-%25E0%25AE%25AE%25E0%25AE%25A9%25E0%25AF%2581.jpg"/>
      </figure>
      <p>இலங்கை அரசாங்கத்திடம் நட்ட ஈடு கோரி அமெரிக்க வைத்தியர் ஒருவர் உயர் நீதிமன்றத்தில் அடிப்படை உரிமை மீறல் மனு ஒன்றினை தாக்கல் செய்துள்ளார்.</p>
      <p>ஈஸ்டர் தாக்குதலில் தனது 12 வயது மகள் உயிரிழந்தமைக்கு நட்ட ஈடு வழங்குமாறு கோரியே இந்த மனு தாக்கல் செய்யப்பட்டுள்ளது.</p>
      <p>எலெக்சாண்டர் ஏலோ என்ற அமெரிக்க வைத்தியரினாலேயே இவ்வாறு மனு தாக்கல் செய்யப்பட்டுள்ளது.</p>
      <p>இந்த மனுவில் பிரதிவாதிகளாக சட்டமா அதிபர், கட்டாய விடுமுறை வழங்கப்பட்டுள்ள பொலிஸ்மா அதிபர் பூஜித் ஜயசுந்தர மற்றும் முன்னாள் பாதுகாப்புச் செயலாளர் ஹேமசிறி பெர்னாண்டோ உள்ளிட்ட மேலும் இருவரின் பெயர்கள் குறிப்பிடப்பட்டுள்ளன.</p>
      <p>ஈஸ்டர் தாக்குதலின் போது கொழும்பிலுள்ள ஹோட்டல் ஒன்றை இலக்கு வைத்து நடத்தப்பட்ட தாக்குதலில் தனது 12 வயதான மகள் உயிரிழந்ததாக மனுதாரர் தெரிவித்துள்ளார்.</p>
      <p>குண்டு தாக்குதல் நடத்தப்படும் என புலனாய்வு தகவல் கிடைத்திருந்தும் அதனை தடுப்பதற்கு அரசாங்கம் நடவடிக்கை எடுக்காமையால் பாரிய அனர்தத்தை எதிர்நோக்க நேரிட்டதாக மனுதாரர் குறிப்பிட்டுள்ளார்.</p>
      <p>இதனால் தனது அடிப்படை உரிமை மீறப்பட்டதாகவும், தனக்கு உரிய நட்டஈட்டை வழங்குமாறு அரசாங்கத்திற்கு உத்தரவிடுமாறும் மனுதாரர் உயர் நீதிமன்றத்தை கோரியுள்ளார்.</p>
      <p>கடந்த ஏப்ரல் மாதம் 21ஆம் திகதி நாட்டின் பல்வேறு பகுதிகளிலும் மேற்கொள்ளப்பட்ட மிலேச்சத்தனமான தாக்குதலின் போது 250 இற்கும் அதிகமான அப்பாவி பொதுமக்கள் உயிரிழந்திருந்ததுடன், 300 இற்கும் மேற்பட்டவர்கள் காயமடைந்திருந்தனர் என்பது குறிப்பிடத்தக்கது.</p>
    </article>
  </body>
</html>