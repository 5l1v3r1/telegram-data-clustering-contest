<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191123_Tobb_tizezer_forint_ingyen_penzt_hagy_veszni_sok_kisgyerekes_szulo"/>
    <meta property="og:site_name" content="HVG.hu"/>
    <meta property="article:published_time" content="2019-11-23T07:47:00+00:00"/>
    <meta property="og:title" content="Több tízezer forint ingyen pénzt hagy veszni sok kisgyerekes szülő"/>
    <meta property="og:description" content="Kockázatmentesen lehet jóval több pénzt adni a gyerek 18 éves korában, mint ha megvárnák, hogy az életkezdési támogatás csak az infláció szintjén kamatozzon."/>
  </head>
  <body>
    <article>
      <h1>Több tízezer forint ingyen pénzt hagy veszni sok kisgyerekes szülő</h1>
      <address><time datetime="2019-11-23T07:47:00+00:00">23 Nov 2019, 07:47</time> by <a rel="author">hvg.hu</a></address>
      <p>
        <b>Kockázatmentesen lehet jóval több pénzt adni a gyerek 18 éves korában, mint ha megvárnák, hogy az életkezdési támogatás csak az infláció szintjén kamatozzon.</b>
      </p>
      <p>Nem csak a babát váró házaspárok kaphatnak megfelelő előkészülettel szinte ingyen pénzt, hanem minden olyan család, ahol 2006-ban vagy később született gyerek – erről mutatott be az <a href="https://alapblog.hu/on-felvenne-40-000-forintot-a-pocsolyabol-sok-kisgyermekes-szulo-ma-otthagyja-es-on/">Alapblog</a> technikát.</p>
      <p>A konstrukció a Babakötvény, életkezdési támogatással kombinálva. A kockázatmentes nyereség minimum 30 ezer forint gyerekenként, ráadásul megtakarítási formának sem rossz ez.</p>
      <p>Minden 2005. december 31. után született magyar gyerek után a magyar állam megnyit egy letéti számlát, ezen a születéskor jóváír 42 500 forint életkezdési támogatást. A számlán ez az összeg minden évben az infláció szintjével megegyező mértékben kamatozik.</p>
      <p>Az állam lehetőséget ad arra, hogy az életkezdési támogatást átvezessék a gyerek Start számlájára és ezáltal ott automatikusan Babakötvénybe fektessék. Ezzel egy inflációval kamatozó eszközt egycsapásra az infláció fölött 3 százalékkal kamatozó eszközre cserélik.</p>
      <p>Ha ma születik egy gyerek, ő kap 42 500 forintot. Tegyük fel, hogy 18 éves koráig az éves átlagos infláció 2 százalék lesz. Ha marad a pénze az életkezdési támogatáshoz rendelt számláján, akkor 18 éves korára 60 700 forintja lesz. Ha már születésekor nyitnak neki egy start számlát és átvezettetik oda az életkezdési támogatását, akkor éves 2% + 3% = 5% kamatot fog kapni amíg 18 éves nem lesz. Ezáltal akkorra 102 281 forintja lesz.</p>
      <p>Az már egy külön plusz, hogy a start számlára egyébként be is lehet fizetni és minden éves befizetést a befizetés 10 százalékával (de maximum 6000 forinttal) megtoldja az Állam. Vagyis éves legfeljebb 60 000 forint befizetésig jár támogatás.</p>
      <p>Nyilván ugyanez a lehetőség idősebb gyerekekre is él. A 2005 december 31. után születettekre ugyanezek a szabályok érvényesek csak kevesebb évük van hátra 18 éves korukig.</p>
    </article>
  </body>
</html>