<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/sint-na-ktsi-vaptsarov-sbdva-mechti-v-kholivud-407400.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T07:11:34+00:00"/>
    <meta property="og:title" content="Синът на Къци Вапцаров сбъдва мечти в Холивуд"/>
    <meta property="og:description" content="Композира музика и саундтракове за награждавани филми"/>
  </head>
  <body>
    <article>
      <h1>Синът на Къци Вапцаров сбъдва мечти в Холивуд</h1>
      <address><time datetime="2019-11-23T07:11:34+00:00">23 Nov 2019, 07:11</time> by <a rel="author">сс</a></address>
      <p>Най-големият син на Къци Вапцаров – Асен, смело си проправя път в Холивуд. Неговата стихия обаче е не актьорската игра, а музиката, пише bg-voice.com.</p>
      <p>Асен е най-големият от тримата синове на продуцента и тв водещ Къци Вапцаров Подкрепата, която получава от родителите си, е от голямо значение за младия творец.</p>
      <p>„Баща ми е изключителен професионалист, до ден днешен ми помага. Като продуцент пише често сценарии и понякога и на мен ми дава идеи. Най-ценните уроци от баща ми обаче са винаги да държа на идеята си и никога да не правя компромиси с нищо. Много искам да приличам на него, особено по някои неща. Татко никога не се предава, винаги е силно позитивен”, разказва младият композитор.</p>
      <p>Музиката е моят живот, това искам да правя занапред”, обяснява младият композитор. За Асен любовта към музиката идва още в ранното му детство, когато майка му често му е пеела, а баща му е свирил любителски на китара.</p>
      <p>“Започнах да се уча да свиря на китара при Цветан Недялков, когато бях на 14 г. Той ми показа азбуката на музиката”, каза Асен. Струнният инструмент обаче попада в детските му ръце още на прощъпалника и до ден днешен е навсякъде с него.</p>
      <p>В тийнейджърските години се запалва по фламенкото от дискове на Ал Ди Меола и Пако де Лусия, но свири и в метъл банда заедно със съученици. Имат авторски песни и дори печелят конкурс за най-добра младежка група, а сред оценяващите е Звезди от “Ахат”.</p>
      <p>След като завършва Американския колеж в София, с китара в ръка и нови мелодии в главата, Асен заминава в Бостън, където започва да учи композиране в музикалния колеж “Бъркли”. “Кандидатствах и в още няколко университета в Щатите, но от “Бъркли” ми дадоха стипендия за писане на музика. А колежът е от най-добрите. Там са се учили композитори като Пат Матини, Стив Вай и Хауърд Шор, който е писал музиката за “Властелинът на пръстените”. Понякога много от големите имена в музиката преподават в университета като гост-лектори”, разказва Асен.</p>
      <p>След като завършва, се мести в Меката на киното – Лос Анджелис. Там Асен започва двумесечен стаж при най-търсения композитор в Холивуд – Ханс Цимер. „За да станеш част от стажантите на написалия музиката за блокбастъри като “Гладиатор”, “Генезис” и “Интерстелар”, е нужно да се бориш с много кандидати.</p>
      <p>Чрез приятел получих имейла на един от координаторите на студиото на Ханс Цимер. Там винаги има по 100-ина желаещи, от тях след интервю избират 20 души, разказва Асен.</p>
      <p> „Изцяло съм се фокусирал върху правенето на филмова музика, но вече имам и над 20 музикални проекта които освен киноленти, включват и реклами и тв сериали”, обяснява Асен.</p>
      <p>Сред успехите в своята кариера, Асен Вапцаров успява да композира и продуцира оригинална музика и саундтракове за многобройни награждавани филми, телевизия, рекламни кампании и театър. Съвсем наскоро той композира музика в рондо форма към спектакъла „Лъвът през зимата“, създаден от Александър Морфов.</p>
    </article>
  </body>
</html>