<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/oi-poluteknes-oikogeneies-antidoto-sto-dimografiko-problima-31264.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T07:27:00+00:00"/>
    <meta property="og:title" content="Οι πολύτεκνες οικογένειες «αντίδοτο» στο δημογραφικό πρόβλημα"/>
  </head>
  <body>
    <article>
      <h1>Οι πολύτεκνες οικογένειες «αντίδοτο» στο δημογραφικό πρόβλημα</h1>
      <address>
        <time datetime="2019-11-23T07:27:00+00:00">23 Nov 2019, 07:27</time>
      </address>
      <slideshow>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%281%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%282%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%283%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%284%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%285%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%286%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%287%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%288%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%289%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%2810%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%2811%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/23-11/giorti%20polyteknwn%20%2812%29.jpg"/>
        </figure>
      </slideshow>
      <p>Με την παρουσία πολύτεκνων οικογενειών, πολλών μικρών παιδιών, αρχών και φορέων του τόπου μας, πραγματοποιήθηκε η ετήσια γιορτή της Πολύτεκνης Οικογένειας, τιμήν των Αγίων Τερεντίου και Νεονίλλης και των επτά τέκνων τους, το Σαββατοκύριακο 16 &amp; 17 Νοεμβρίου 2019. </p>
      <p>Τα μέλη και οι φίλοι του συλλόγου Πολυτέκνων Νομού Ρεθύμνης τίμησαν με την παρουσία τους την ετήσια εκδήλωση με θέμα <b>«Ο ΘΕΣΜΟΣ ΤΗΣ ΟΙΚΟΓΕΝΕΙΑΣ ΚΑΙ Η ΣΗΜΑΣΙΑ ΤΗΣ – ΑΝΤΙΜΕΤΩΠΙΣΗ ΔΗΜΟΓΡΑΦΙΚΟΥ ΠΡΟΒΛΗΜΑΤΟΣ».</b></p>
      <p>Η εκδήλωση πραγματοποιήθηκε το Σάββατο 16 Νοεμβρίου, στις 19.00 το απόγευμα, στην αίθουσα του Εργατικού Κέντρου Ρεθύμνου, υπό την παρουσία αρχών και φορέων του τόπου μας.</p>
      <p>Στην εκδήλωση βραβεύτηκαν οι νέες πολύτεκνες οικογένειες – μέλη του Συλλόγου, που απέκτησαν την πολυτεκνική ιδιότητα εντός του έτους 2019. Επίσης, βραβεύτηκαν δυο υπερπολύτεκνες οικογένειες, που αριθμούν έντεκα και οκτώ παιδιά αντίστοιχα.</p>
      <p>Τις απονομές των αναμνηστικών έκαναν η Αντιπεριφερειάρχης Ρεθύμνης <b>Μαρία Λιονή</b>, ο Αιδεσιμότατος Γενικός Αρχιρατικός Επίτροπος της Ιεράς Μητροπόλεως Ρεθύμνης &amp; Αυλοποτάμου, <b>Νικόλαος Νικηφόρος</b>, ο Αντιπεριφερειάρχης Πρωτογενούς Τομέα <b>Μανώλης Χνάρης</b>, η Αντιδήμαρχος παιδείας &amp;  Κοινωνικής Πολιτικής Δήμου <b>Ρεθύμνης Άννα Ελευθεριάδου-Γκίκα</b> και ο Αντιδήμαρχος Δήμου Αγίου Βασιλείου, <b>Γ.Χαραλαμπάκης</b>.</p>
      <p>Κατά την διάρκεια της εκδήλωσης ομιλία πραγματοποίησαν ο Αιδεσιμότατος <b>Νικόλαος Νικηφόρος</b>, η Αντιδήμαρχος <b>Αννα Ελευθεριάδου</b> και η υπερπολύτεκνη μητέρα, <b>Ελένη Μπαϊραμίδου</b>.</p>
      <p>Χαιρετισμό προς τους πολύτεκνους και το Διοικητικό Συμβούλιο του Συλλόγου, απηύθυναν η <b>κα Λιονή</b>, ο <b>κ. Χνάρης</b> και ο <b>κ. Χαραλαμπάκης</b>.</p>
      <p>Γραπτό χαιρετισμό απέστειλε ο Υφυπουργός Υποδομών &amp; Μεταφορών, Βουλευτής Ρεθύμνης, <b>Γιάννης Κεφαλογιάννης</b>.</p>
      <p>Στον χαιρετισμό του ο πρόεδρος του Διοικητικού Συμβουλίου του Συλλόγου Πολυτέκνων Ρεθύμνης, <b>κ. Γεώργιος Συνολάκης</b>  ευχαρίστησε όλους για την παρουσία τους, ευχήθηκε χρόνια πολλά και επεσήμανε την ανάγκη της άμεσης λήψης μέτρων ανακούφισης και ενίσχυσης των πολύτεκνων οικογενειών.</p>
      <p>Το Διοικητικό Συμβούλιο του Συλλόγου Πολυτέκνων Νομού Ρεθύμνης, σε μήνυμα του, με αφορμή την γιορτή της πολύτεκνης οικογένειας έτους 2019, αναφέρει τα εξής:</p>
      <p>
        <i>«Στο φετινό εορτασμό της Πολύτεκνης Οικογένειας επιβάλλεται να δοθεί έμφαση στο  να σταματήσει η φτωχοποίηση της τάξης των πολυτέκνων, που είναι η μόνη που αντιστέκεται στον κατήφορο της υπογεννητικότητας.</i>
      </p>
      <p>
        <i>Είναι επιτακτική ανάγκη να νομοθετηθούν εκ νέου όλα τα μέτρα στήριξης των πολυτέκνων οικογενειών που αποτελούν δημογραφικά κίνητρα.</i>
      </p>
      <p>
        <i>H</i>
        <i> υπογεννητικότητα στην πατρίδα μας και η γήρανση του πληθυσμού έχει λάβει μεγάλες διαστάσεις.</i>
      </p>
      <p>
        <i>Συνεχίζεται η μείωση των ποσοστών γεννητικότητας. Τα ποσοστά διαζυγίων είναι υψηλότερα. Επίσης, παρατηρείται αύξηση των μονογονεϊκών οικογενειών</i>
      </p>
      <p>
        <i>Οικογένειες δεν αποκτούν παιδιά ή έχουν μια σχετικά μικρή οικογένεια που αποτελείται από ένα ή το πολύ δύο παιδιά.</i>
      </p>
      <p>
        <i>Αυτό και μόνον αποδεικνύει τη σημασία των πολύτεκνων οικογενειών για τον Ελληνικό πληθυσμό.</i>
      </p>
      <p>
        <i>Κυρίες και Κύριοι,</i>
      </p>
      <p>
        <i>Αναστροφή του δημογραφικού προβλήματος χωρίς αύξηση του αριθμού των νέων πολύτεκνων οικογενειών δεν μπορεί να συντελεσθεί σε καμία περίπτωση.</i>
      </p>
      <p>
        <i>Η υιοθέτηση μέτρων όπως:</i>
      </p>
      <ul>
        <li>
          <i>οι προσλήψεις πολύτεκνων στο δημόσιο,</i>
        </li>
        <li>
          <i>η μερική απαλλαγή από την δυσβάσταχτη φορολογία και τα δημοσιονομικά μέτρα που έχουν ληφθεί,</i>
        </li>
        <li>
          <i>η παροχή βοηθημάτων στις μητέρες που αποκτούν 4ο παιδί και άνω,</i>
        </li>
        <li>
          <i>οι διανομές προϊόντων και τροφίμων,</i>
        </li>
        <li>
          <i>η επαναχορήγηση της σύνταξης της πολύτεκνης μητέρας και των πολυτεκνικων επιδομάτων</i>
        </li>
        <li>
          <i>και γενικότερα η άμεση λήψη πρωτοβουλιών μέριμνας, ελάφρυνσης και ουσιαστικής ενίσχυσης των πολύτεκνων οικογενειών, θα ανατρέψει τον κατήφορο της υπογεννητικότητας</i>
        </li>
      </ul>
      <p>
        <i>Ο Σύλλογος Πολύτεκνων Οικογενειών Νομού Ρεθύμνης, αναγνωρισμένο από την Α.Σ.Π.Ε πολυτεκνικό σωματείο, με περισσότερα από 2.500 ενεργά μέλη, συνεχίζει την ενεργό δράση του για την υποστήριξη  των πολυτέκνων, την προαγωγή της αξίας της οικογένειας και την ενίσχυση των μελών του.</i>
      </p>
      <p>
        <i> </i>
        <i>Στο πλαίσιο αυτό ζητούμε από τους βουλευτές του Νομού μας, την εκκλησία, τις αρχές του τόπου μας, τους τοπικούς φορείς και όλους όσοι έχουν την δυνατότητα, να στηρίξουν και να ενισχύσουν τις προσπάθειες μας.</i>
      </p>
      <p>
        <i> </i>
        <i>Ως ελάχιστη κίνηση σεβασμού, αναγνώρισης και ενθάρρυνσης των συνανθρώπων μας, το Διοικητικό Συμβούλιο αποφάσισε φέτος να βραβεύσει τις οικογένειες που απέκτησαν την πολυτεκνική ιδιότητα εντός του 2019.</i>
      </p>
      <p><i>Επίσης, θερμές ευχές απευθύνουμε στην υπερπολύτεκνη οικογένεια Μαγκαφουράκη Παναγιώτη και στην σύζυγο του Άννα, με 8 παιδιά. Επίσης, στην οικογένεια Αρβανίτη-Μπαϊραμίδου, με 11 παιδιά. Αποτελείτε παράδειγμα για όλους μας</i>».</p>
      <p>
        <b>Εκκλησιασμός στον Ιερό Ναό Αγίων Τεσσάρων Μαρτύρων</b>
      </p>
      <p>Ο φετινός εορτασμός ολοκληρώθηκε το πρωί της Κυριακής <b>17 </b><b>Νοεμβρίου 2019</b><b>, με τον καθιερωμένο εκκλησιασμό. Πολλές οικογένειες με τα παιδιά τους βρέθηκαν στον Ιερό </b><b>Ναό Αγίων Τεσσάρων Μαρτύρων Ρεθύμνου και αντάλλαξαν ευχές στο πλαίσιο </b><b>της καθιερωμένης ετήσιας </b><b>γιορτής της Πολύτεκνης Οικογένειας</b><b>, προς τιμήν των Αγίων </b>Τερεντίου και Νεονίλλης και των επτά τέκνων τους, προστατών της Πολύτεκνης Οικογένειας.</p>
    </article>
  </body>
</html>