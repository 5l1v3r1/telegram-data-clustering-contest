<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/fortuna-1-liga/fortuna-i-liga-omran-haydary-objawieniem-olimpii-grudziadz/q4cr42v"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Haydary na wagę złota dla Olimpii Grudziądz"/>
    <meta property="og:description" content="Omran Haydary nie potrzebował czasu na aklimatyzację. Z miejsca stał się gwiazdą Olimpii Grudziądz i całej I ligi."/>
  </head>
  <body>
    <article>
      <h1>Haydary na wagę złota dla Olimpii Grudziądz</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author" href="https://www.przegladsportowy.pl/autorzy/aleksandra-jarzynka" target="_blank">Aleksandra Jarzynka</a></address>
      <p>
        <b>
          <b>Omran Haydary nie potrzebował czasu na aklimatyzację. Z miejsca stał się gwiazdą Olimpii Grudziądz i całej I ligi.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Omran Haydary przebojem wdarł się do I ligi. W debiucie, przeciwko Chrobremu Głogów (5:0), zaliczył hat trick. Teraz ma 11 goli i przewodzi (do spółki z Mateuszem Marcem) klasyfikacji ligowych strzelców. Zimą będzie trudno zatrzymać go w Grudziądzu.</p>
      <p>
        <b>Nadzieja reprezentacji</b>
      </p>
      <p>Haydary urodził się w Afganistanie, ale praktycznie całe życie spędził w Holandii. – Gdy miałem dwa lata, moi rodzice uciekli z kraju przed wojną. Ojciec jest lekarzem. Chciał zresztą studiować medycynę w Polsce, ale nie został tutaj wpuszczony. Rodzice rzucili wszystko i wyjechali, by zapewnić normalną przyszłość mnie i braciom. Zawsze będę im za to wdzięczny – opowiada napastnik.</p>
      <p>Haydary na każdym kroku podkreśla, że czuje się Afgańczykiem. Ten zaledwie 21-letni piłkarz już rok temu zadebiutował w seniorskiej reprezentacji. W ostatnich dniach był na zgrupowaniu i zagrał przeciwko Indiom (1:1) i Katarowi (0:1). W tym drugim meczu nie wykorzystał rzutu karnego. – Tak zdarza się w futbolu, ale skłamałbym, gdybym powiedział, że się tym nie przejąłem. W takich chwilach ważne jest wsparcie kibiców. Słyszałem po tym spotkaniu: „Możesz nie trafić i dziesięciu karnych, jeśli grasz w ten sposób”. To naprawdę pomaga. Obecnie jesteśmy na trzecim miejscu w grupie. Dwa pierwsze dają awans do kolejnej rundy eliminacji MŚ, kolejne promuje trzecią rundą eliminacji Pucharu Azji i taki jest nasz cel – deklaruje Haydary.</p>
      <related>
        <a href="http://onet.tv/s/przegladsportowy/luis-enrique-wraca-do-pracy-z-wizerunkowego-punktu-widzenia-nie-dalo-sie-gorzej/dbwwh9"/>
      </related>
      <p>Pierwsze kroki stawiał w klubie MSP z miasta Heerlen, w którym dorastał. Później przeniósł się do Rody. W tamtym czasie strzelał jak natchniony. W drużynie U-19 zdobył 29 bramek w 28 występach. – Wpakowałem cztery gole Ajaksowi Amsterdam. To był mój najlepszy mecz – wspomina Haydary. Później przyszedł czas na seniorską piłkę, a tu już nie było tak kolorowo. Łącznie w barwach dwóch klubów – FC Emmen i FC Dordrecht, które grały na drugim poziomie rozgrywkowym, strzelił 6 goli w 31 spotkaniach. Z tym drugim zespołem w styczniu rozwiązał kontrakt.</p>
      <p>A jak się stało, że Afgańczyk trafił do Polski? – Zimą skontaktował się ze mną menedżer z Kołakowski Football Management. Zapytał, czy nie chciałbym spróbować w Polsce. Odpowiedziałem, że tak, ale w tamtym czasie miałem ze sto takich osób, które pisały do mnie z różnymi dziwnymi propozycjami. Podchodziłem do tego z dystansem, czekałem na konkrety. W okolicach czerwca zaczęło się robić poważnie. W międzyczasie byłem bliski przenosin do Australii, ale w zespole, do którego miałem trafić, ostatecznie nie sprzedano gracza wizowego, więc dla mnie nie było miejsca. Mimo że nie miałem klubu, nadal grałem w reprezentacji. Myślę, że ten fakt dał prezesowi Olimpii poczucie, że warto na mnie postawić – mówi napastnik.</p>
      <p>
        <b>To normalny kraj</b>
      </p>
      <p>W klubie z Grudziądza musieli mieć dla niego wiele cierpliwości. Haydary miał sporo wątpliwości. – To nie tak, że się bałem. Po prostu dziwnie było mi od tak przeprowadzić się do kraju, w którym nigdy wcześniej nie byłem. W Holandii niewiele słyszy się o Polsce, więc zadawałem bardzo dużo pytań. Mój menedżer chyba ze sto razy mi powtórzył: „Przyjedź i przekonaj się, jak tu jest. To normalny kraj, normalni ludzie”. I co? Jest nawet lepiej, niż się spodziewałem – ocenia 21-latek.</p>
      <p>– W Polsce najbardziej brakuje mi „halal food”. Moja rodzina często przyjeżdża, by obejrzeć mnie na boisku, więc wtedy przywozi mi trochę mięsa. Kiedy indziej po prostu jem ryby, przyzwyczaiłem się. Jeśli chodzi o religię, nie doświadczyłem tutaj niczego złego. Szanuję kraj, w którym jestem, waszą religię czy opinie na różne tematy i w drugą stronę to działa tak samo – kontynuuje Haydary.</p>
      <p>Latem mógł zamienić Olimpię na Zagłębie Lubin. Byłby to spory awans, zarówno sportowy, jak i finansowy. Klub nie chciał oddawać najlepszego piłkarza, ale gdyby ten postawił sprawę na ostrzu noża, trudno byłoby go zatrzymać. Po wielu namysłach 21-latek zdecydował się zostać w Grudziądzu. – To byłby dla mnie krok w przód, ale wiedziałem, że Olimpia nie miała czasu, by znaleźć za mnie zastępstwo. Chciałem być fair wobec klubu za szansę, którą mi dano. Jeśli opuszczę Olimpię, to chcę wyjść frontowymi drzwiami, a nie ukradkiem – kończy Haydary.</p>
    </article>
  </body>
</html>