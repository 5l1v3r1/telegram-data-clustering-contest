<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200473/%D8%A7%DB%8C%D9%86%D8%AA%D8%B1%D9%86%D8%AA-%D8%B3%DB%8C%D8%A7%D8%B1-%D8%AF%D8%B1-%DB%8C%D8%B2%D8%AF-%DA%86%D9%87-%D8%B2%D9%85%D8%A7%D9%86%DB%8C-%D8%A8%D8%B1%D9%82%D8%B1%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T07:05:36+00:00"/>
    <meta property="og:title" content="اینترنت سیار در یزد چه زمانی برقرار می‌شود؟"/>
    <meta property="og:description" content="ایسنا/یزد مدیر کل ارتباطات و فناوری اطلاعات یزد با اشاره به اتصال اینترنت برای ۱۵۲ هزار و ۲۰۰ مشترک ثابت در این استان، در مورد زمان اتصال مجدد اینترنت تلفن‌های سیار گفت: منتظر صدور مجوز هستیم."/>
  </head>
  <body>
    <article>
      <h1>اینترنت سیار در یزد چه زمانی برقرار می‌شود؟</h1>
      <address><time datetime="2019-11-23T07:05:36+00:00">23 Nov 2019, 07:05</time> by <a rel="author">امیر رضازاده</a></address>
      <p>ایسنا/یزد مدیر کل ارتباطات و فناوری اطلاعات یزد با اشاره به اتصال اینترنت برای ۱۵۲ هزار و ۲۰۰ مشترک ثابت در این استان، در مورد زمان اتصال مجدد اینترنت تلفن‌های سیار گفت: منتظر صدور مجوز هستیم.</p>
      <p>«محمدرضا پاکدل» در گفت‌و‌گو با خبرنگار ایسنا درخصوص وضعیت اینترنت استان یزد، اظهار کرد:‌ طبق نظر و بنا به دستور شورای عالی امنیت ملی از پنج‌شنبه شب ۳۰ آبان ماه اینترنت اپراتورهای ثابت از جنس شرکت‌ها، دفاتر خدماتی، دانشگاه‌ها و مراکز تبلیغات دینی، ادارات دولتی، بانک‌ها، صرافی ها، نیروهای نظامی و انتظامی، استارت آپ‌ها، خبرگزاری‌ها و سایت‌های خبری در سراسر استان یزد وصل شده است.</p>
      <p>وی افزود:‌ اینترنت اپراتورهای ثابت و حقیقی نیز به دنبال برقراری اینترنت اپراتورهای ثابت ارگان‌های حقوقی از شب گذشته یکم آذرماه وصل شد.</p>
      <p>مدیر کل ارتباطات و فناوری اطلاعات استان در ادامه با بیان این که یزد از جمله مناطق آرام کشور است که بنا به دستور مقامات مسئول تاکنون شبکه اینترنت اپراتورهای حقوقی و حقیقی آن وصل شده است،‌ گفت: در حال حاضر منتظر صدور مجوز لازم برای وصل شدن اینترنت تلفن‌های همراه در استان یزد هستیم.</p>
      <p>پاکدل با اشاره به ثبت اطلاعات یک میلیون و ۶۹۴ هزار و ۷۰ مشترک پهن باند ثابت و سیار در استان یزد،‌ تصریح کرد: مشترکین ثابت و سیار استان یزد حدود ۱.۴ درصد تعداد مشترکین پهن باند سیار و ثابت کشور را به خود اختصاص داده‌اند.</p>
      <p>این مسئول بیان کرد:‌ بعد از صدور مجوز لازم و در حال حاضر اینترنت ۱۵۲ هزار و ۲۰۰ مشترک پهن باند ثابت حقوقی و حقیقی در استان یزد وصل شده است.</p>
      <p>وی با اشاره به ثبت اطلاعات تاکنون ۹۱۷ هزار و ۲۷۰ مشترک پهن باند سیار در یزد، گفت:‌ امیدواریم با توجه به آرامش و وضعیت مطلوب استان مجوز لازم برای وصل اینترنت مشترکین سیار نیز صادر شود.</p>
      <p>مدیر کل ارتباطات و فناوری استان در پایان با بیان این که تعداد مشترکین پهن باند ثابت و سیار در کشور ۷۱ میلیون و ۷۴۸ هزار و ۹۶۹ مشترک است،‌ خاطرنشان کرد:‌ از این تعداد ۹ میلیون و ۵۷۸ هزار و ۲۰۰ نفر مشترک پهن باند ثابت و مابقی مشترک پهن باند سیار هستند.</p>
      <p>انتهای پیام</p>
    </article>
  </body>
</html>