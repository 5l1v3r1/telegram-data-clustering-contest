<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/meninger/leder/2019/11/23/Brua-p%C3%A5-Sluppen-m%C3%A5-bygges-n%C3%A5-20455128.ece"/>
    <meta property="og:site_name" content="adressa.no"/>
    <meta property="article:published_time" content="2019-11-23T07:32:02+00:00"/>
    <meta property="og:title" content="Brua på Sluppen må bygges nå"/>
    <meta property="og:description" content="Den nye brua på Sluppen, Nydalsbrua, kan ikke utsettes. Politikerne må stemme ned rådmannens forslag og sørge for at brua blir bygget nå."/>
  </head>
  <body>
    <article>
      <h1>Brua på Sluppen må bygges nå</h1>
      <address><time datetime="2019-11-23T07:32:02+00:00">23 Nov 2019, 07:32</time> by <a rel="author">Dagens lederartikkel</a></address>
      <p>Den nye brua på Sluppen, Nydalsbrua, kan ikke utsettes. Politikerne må stemme ned rådmannens forslag og sørge for at brua blir bygget nå.</p>
      <aside><a href="https://www.adressa.no/meninger/leder/2019/11/23/javascript:void(0);">Del denne artikkelen på Facebook</a> <a href="https://www.adressa.no/meninger/leder/2019/11/23/javascript:void(0);">Del denne artikkelen på Twitter</a> <a href="https://www.adressa.no/meninger/leder/2019/11/23/javascript:void(0);">Del denne artikkelen på e-post</a></aside>
      <p><b>Formannskapet får saken </b>på sitt bord neste uke. Rådmannen ber politikerne om ikke å akseptere forslaget til finansieringsplan for prosjektet. Argumentet for å si nei til finansieringsplanen er at den legger opp til Trondheim kommune gjennom Miljøpakken selv må betale eventuelle kostnadssprekker i prosjektet. Rådmannen vil forhandle om en ny avtale der riskoen for overskridelser er jevnere fordelt mellom staten, kommunen og fylkeskommunen.</p>
      <p><b>Det er ikke vanskelig </b>å forstå innvendingene fra rådmannen. I prinsippet burde risikoen for kostnadssprekk fordeles mellom staten, kommunen og fylkeskommunen på en mer rettferdig måte. Men det er liten grunn til å tro at slike forhandlinger vil føre frem. I stedet risikerer vi at den nye brua på Sluppen, som burde vært på plass for lenge siden, blir utsatt. Det må ikke skje.</p>
      <p><b>Stortinget har gitt </b>sin tilslutning til byggeprosjektet, og Trondheim kommune og Trøndelag fylkeskommune har vedtatt å forskuttere penger slik at det blir byggestart neste år. Den gamle brua på Sluppen er falleferdig, og uten ei ny bru risikerer vi at hele trafikksystemet i Trondheim bryter sammen om kort tid. Et forsøk på å reforhandle finansieringsavtalen vil føre til at saken på nytt må opp i Stortinget. For det første er det uklart om Stortinget vil si seg enig i en ny avtale. For det andre vil det føre til at byggestarten utsettes.</p>
      <p><b>Eventuelle overskridelser </b>på millardprosjektet vil føre til at Miljøpakken blir nødt til å redusere andre investeringer. I stedet for å forsøke en politisk omkamp nå, må politikerne heller forhindre at prosjektet blir dyrere enn planlagt. Kostnadskontroll og tett oppfølging vil gjøre det mulig å bygge Nydalsbru uten at politikerne må sende regningen til bilistene gjennom økte bompengesatser eller bli nødt til å droppe andre investeringer i Miljøpakken.</p>
    </article>
  </body>
</html>