<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Film/191129729-Barbara-Hollender-poleca-nowosci-na-DVD.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T07:58:57+00:00"/>
    <meta property="og:title" content="Barbara Hollender poleca nowości na DVD"/>
    <meta property="og:description" content="Horror nie jest moim ulubionym gatunkiem filmowym. Ale jeśli ktoś lubi się bać, to proszę: Kino Świat wydało na płytach dwa horrory, których akcja toczy się w... klasztorze. To „Zakon świętej Agaty” Darrena Lynna Bausmana i „Herezja” Paula Hyetta."/>
  </head>
  <body>
    <article>
      <h1>Barbara Hollender poleca nowości na DVD</h1>
      <address><time datetime="2019-11-23T07:58:57+00:00">23 Nov 2019, 07:58</time> by <a rel="author">Barbara Hollender</a></address>
      <p>
        <b>Horror nie jest moim ulubionym gatunkiem filmowym. Ale jeśli ktoś lubi się bać, to proszę: Kino Świat wydało na płytach dwa horrory, których akcja toczy się w... klasztorze. To „Zakon świętej Agaty” Darrena Lynna Bausmana i „Herezja” Paula Hyetta.</b>
      </p>
      <p>Było takich filmów sporo. Jak choćby „Alucarda” Juana Lopeza Moctezumy, „School of the Holy Beast” Norifumiego Suzuki, „Siostry Magdalenki” Petera Mullana, „Zakonnica” Corina Hardy’ego, „Demonia” Lucio Fulciego. W Hiszpanii, we Włoszech, w Japonii. Zwykle miały podobny schemat. Ktoś z zewnątrz trafia do zakonu, gdzie przeżywa potworny dramat.</p>
      <p>Podobnie dzieje się w „Zakonie świętej Agaty” Darrena Lynna Bausmana. Akcja filmu toczy się w latach 50. XX wieku. Twórcy przypominają, że nie był to wyłącznie okres prosperity. Że ludzie  o innym kolorze skóry, innej orientacji seksualnej czy nawet odmiennym losie byli wykluczani. Bohaterka filmu spodziewając się nieślubnego dziecka chroni się do klasztoru. Tam jednak zderza się z horrorem. Zakonnice obiecują jej pomoc, ale w zamian żądają bezwzględnego posłuszeństwa. Do tego dochodzą odrapane ściany, mroczna atmosfera, tajemnicze, dziwne odgłosy ze strychu. Dziewczyna boi się. Oczywiście razem z widzami. A co poza tym? Darren Lynn Bausman to reżyser trzech części z siedmiu części cyklu filmów „Piła” o psychopatycznym zabójcy. I ta informacja też mówi bardzo wiele.</p>
      <p>Nie mniej strasznym miejscem jest klasztor, do którego trafia bohaterka „Herezji”. Paul Hyett cofnął się do XVII wieku, do czasu polowań na czarownice. Oskarżoną o czary kobietę ratuje przed śmiercią zakonnica. Ale pod warunkiem, że ocalona wstąpi do jej klasztoru. Hyett jest specjalistą od efektów specjalnych, więc i tutaj oczy świecą w ciemnościach, a niektóre wizje nawiedzające bohaterkę są koszmarne. Choć, prawdę powiedziawszy, horror to znacznie mniejszy niż ostatni, całkowicie realistyczny dokument braci Sekielskich, też dziejący się w Kościele.</p>
    </article>
  </body>
</html>