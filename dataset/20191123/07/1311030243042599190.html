<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1625875/%E0%A6%AC%E0%A6%BF%E0%A6%AA%E0%A6%A6-%E0%A6%A6%E0%A7%87%E0%A6%96%E0%A6%B2%E0%A7%87%E0%A6%87-%E0%A6%9C%E0%A7%8D%E0%A6%AC%E0%A6%B2%E0%A7%87-%E0%A6%93%E0%A6%A0%E0%A7%87%E0%A6%A8-%E0%A6%93%E0%A7%9F%E0%A6%BE%E0%A6%9F%E0%A6%B2%E0%A6%BF%E0%A6%82"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T07:52:00+00:00"/>
    <meta property="og:title" content="বিপদ দেখলেই জ্বলে ওঠেন ওয়াটলিং"/>
    <meta property="og:description" content="জমে উঠেছে মাউন্ট মঙ্গানুই টেস্ট। ইংল্যান্ডের ৩৫৩ রানের জবাবে তৃতীয় দিনের খেলা শেষে নিউজিল্যান্ডের রান ৬ উইকেটে ৩৯৪।"/>
  </head>
  <body>
    <article>
      <h1>বিপদ দেখলেই জ্বলে ওঠেন ওয়াটলিং</h1>
      <address><time datetime="2019-11-23T07:52:00+00:00">23 Nov 2019, 07:52</time> by <a rel="author">খেলা ডেস্ক</a></address>
      <p>মাউন্ট মঙ্গানুইয়ের পিচের অবস্থা আরও বাজে হবে, বাড়বে অনিয়মিত বাউন্স আর সুবিধা পাবে পেসাররা। গতকাল এই আশা নিয়েই দিন শেষ করেছিলেন ইংল্যান্ডের অলরাউন্ডার স্যাম কারেন। কিন্তু টেস্ট ভেন্যু হিসেবে অভিষিক্ত মাউন্ট মঙ্গানুইয়ে তেমন কিছু হয়নি। ইংলিশদের আশায় পানি ঢেলে দিয়ে দুর্দান্ত এক সেঞ্চুরি করেছেন নিউজিল্যান্ডের উইকেটকিপার ব্যাটসম্যান বিজে ওয়াটলিং। টেস্টে তাঁর অষ্টম সেঞ্চুরির কল্যাণে ৬ উইকেটে ৩৯৪ রান নিয়ে তৃতীয় দিনের খেলা শেষ করেছে কিউইরা। প্রথম ইনিংসে ইংল্যান্ডের চেয়ে এগিয়ে তারা ৪১ রানে।</p>
      <p>দলের সবচেয়ে প্রয়োজনের সময় বরাবরই কথা বলে ওয়াটলিংয়ের ব্যাট। আজও সেটাই হয়েছে। ১৯৭ রানে ৫ উইকেট হারিয়ে ফেলা নিউজিল্যান্ডকে ম্যাচে রাখতে ২৯৮ বলে ১১৯ রান করে উইকেটে আছেন। ইনিংসটি খেলার পথে দুর্দান্ত দুটি জুটিও গড়েছেন। ষষ্ঠ উইকেটে কলিন ডি গ্র্যান্ডহোমকে নিয়ে গড়েছেন ১১৯ রানের জুটি। এরপর সপ্তম উইকেটে মিচেল স্যান্টনারের সঙ্গে অবিচ্ছিন্ন ৭৮ রানের জুটি। ৩১ রান নিয়ে উইকেটে আছেন স্যান্টনার।</p>
      <p>
        <b>জমে উঠেছে মাউন্ট মঙ্গানুই টেস্ট। ইংল্যান্ডের ৩৫৩ রানের জবাবে তৃতীয় দিনের খেলা শেষে নিউজিল্যান্ডের রান ৬ উইকেটে ৩৯৪।</b>
      </p>
      <p>নিউজিল্যান্ডের সেরা ছয়টি ষষ্ট উইকেট জুটির তিনটির সঙ্গেই জড়িয়ে আছে ওয়াটলিংয়ের নাম। ২০১৪ সালে ওয়েলিংটনে ভারতের বিপক্ষে ম্যাচ বাঁচানো ১২৪ রানের দুর্দান্ত একটি ইনিংস খেলেছিলেন ওয়াটলিং। ইনিংসটি খেলার পথে ব্রেন্ডন ম্যাককালামের সঙ্গে ষষ্ঠ উইকেটে গড়েছিলেন ৩৫২ রানের জুটি। যেটি ষষ্ঠ উইকেট জুটিতে সেই সময়ের বিশ্ব রেকর্ড। পরের বছর সেই ওয়েলিংটনেই কেন উইলিয়ামসনের সঙ্গে ষষ্ঠ উইকেটে ৩৬৫ রানের জুটি গড়ে ভেঙেছিলেন নিজেদেরই রেকর্ড।</p>
      <p>দলের প্রয়োজনে এভাবে জ্বলে ওঠেন কীভাবে ওয়াটলিং? এর রহস্যটা নিজেও জানেন না কিউই ব্যাটসম্যান, ‘এটা আসলে হয়ে যায়। আমি নিউজিল্যান্ডের হয়ে সেঞ্চুরি করতে ভালোবাসি। এটা আমি উপভোগ করি।’</p>
    </article>
  </body>
</html>