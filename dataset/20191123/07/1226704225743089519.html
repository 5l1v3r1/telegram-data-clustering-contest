<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/davis-cup-v-semifinale-rusi-proti-kana/431811-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T07:04:00+00:00"/>
    <meta property="og:title" content="DAVIS CUP: V semifinále Rusi proti Kanade, Briti narazia na Španielov"/>
    <meta property="og:description" content="V sobotňajšom semifinále Rusi narazia na Kanadu (10.30 h) a Briti sa stretnú so Španielmi (17.30)."/>
  </head>
  <body>
    <article>
      <h1>DAVIS CUP: V semifinále Rusi proti Kanade, Briti narazia na Španielov</h1>
      <h2>V sobotňajšom semifinále Rusi narazia na Kanadu (10.30 h) a Briti sa stretnú so Španielmi (17.30).</h2>
      <address><time datetime="2019-11-23T07:04:00+00:00">23 Nov 2019, 07:04</time> by <a rel="author">TASR</a></address>
      <p>Madrid 23. novembra (TASR) - Tenisti Ruska, Veľkej Británie a Španielska postúpili medzi najlepšie štyri tímy na finálovom turnaji Davisovho pohára v Madride. V sobotňajšom semifinále Rusi narazia na Kanadu (10.30 h) a Briti sa stretnú so Španielmi (17.30).</p>
      <p>Rusi v piatkovom štvrťfinále zdolali Srbov 2:1. Prvý bod im zabezpečil Andrej Rubľov, ktorý si bez ťažkostí poradil s Filipom Krajinovičom 6:1, 6:2. O vyrovnanie sa postaral Novak Djokovič víťazstvom nad Karenom Chačanovom. Srbi neboli ďaleko od postupu, keď v treťom sete štvorhry viedli Djokovič s Viktorom Troickim nad Rubľovom s Chačanovom 5:4, napokon sa však tešili Rusi z triumfu 6:4, 4:6, 7:6 (8).</p>
      <p>V semifinále sa predstavia aj Briti, ktorí rozhodli zápas s Nemcami už po dvojhrách. Najprv Kyle Edmund zdolal Philippa Kohlschreibera 6:3, 7:5, rozhodujúci bod pridal Daniel Evans víťazstvom nad Janom-Lennardom Struffom 7:6 (6), 3:6, 7:6 (2). Štvorhru už tímy nehrali.</p>
      <p>Medzi najlepšou štvorku sa prebojovali aj Španieli, vedení Rafaelom Nadalom zvíťazili nad Argentínou 2:1. V prvom súboji triumfoval Guido Pella nad Pablom Carrenom-Bustom 6:7 (3), 7:6 (4), 6:1, ale Diego Schwartzman podľahol Nadalovi hladko 1:6, 2:6. "Hralo sa mi skvele. Výborne som servoval, hral agresívne od základnej čiary a pomohli mi aj brejky na začiatkoch setov," citovala Nadala agentúra DPA. O postupujúcom tak rozhodla štvorhra. V nej Nadal spoločne s Marcelom Granollersom zdolali dvojicu Maximo Gonzalez, Leonardo Mayer v troch setoch 6:4, 4:6 a 6:3 a poslali svoj tím do semifinále.</p>
      <h3>finálový turnaj Davisovho pohára:</h3>
      <p>
        <b>štvrťfinále</b>
      </p>
      <p>Srbsko - Rusko 1:2</p>
      <p>Filip Krajinovič - Andrej Rubľov 1:6, 2:6</p>
      <p>Novak Djokovič - Karen Chačanov 6:3, 6:3</p>
      <p>Novak Djokovič, Viktor Troicki - Karen Chačanov, Andrej Rubľov 4:6, 6:4, 6:7 (8)</p>
      <p>
        <b>Argentína - Španielsko 1:2</b>
      </p>
      <p>Guido Pella - Pablo Carreno-Busta 6:7 (3), 7:6 (4), 6:1</p>
      <p>Diego Schwartzman - Rafael Nadal 1:6, 2:6</p>
      <p>Maximo Gonzalez, Leonardo Mayer - Marcel Granollers, Nadal 4:6, 6:4, 3:6</p>
      <p>
        <b>Veľká Británia - Nemecko 2:0</b>
      </p>
      <p>Kyle Edmund - Philipp Kohlschreiber 6:3, 7:5</p>
      <p>Daniel Evans - Jan-Lennard Struff 7:6 (6), 3:6, 7:6 (2)</p>
      <p>
        <b>ďalší program:</b>
      </p>
      <p>sobota 23. novembra</p>
      <p>semifinále:</p>
      <p>10.30 Rusko - Kanada</p>
      <p>17.30 Veľká Británia - Španielsko</p>
    </article>
  </body>
</html>