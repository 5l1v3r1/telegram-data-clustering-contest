<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/ligue-1/ligue-1-moussa-dembele-superstrzelec-lyonu-z-wada/w1y3jdn"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Moussa Dembele: świetny snajper z nietypową skazą"/>
    <meta property="og:description" content="Moussa Dembele to najlepszy strzelec Ligue 1. Poza boiskiem jest jednak oskarżany o kradzież... pianina."/>
  </head>
  <body>
    <article>
      <h1>Moussa Dembele: świetny snajper z nietypową skazą</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author" href="https://www.przegladsportowy.pl/autorzy/maciej-kaliszuk" target="_blank">Maciej Kaliszuk</a></address>
      <p>
        <b>
          <b>Moussa Dembele to najlepszy strzelec Ligue 1. Poza boiskiem jest jednak oskarżany o kradzież... pianina.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Nie wielkie gwiazdy PSG, ale duet D-D z Lyonu to najlepszy atak Ligue 1. Moussa Dembele zdobył już dziewięć bramek i prowadzi w klasyfikacji strzelców (razem z Wissamem Ben Yedderem z Monaco), a Memphis Depay dołożył siedem bramek i do tego cztery w Lidze Mistrzów. W sobotnim meczu z Nice nie zagra jednak z powodu kontuzji.</p>
      <p>A mimo tak silnego ataku Lyon zajmuje dopiero 14. miejsce, choć ma różnicę bramek plus siedem. To jednak w dużym stopniu efekty postawy za czasów byłego już szkoleniowca OL Sylvinho, pod którego wodzą zespół nie wygrał siedmiu spotkań z rzędu i Brazylijczyk został zwolniony. Za kadencji jego następcy Rudiego Garcii OL wywalczyło siedem punktów w czterech meczach, czyli jakiś postęp jest.</p>
      <p>
        <b>Transfer w styczniu?</b>
      </p>
      <p>Dembele zdobywał bramki w trzech ostatnich kolejkach, a że Ben Yedder przestał trafiać do siatki, to napastnik Lyonu już dogonił go na czele klasyfikacji. Dembele urodził się na przedmieściach Paryża, jako ośmioletni chłopiec zaczął treningi w PSG. Gdy był dwukrotnie starszy, wyjechał jednak do Fulham. Tam w wieku 17 lat zadebiutował w Premier League, ale jego talent rozbłysł po spadku do Championship, gdy zakończył sezon z dorobkiem 15 goli. Kolejny krok wykonał, przechodząc do Celticu. 17 bramek w lidze, trzy w Lidze Mistrzów (w tym dwie z Manchesterem City) i pierwsze w karierze mistrzostwo pozwoliły mu wejść na wyższy poziom. Następny sezon z powodu kontuzji nie był tak udany, ale nie przeszkodził mu w transferze do Lyonu za 22 mln euro. Gdy w pierwszym sezonie zdobył 15 bramek, jego wartość znacznie wzrosła.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>Po ostatnich golach jest jeszcze wyższa i już w styczniu Dembele może odejść za gigantyczne pieniądze. Najmocniej interesuje się nim Manchester United. To aż niewiarygodne, ale jeden z najbogatszych klubów świata nie ma klasycznego środkowego napastnika, nie licząc 18-letniego Masona Greenwooda, który w Premier League najwyżej wchodzi w końcówkach i nie strzelił jeszcze gola. Na środku wystawiany jest Anthony Martial (notabene wychowanek Lyonu), ale jego naturalną pozycją jest skrzydło, podobnie jak Marcusa Rashforda. Dembele będzie kosztować pewnie co najmniej 60 mln euro. Klub od dawna drogo sprzedaje młode gwiazdy, jak latem Tanguya Ndombele za 60 mln do Tottenhamu i Ferlanda Mendy’ego za 48 mln do Realu Madryt. Już wówczas o transferze Dembele było dość głośno, ale wtedy jeszcze prezes Jean-Michel Aulas nie chciał go sprzedawać, teraz już jest na to gotowy.</p>
      <p>Jedynym minusem Dembele jest skaza na wizerunku po oskarżeniu go o... kradzież pianina. Dembele, gdy grał w Celticu, wynajmował dom od Trevora Stevena, byłego reprezentanta Anglii, żeby było ciekawiej, dawnej gwiazdy Glasgow Rangers. Niedawno jego żona Nadirha stwierdziła, że w domu brakuje tego instrumentu.</p>
      <p>Wezwała policję, ale ta odmówiła zajęcia się tym tematem. Funkcjonariusze stwierdzili, że to sprawa cywilna. – Pianino zaginęło wraz z innymi meblami. Potencjalna kradzież powinna zostać objęta śledztwem. To nie jest sprawa cywilna. Powiedziałam o tym Davidowi Saligmanowi (agentowi zawodnika – przyp. red.), on obiecał skontaktować się z Moussą, minęło kilka tygodni i nic się jednak nie zmieniło – skarżyła się w rozmowie z „The Scottish Sun”. Poza tym z domu państwa Stevenów zniknęła m.in. sofa.</p>
      <p>
        <b>Awantura o Depaya</b>
      </p>
      <p>Dembele będzie radził sobie bez Depaya. Piłkarz doznał kontuzji podczas meczu z Estonią (5:0) w eliminacjach mistrzostw Europy. Wcześniej nabawił się urazu już w klubie i dlatego nie zagrał w starciu z Olympique Marsylia (1:2). Mimo wszystko pojechał na zgrupowanie i zagrał z Estonią, choć spotkanie nie miało dla Pomarańczowych większego znaczenia. – To ten sam mięsień co wcześniej, prawe ścięgno. To brak szacunku dla naszego klubu. Jest ważnym zawodnikiem, ale zagrał w nieważnym meczu, więc jak mogę się nie denerwować – komentował Rudi Garcia.</p>
      <p>OL traci więc nie tylko kluczowego napastnika, ale i kapitana. Garcia tuż przed przerwą na mecze kadry zdecydował, że od teraz Depay będzie nosić opaskę.</p>
    </article>
  </body>
</html>