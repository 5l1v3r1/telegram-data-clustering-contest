<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/23/cinema-in-lutto-addio-a-michael-j-pollard-candidato-all-oscar-per-7-956130.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-23T07:51:24+00:00"/>
    <meta property="og:title" content="Cinema in lutto, addio a Michael J. Pollard, candidato all'Oscar per &quot;Gangster Story&quot;"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">los angeles</h6>
      <h1>Cinema in lutto, addio a Michael J. Pollard, candidato all'Oscar per "Gangster Story"</h1>
      <h2>L'attore, 80 anni, era stato ricoverato per un arresto cardiaco</h2>
      <address>
        <time datetime="2019-11-23T07:51:24+00:00">23 Nov 2019, 07:51</time>
      </address>
      <p>È stato un arresto cardiaco a uccidere Michael J. Pollard, il noto attore statunitense. 80 anni, era noto per ruoli ricoperti in numerosi film diventati ormai cult in cui impersonava spesso personaggi malvagi.</p>
      <p>Ricoverato a Los Angeles al Ronald Reagan Medical Center, è morto giovedì scorso ma la notizia si è diffusa solo in queste ore dal suo amico Dawn Walker.</p>
      <p>Il suo nome resta legato ad alcuni film degli anni Sessanta - tra i quali "Le avventure di un giovane" (1962) di Martin Ritt e "I selvaggi" (1966) di Roger Corman, e poi la notorietà è arrivata con il ruolo di Clarence W. Moss, il meccanico un po' idiota che diventa complice dei rapinatori Clyde Barrow e Bonnie Parker (Warren Beatty e Faye Dunaway) in "Gangster Story" (1967) di Arthur Penn. Per questa interpretazione, Pollard è stato candidato al premio Oscar al miglior attore non protagonista, vincendo anche un Bafta per il miglior attore esordiente.</p>
      <p>Uno degli ultimi film è stato il cult-horror "La casa dei 1000 corpi" (2003), che ha segnato il debutto alla regia di Rob Zombie. E proprio il regista sui social network ha pianto la scomparsa dell'amico: "Ho sempre amato il suo lavoro e la sua presenza scenica - ha scritto -. È stato uno dei primi attori con i quali sognavo di lavorare prima ancora di dirigere il mio primo film. Michael mi mancherà".</p>
      <p>Tra l'altro l'attore Michael J. Fox aveva adottato quella "J" nel suo nome d'arte in omaggio a Pollard.</p>
      <p>(Unioneonline/s.s.)</p>
    </article>
  </body>
</html>