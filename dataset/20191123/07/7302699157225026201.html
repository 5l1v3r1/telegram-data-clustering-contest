<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112492"/>
    <meta property="og:site_name" content="MGR Online"/>
    <meta property="article:published_time" content="2019-11-23T07:49:00+00:00"/>
    <meta property="og:title" content="สลด! เด็กอินเดียถูก ‘งูกัด’ คาห้องเรียน ครูทำเฉย-สอนต่อเป็นชม. สุดท้ายดับอนาถ"/>
    <meta property="og:description" content="เด็กนักเรียนร่วม 200 คนรวมตัวประท้วงที่โรงเรียนแห่งหนึ่งทางตอนใต้ของอินเดียเมื่อวานนี้ (22 พ.ย) หลังนักเรียนหญิงวัย 10 ขวบถูก ‘งูพิษ’ ที่ซ่อนอยู่ในลิ้นชักโต๊ะเรียนกัด แต่ครูผู้สอนทำเพิกเฉยไม่รีบนำส่งโรงพยาบาล จนเป็นเหตุให้หนูน้อยเ"/>
  </head>
  <body>
    <article>
      <h1>สลด! เด็กอินเดียถูก ‘งูกัด’ คาห้องเรียน ครูทำเฉย-สอนต่อเป็นชม. สุดท้ายดับอนาถ</h1>
      <address><time datetime="2019-11-23T07:49:00+00:00">23 Nov 2019, 07:49</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011635701.JPEG"/>
        <figcaption>เด็กนักเรียนอินเดียออกมาประท้วงการเสียชีวิตของเด็กหญิงวัย 10 ขวบ ซึ่งถูกงูกัดในห้องเรียนของโรงเรียน Sulthan Bathery ในเขตวายานาด รัฐเกรละ เมื่อวันที่ 22 พ.ย.</figcaption>
      </figure>
      <p><b>เอเอฟพี - เด็กนักเรียนร่วม 200 คนรวมตัวประท้วงที่โรงเรียนแห่งหนึ่งทางตอนใต้ของอินเดียเมื่อวานนี้ (22 พ.ย) หลังนักเรียนหญิงวัย 10 ขวบถูก ‘งูพิษ’ ที่ซ่อนอยู่ในลิ้นชักโต๊ะเรียนกัด แต่ครูผู้สอนทำเพิกเฉยไม่รีบนำส่งโรงพยาบาล จนเป็นเหตุให้หนูน้อยเสียชีวิต</b><br/><br/><b>เหตุสลดครั้งนี้เกิดขึ้นที่โรงเรียนแห่งหนึ่งในรัฐเกรละ โดยสื่อท้องถิ่นรายงานว่า เชฮาลา เชรีน ถูกนำส่งโรงพยาบาลหลังโดนงูกัดไปแล้วประมาณ 1 ชั่วโมง กระทั่งขาของเธอเริ่มเป็นสีเขียวคล้ำ</b><br/><br/><b>ครูซึ่งถูกสั่งพักงานไปเรียบร้อยแล้วไม่สนใจเสียงร้องโอดโอยของเด็ก และยังดึงดันสอนหนังสือต่อไปอีก 1 ชั่วโมง </b><br/><br/><b>พ่อแม่ของเด็กหญิงขับรถตระเวนพาลูกไปส่งโรงพยาบาลถึง 4 แห่ง แต่ปรากฏว่าทางโรงพยาบาลไม่มีเซรุ่มแก้พิษงู สุดท้ายเด็กหญิงเสียชีวิตลงระหว่างทางไปคลินิกแห่งที่ 5 ซึ่งอยู่ห่างออกไปประมาณ 90 กิโลเมตร</b><br/><br/>เพื่อนร่วมชั้นของเธอวิจารณ์ครูของโรงเรียนมัธยมแห่งนี้ว่าเพิกเฉยละเลย และคิดไปเองว่าเด็กแค่ถูกตะปูตำหรือโดนหินบาดเท่านั้น<br/><br/>ทุกๆ ปีจะมีชาวอินเดียเสียชีวิตจากการถูกงูกัดประมาณ 50,000 คน ส่วนใหญ่เป็นชาวชนบท และสาเหตุสำคัญก็คือสถานพยาบาลท้องถิ่นที่ด้อยประสิทธิภาพและไม่มีเซรุ่มแก้พิษงูเก็บสต็อกไว้อย่างเพียงพอ<br/><br/>หนังสือพิมพ์เพรสส์ทรัสต์ออฟอินเดียรายงานว่า นักเรียนผู้ประท้วงบางคนเอางูยางมาพันรอบคอ และเล่าว่าโรงเรียนไม่มีแม้กระทั่งกล่องปฐมพยาบาลเบื้องต้น อีกทั้งยังพบเห็นงูได้บ่อยๆ ตามสนามเด็กเล่นหรือแม้กระทั่งในห้องเรียน<br/><br/>“ครูบาอาจารย์ควรจะสอนให้เด็กรู้วิธีตอบสนองที่ถูกต้องในสถานการณ์เช่นนี้” พินารายี วิจายัน มุขมนตรีรัฐเกรละ ให้สัมภาษณ์ พร้อมยืนยันจะเอาผิดผู้เกี่ยวข้องให้ถึงที่สุด</p>
    </article>
  </body>
</html>