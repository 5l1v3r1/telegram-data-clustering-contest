<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-folszallott-a-pava-ujabb-hat-produkcio-jutott-tovabb/"/>
    <meta property="og:site_name" content="lokál"/>
    <meta property="article:published_time" content="2019-11-23T07:59:37+00:00"/>
    <meta property="og:title" content="Fölszállott a páva: újabb hat produkció jutott tovább"/>
    <meta property="og:description" content="Újabb hat produkció jutott tovább a Fölszállott a páva idei gyerekévadának harmadik élő adásában péntek este."/>
  </head>
  <body>
    <article>
      <h1>Fölszállott a páva: újabb hat produkció jutott tovább</h1>
      <address><time datetime="2019-11-23T07:59:37+00:00">23 Nov 2019, 07:59</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/Pava_logo_blackTypo_3000px_raster_dropshadow_RGB-960x960.jpg"/>
      </figure>
      <p>
        <b>Újabb hat produkció jutott tovább a Fölszállott a páva idei gyerekévadának harmadik élő adásában péntek este.</b>
      </p>
      <p>A Duna Televízióban sugárzott műsorban tizenkét versenyzőt láthatott a közönség. A táncos szólisták és táncospárok közül Hajdu-Németh Balázs és Hajdu-Németh Ilona (Budapest), a táncegyütteseknél a Debreceni Hajdú Táncegyüttes Utánpótlás Csoportja, az énekes szólisták és énekegyüttesek kategóriájában Szerdahelyi Luca és Nagy Eszter (Felsőörs és Ráckeve), míg a hangszeres szólisták és zenekarok közül Hajdu-Németh László (Budapest) jutott tovább a középdöntőbe a zsűri pontjaival. Szabadkártyával juttatta tovább a zsűri a Bodros tamburazenekart és Trenka Mátét.</p>
      <p>A zsűri tagja Sebestyén Márta Kossuth- és Liszt Ferenc-díjas népdalénekes, Prima Primissima és UNESCO-díjas előadóművész; Salamon Beáta előadóművész, népi hegedű tanár, a Népművészet Ifjú Mestere, a Magyar Arany Érdemkereszt birtokosa; Kocsis Enikő Harangozó-díjas koreográfus, táncművész, a Szentendre Táncegyüttes, a Győri Lippentő és a Fitos Dezső Társulat művészeti vezetője; Eredics Gábor Kossuth-díjas népzenész, akadémikus, a Vujicsics Együttes vezetője, a Zeneakadémia tanára; Zsuráfszky Zoltán Kossuth-díjas koreográfus, táncművész, A Magyar Nemzeti Táncegyüttes művészeti igazgatója, a Honvéd Együttes igazgatója.</p>
      <p>A műsorban egy különleges produkciót, a gödöllői Urban Verbunk Táncszínház előadásában a Pinokkió című mese egy részletét láthatták a nézők.</p>
      <p>A MTVA és a Hagyományok Háza, valamint szakmai partnere, az Örökség Gyermek Népművészeti Egyesület népzenei és néptáncos tehetségkutatóját idén is Morvai Noémi és Novák Péter vezeti.</p>
      <p>A Fölszállott a páva gyerekévada jövő pénteken az utolsó, negyedik élő elődöntővel folytatódik, akkor is tizenkét produkciót láthatnak a nézők.</p>
    </article>
  </body>
</html>