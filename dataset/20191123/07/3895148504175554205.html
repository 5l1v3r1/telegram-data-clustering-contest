<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legionisci.com/news/79525_Pogon_przed_meczem_z_Legia.html?amp%25252525253Butm_source&amp;amp%25252525253Butm_campaign"/>
    <meta property="og:site_name" content="Legioniści"/>
    <meta property="article:published_time" content="2019-11-23T07:05:10+00:00"/>
    <meta property="og:title" content="Pogoń przed meczem z Legią"/>
    <meta property="og:description" content="Aktualnie „Portowcy” zajmują trzecie miejsce w tabeli, jednak mają taką samą liczbę punktów co drugi Piast Gliwice. Do Legii Warszawa zespół ze Szczecina traci ledwie jedno oczko. Pogoń po 15 kolejkach ma na koncie 28 punktów, a bilans ich spotkań prezentuje się bardzo dobrze. Dotychczas osiem meczów wygrali, cztery zremisowali oraz tylko trzy razy musieli uznać wyższość rywali. „Portowcy” dotychczas stracili tylko 12 goli, co jest drugim najlepszym wynikiem w lidze (mniej o jedną bramkę stracił Piast Gliwice). W ofensywie szczecinianie radzą sobie nieco gorzej ponieważ strzelili 17 goli, co jest przeciętnym rezultatem."/>
  </head>
  <body>
    <article>
      <h1>Pogoń przed meczem z Legią</h1>
      <address><time datetime="2019-11-23T07:05:10+00:00">23 Nov 2019, 07:05</time> by <a rel="author">Maciej Frydrych</a></address>
      <h3>Z obozu rywala</h3>
      <p>Aktualnie „Portowcy” zajmują trzecie miejsce w tabeli, jednak mają taką samą liczbę punktów co drugi Piast Gliwice. Do Legii Warszawa zespół ze Szczecina traci ledwie jedno oczko. Pogoń po 15 kolejkach ma na koncie 28 punktów, a bilans ich spotkań prezentuje się bardzo dobrze. Dotychczas osiem meczów wygrali, cztery zremisowali oraz tylko trzy razy musieli uznać wyższość rywali. „Portowcy” dotychczas stracili tylko 12 goli, co jest drugim najlepszym wynikiem w lidze (mniej o jedną bramkę stracił Piast Gliwice). W ofensywie szczecinianie radzą sobie nieco gorzej ponieważ strzelili 17 goli, co jest przeciętnym rezultatem. <br/><br/>W lidze Pogoń radzi sobie bardzo dobrze, ale z Pucharu Polski odpadła już w 1/16 finału turnieju. Najpierw „Portowcy” wygrali ze Stalą Rzeszów 1-0 po bramce <b>Benedikta Zecha</b>, a w następnej rundzie 0-2 polegli w starciu ze Stalą Mielec. <br/><br/>1-0 Lechia Gdańsk (w)<br/>1-1 Lech Poznań (d)<br/>0-2 Stal Mielec (w)<br/>0-2 Cracovia (w)<br/>1-0 Zagłębie Lubin (w)<br/><br/>Najlepszym strzelcem Pogoni w aktualnym sezonie jest <b>Adam Buksa</b>. Snajper dotychczas zdobył pięć goli oraz zaliczył dwie asysty. O jednego gola mniej zdobył ściągnięty latem <b>Srdjan Spiridonović</b>. Trzy bramki zanotował <b>Zvonimir Kožulj</b>. <br/><br/>Mówiąc o najważniejszych ogniwach szczecinian trzeba na pierwszym miejscu postawić golkipera <b>Dantego Stipicę</b>, który latem trafił do Pogoni z CSKA Sofia. Do Chorwata nie można mieć żadnych zastrzeżeń, a mała liczba straconych goli to w dużej mierze to jego zasługa. Warto dodać, że Stipica został wybrany przez widzów Canal+Sport zawodnikiem rundy. Bardzo ważnymi ogniwami są również dwaj stoperzy: <b>Benedikt Zech</b> oraz <b>Konstantinos Triantafyllopoulos</b>, obaj zawodnicy prezentowali bardzo równą formę. Dwaj piłkarze trafili do Szczecina latem i mieli pilnie wzmocnić środek obrony, który nieco ucierpiał podczas ostatniego okienka. <br/><br/>W obecnym sezonie Pogoń zawitała do Warszawy w pierwszej kolejce. „Portowcom” udało się ze stolicy wywieźć trzy punkty, pomimo że przegrywali 0-1 po golu Sandro Kulenovicia. W przeciągu trzech minut bramką odpowiedział <b>Adam Buksa</b>, a 83. minucie zwycięstwo naszym rywalom zapewnił <b>Zvonimir Kozulj</b>. W poprzednim sezonie Pogoń na własnym boisku ograła Legię 2-1, za to w Warszawie lepsza okazała się Legia (3-1) oraz raz padł remis (1-1).</p>
    </article>
  </body>
</html>