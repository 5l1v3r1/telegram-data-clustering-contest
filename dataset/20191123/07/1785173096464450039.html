<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/campania-electorala-pentru-al-doilea-tur-al-alegerilor-prezidentiale-s-a-incheiat-continuarea-propagandei-electorale-constituie-contraventie-si-se-sanctioneaza-1922400023002019110719177117"/>
    <meta property="og:site_name" content="News.ro"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Campania electorală pentru al doilea tur al alegerilor prezidenţiale s-a încheiat; continuarea propagandei electorale constituie contravenţie şi se sancţionează"/>
    <meta property="og:description" content="Campania electorală pentru al doilea tur al alegerilor prezidenţiale s-a încheiat, iar continuarea propagandei electorale constituie contravenţie şi se sancţionează cu amendă. Este interzisă difuzarea de mesaje audio, video sau mixte cu conţinut electoral, dar şi prezentarea de sondaje. Peste 18,2 milioane de români sunt aşteptaţi duminică la urne pentru a-şi alege preşedintele pentru următorii cinci ani. Sunt înscrişi în cursa electorală candidatul PNL, Klaus Iohannis, şi candidatul PSD, Viorica Dăncilă."/>
  </head>
  <body>
    <article>
      <h1>Campania electorală pentru al doilea tur al alegerilor prezidenţiale s-a încheiat; continuarea propagandei electorale constituie contravenţie şi se sancţionează</h1>
      <address>
        <time datetime="2019-11-23T07:00:00+00:00">23 Nov 2019, 07:00</time>
      </address>
      <p>
        <b>Campania electorală pentru al doilea tur al alegerilor prezidenţiale s-a încheiat, iar continuarea propagandei electorale constituie contravenţie şi se sancţionează cu amendă. Este interzisă difuzarea de mesaje audio, video sau mixte cu conţinut electoral, dar şi prezentarea de sondaje. Peste 18,2 milioane de români sunt aşteptaţi duminică la urne pentru a-şi alege preşedintele pentru următorii cinci ani. Sunt înscrişi în cursa electorală candidatul PNL, Klaus Iohannis, şi candidatul PSD, Viorica Dăncilă.</b>
      </p>
      <p>Campania electorală pentru al doilea tur al alegerilor prezidenţiale din 24 noiembrie s-a încheiat, sâmbătă, la ora 7.00. Ea a început în 15 noiembrie, după validarea rezultatelor din primul tur de către Curtea Constituţională.</p>
      <p>Potrivit legislaţiei, constituie contravenţie ”continuarea propagandei electorale după încheierea acesteia, precum şi sfătuirea în ziua votării a alegătorilor la sediul secţiilor de votare să voteze sau să nu voteze un anumit candidat”. Fapta se sancţionează cu amendă de la 1.500 lei la 4.500 lei.</p>
      <p>În aceste condiţii, este interzisă difuzarea de mesaje electorale în locuri publice ori private, precum şi prin intermediul unor vehicule special amenajate. În plus, este interzisă prezentarea de sondaje.</p>
      <p>De asemenea, se sancţionează cu amendă ”purtarea pe durata votării de către membrii birourilor electorale ale secţiilor de votare, persoanele însărcinate cu paza, persoanele acreditate sau de către operatorii de sondaj ai institutelor de sondare a opiniei publice sau ai societăţilor comerciale ori ai organizaţiilor neguvernamentale de ecusoane, insigne ori alte însemne de propagandă electoral”. Pentru această faptă, amenda este cuprinsă între 1.000 şi 2.500 de lei.</p>
      <p>Campania electorală este finanţată de la bugetul de stat, controlul fiind realizat de Autoritatea Electorală Permanentă în baza Legii nr. 334/2006 privind finanţarea partidelor şi a campaniilor electorale, republicată, cu modificările şi completările ulterioare</p>
      <p>În al doilea tur de scrutin au rămas în cursă candidatul PNL, Kaus Iohannis, şi candidatul PSD, Viorica Dăncilă. În primul tur, Klaus Iohannis a obţinut 37,82% din voturi, iar Viorica Dăncilă - 22,26%.</p>
      <p>Conform datelor finale centralizate de Biroul Electoral Central, candidatul susţinut pe PNL, Klaus Iohannis, a avut 3.485.292 de voturi, iar Viorica Dăncilă 2.051.725 de voturi. 9.359.673 de alegători au mers la urne, reprezentând 51,19% din numărul total al celor înscrişi pe listele electorale.</p>
      <p>Procesul electoral, în ţară, va începe duminică, la ora 7.00, în timp ce în străinătate se desfăşoară deja din noaptea de joi spre vineri. În diaspora, votarea continuă pe toată durata zilei de sâmbătă şi se va desfăşura şi duminică.</p>
      <p>Peste 18,2 milioane de cetăţeni cu drept de vot sunt înscrişi în listele electorale permanente, în timp ce în străinătate sunt peste 715.000 de români cu drept de vot.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>