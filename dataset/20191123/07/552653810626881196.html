<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058032_felelemben-elo-szimfonikusok"/>
    <meta property="og:site_name" content="Népszava"/>
    <meta property="article:published_time" content="2019-11-23T07:55:00+00:00"/>
    <meta property="og:title" content="Félelemben élő szimfonikusok"/>
    <meta property="og:description" content="A lobbierejével élő Budapesti Fesztiválzenekar minapi közleménye a zenei élet egésze helyzetének bizonytalanságára is felhívja a figyelmet."/>
  </head>
  <body>
    <article>
      <h1>Félelemben élő szimfonikusok</h1>
      <address><time datetime="2019-11-23T07:55:00+00:00">23 Nov 2019, 07:55</time> by <a rel="author" href="https://nepszava.hu/szerzo/retkes-attila-irasa-a-nepszavanak/" target="_blank">Retkes Attila írása a Népszavának</a></address>
      <p>
        <b>A lobbierejével élő Budapesti Fesztiválzenekar minapi közleménye a zenei élet egésze helyzetének bizonytalanságára is felhívja a figyelmet.</b>
      </p>
      <p>Vihart kavart a zenei közéletben a Budapesti Fesztiválzenekar (BFZ)<b> <a href="https://nepszava.hu/3057508_programokat-mond-le-a-fesztivalzenekar-a-hianyzo-tao-penzek-miatt">bejelentése:</a></b> Fischer Iván együttese megszorításokra kényszerül, mert egyik vesztese lett a tavaly megszűnt kulturális TAO-t felváltó új kompenzációs rendszernek. Más zenekarok is panaszkodnak, de egyelőre nem a nyilvánosság előtt, mert félnek a fenntartó, az Emberi Erőforrások Minisztériuma (EMMI) haragjától. A bizonytalan helyzetet mutatja, hogy a BFZ-re, illetve a kulturális TAO-t helyettesíteni hivatott új finanszírozási rendszerre vonatkozó kérdéseinkre sem Kovács Géza, a Magyar Szimfonikus Zenekarok Szövetségének elnöke; sem Pálfi Gábor, a Magyar Zenei Tanács elnöke; sem Tóth Péter, a Magyar Művészeti Akadémia Zeneművészeti Tagozatának vezetője nem válaszolt. Hallgatnak a Népszava által megkeresett zenekarigazgatók is. A BFZ frissen lemondott igazgatója, Martin Hoffmann helyettese, Erdődy Orsolya sem kívánt nyilatkozni. Elmondta viszont véleményét Hollós Máté, a Magyar Zeneszerzők Egyesületének elnöke, aki szerint egy évvel a kulturális TAO megszüntetése után a helyettesítő támogatások mértéke és odaítélési szempontjai még mindig nem látszanak követhetőnek. A zenei élet szereplői nem tudják, hogy melyik együttes, milyen produkcióra és milyen léptékű dotációt kaphat. Hollós szerint „a vitathatatlanul támogatásra érdemes BFZ ismertségéből fakadó lobbierejét hagyományosan demonstratívan használja fel. Ez mindenkinek joga, a döntéshozóknak azonban figyelembe kell venniük, hogy más budapesti és vidéki zenekarok is küldetést látnak el a kulturális életben.”</p>
      <p>Szedmák Borbála és Szabó Zs. Roland, a Budapesti Corvinus Egyetem kutatói a közelmúltban – mélyinterjúk segítségével – feltérképezték a hazai szimfonikus zenekarok helyzetét. Lapunk birtokába került tanulmányukban (amelyet a Zene-Kar című szakmai folyóirat tervez közölni) úgy fogalmaznak: „az új rendszer esetében a követelmények nem teljesen tiszták, hiányzik a szakmai és pénzügyi megalapozottság. Az előírt köztéri koncertek, flashmobok következményeképp nem fognak a hagyományos koncerttermi előadások nagyobb népszerűségnek örvendeni. Probléma továbbá az ellenőrzés nehézsége és a túlzott rugalmasság az egyedi elbírálásban. (...) A kulturális TAO-rendszer kapcsán a cél az volt, hogy minél több jegyet adjanak el a zenekarok, most viszont az, hogy minél több ingyenes koncertet tartsanak, szinte bármilyen műsorral és minőségben.”</p>
      <p>Tanulságos információkat tudtunk meg egy korábbi zenekari igazgatótól, aki napi szinten tartja a kapcsolatot volt kollégáival. A neve mellőzését kérő szakember úgy látja, a TAO-támogatások megszüntetése különösen nehéz helyzetbe hozta a magyar zenekarokat, mert „kiesett egy fontos rész-finanszírozási elem, miközben az egyéb támogatási források bizonytalansága továbbra is fennmaradt.” Szerinte ez „joggal borzolja minden zenei menedzser igazságérzetét, hiszen a TAO korábbi botrányai csak érintőlegesen szóltak a magyar szimfonikus és kamarazenekarokról.” Mivel zenekarok megszüntetéséről, összevonásáról is szólnak a hírek, az együttesek vezetői kérdezni sem merik a minisztériumot, inkább csendben dolgoznak, s közben egymást hívogatják pletykákra éhesen. „Faggassa csak más őket, én addig meghúzom magam” – jellemzi a kulturális intézményvezetők magatartását.</p>
      <table bordered="">
        <tr>
          <th>A kormány és a főváros álláspontja</th>
        </tr>
        <tr>
          <td>Kérdéseinkre az EMMI Sajtó- és Kommunikációs Főosztályától az alábbi válasz érkezett: „A Budapesti Fesztiválzenekart a kormány bőkezűen támogatta és támogatja jelenleg is: az Emberi Erőforrások Minisztériuma saját költségvetési forrásai terhére az idei évben – ahogy 2013-tól minden egyes évben – 1 milliárd 150 millió forintos támogatást biztosít. Ezen felül a kulturális társaságiadó-támogatást (tao) felváltó új, előadó-művészeti többlettámogatási modellben 200 millió forintot juttatott a szervezetnek. Ráadásul ez az összeg nem tartalmazza a Budapest Főváros Önkormányzatának elmúlt években nyújtott jelentős támogatását.”<br/>Az ügyben megszólalt Gy. Németh Erzsébet főpolgármester-helyettes is, aki szerint „a fővárosnak fontos, hogy a Budapesti Fesztiválzenekar támogatása rendben legyen. Azt a pénzt, amelyet a tao-támogatásból most elveszít a zenekar, az államnak valamilyen formában muszáj lenne visszapótolnia.” Fontos, hogy a Fesztiválzenekar „azokat a programokat, amelyeket a budapestiek megelégedésére korábban biztosított, továbbra is megrendezze.” Példaként az esélyegyenlőséget biztosító, beavató vagy kakaókoncerteket, illetve a gyermek- és idősotthonokban megtartott ingyenes előadásokat említette. </td>
        </tr>
      </table>
      <table bordered="">
        <tr>
          <th>A Mága-effektus</th>
        </tr>
        <tr>
          <td>A látványos újévi koncertjeiről ismert, a Fidesz mellett gyakran kampányoló Mága Zoltán hegedűművész cége (Talentum Művészeti Nonprofit Kft.) idén 350 millió forint többlettámogatást kapott az EMMI-től, s ezzel az összes szimfonikus zenekart megelőzi. Az általunk megkérdezett intézményvezetők a miniszteri döntést elképesztőnek tartják, hiszen Mága nem egy intézmény, nincsenek állandó alkalmazottai. Horváth László, a Fonó igazgatója a Magyar Hang című hetilapban egyenesen úgy fogalmazott: „fel sem fogjuk, milyen romboló hatású, hogy Mága Zoltán a politikának köszönhetően torzítja a magyar kultúrát.”   </td>
        </tr>
      </table>
    </article>
  </body>
</html>