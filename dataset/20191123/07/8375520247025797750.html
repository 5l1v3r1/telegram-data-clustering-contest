<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/ukrajintsi-zaplatjat-za-utrimannja-kozhnogo-narodnogo-deputata-345-tisjach-griven-doslidzhennja-641878.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T07:02:53+00:00"/>
    <meta property="og:title" content="Українці заплатять за утримання кожного народного депутата 345 тисяч гривень в рік, – дослідження"/>
    <meta property="og:description" content="Утримання всієї Верховної Ради в 2020 році буде коштувати більше 2 млрд гривень"/>
  </head>
  <body>
    <article>
      <h1>Українці заплатять за утримання кожного народного депутата 345 тисяч гривень в рік, – дослідження</h1>
      <address>
        <time datetime="2019-11-23T07:02:53+00:00">23 Nov 2019, 07:02</time>
      </address>
      <h4>Утримання всієї Верховної Ради в 2020 році буде коштувати більше 2 млрд гривень</h4>
      <p>14 листопада Верховна Рада ухвалила свій кошторис на 2020 рік, який склав 2 млрд 37 млн 360 тисяч 700 гривень. А в перерахунку на утримання одного депутата в середньому виходить 344 960 гривень.</p>
      <p>Про це повідомляє громадянська мережа <a href="https://www.oporaua.org/news/parliament/rada_9/19524-skilki-koshtuvatime-nardep-u-2020-rotsi">«Опора»</a>.</p>
      <p>
        <b>Скільки «коштує» народний обранець?</b>
      </p>
      <p>Так, компенсація проїзду по території України для одного депутата в рік становить 90 тисяч гривень, відповідно це 7 500 гривень на місяць.</p>
      <p>Відрядження помічників депутатів у виборчі округи обійдеться у 8 тисяч гривень за 10 місяців, тобто 800 гривень на місяць.</p>
      <p>На утримання приміщень у виборчих округах планується 2 тисячі гривень на рік або 167 гривень на місяць, ще 670 гривень на рік – витрати, пов’язані з організацією зустрічей з виборцями.</p>
      <p>Також кошторисом передбачено 237 тисяч 900 гривень, однак місячна сума залежить від кількості календарних днів у місяці. Так, у січні, березні, травні, липні, серпні, жовтні, грудні передбачається 20 тисяч 150 гривень на місяць, квітні, червні, вересні, листопаді – 19 тисяч 500 гривень, лютому – 18 тисяч 850 гривень.</p>
      <p>
        <b>За що ще ми платимо з бюджету?</b>
      </p>
      <p>Загалом, якщо говорити про видатки не в перерахунку на одного депутата, то в кошторисі на 2020 рік закладені трохи більші суми, ніж за 2018 та 2019 роки. Варто зазначити, що для минулого року парламент не приймав окремий кошторис, а користувався прийнятим документом для 2018 року.</p>
      <p>Для здійснення законотворчої діяльності парламенту у 2020 році передбачено 1 млрд 43 млн 411 тисяч 100 гривень. У цю суму входить оплата праці, закупівля товарів, оплата послуг (окрім комунальних) тощо. Якщо порівнювати з попередніми двома роками, то сума витрат зросла трохи більше, ніж на 30 млн гривень. Так, у кошторисах 2018 та 2019 років на ці видатки було закладено по 1 млрд 12 млн 137 тисяч 500 гривень.</p>
      <p>На обслуговування та організаційне, інформаційно-аналітичне, матеріально-технічне забезпечення діяльності Верховної Ради України у 2020 передбачено 883 млн 478 тисяч 900 гривень. Сюди входить: оплата праці Апарату Верховної Ради, закупівля товарів та послуг, утримання автобази, управління адміністративними будинками, функціонування їдальні, утримання інституту законодавства тощо. У кошторисах 2018-2019 років на ці ж витрати було закладено по 815 млн 358 тисяч 900 гривень.</p>
      <p>Що стосується висвітлення діяльності Верховної Ради, у 2020 році заплановано 76 млн 451 тисяч 400 гривень. З них на державне підприємство «Парламентський телеканал Рада» – 51 млн 701 тисяч 400 гривень, а на державне підприємство «Голос України» – 24 млн 240 тисяч гривень. Варто зазначити, що в порівнянні з 2018 та 2019 роками, видатки на ці пункти трохи зросли. За попередні два роки кошторисами на це було передбачено по 61 млн 550 тисяч 900 гривень, з яких 47 млн 778 тисяч 400 гривень пішло на державне підприємство «Парламентський телеканал Рада», 13 млн 722 тисяч 500 гривень – на газету «Голос України».</p>
      <blockquote>
        <b>Читайте також: <a href="https://glavcom.ua/columns/kyrylosazonov/navishcho-yti-na-fantastichnih-tvaryuk-v-kino-yakshcho-mozhna-vklyuchiti-translyaciyu-verhovnoji-radi-641639.html">Навіщо йти на «Фантастичних тварюк» в кіно, якщо можна включити трансляцію Верховної Ради?</a></b>
      </blockquote>
      <related>
        <a href="https://glavcom.ua/economics/finances/u-pensiynomu-fondi-rozpovili-komu-pererahovuyut-pensiji-shchomisyacya-641872.html"/>
        <a href="https://glavcom.ua/economics/finances/jes-vidilit-ukrajini-25-mln-jevro-na-rozvitok-elektronnogo-uryaduvannya-641826.html"/>
        <a href="https://glavcom.ua/news/na-zakupivlyu-likiv-u-byudzhet-2020-zaklali-mayzhe-10-milyardiv--641695.html"/>
      </related>
    </article>
  </body>
</html>