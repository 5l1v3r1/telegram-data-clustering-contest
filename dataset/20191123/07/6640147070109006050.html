<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/scelta-dei-core-piu-veloci-nei-ryzen-3000-windows-funziona-bene-secondo-amd/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-23T07:30:00+00:00"/>
    <meta property="og:title" content="Scelta dei core più veloci nei Ryzen 3000, Windows funziona bene secondo AMD | Tom's Hardware"/>
    <meta property="og:description" content="AMD modificherà Ryzen Master affinché la selezione dei core preferiti e più veloci ricalchi più da vicino quella operata da Windows 10."/>
  </head>
  <body>
    <article>
      <h1>Scelta dei core più veloci nei Ryzen 3000, Windows funziona bene secondo AMD | Tom's Hardware</h1>
      <address>
        <time datetime="2019-11-23T07:30:00+00:00">23 Nov 2019, 07:30</time>
      </address>
      <p>In un <a href="https://www.reddit.com/r/Amd/comments/dzjs7i/fastest_cores_is_windows_right_or_ryzen_master/">post su Reddit</a>, <b>AMD fa chiarezza</b> su come <b>Ryzen Master e Windows 10 identificano e sfruttano i core più veloci</b> all’interno delle CPU Ryzen. L’intervento si è reso necessario per dissipare i dubbi degli appassionati, che avevano notato alcune <b>discrepanze</b> nel funzionamento del software di AMD e del sistema operativo Microsoft.</p>
      <p>Alcuni pensavano che Ryzen Master avesse un problema, altri ritenevano che il problema fosse Windows 10. In sintesi, nessuna delle due posizioni è interamente sbagliata, ma ciò non significa che ci sia un problema.</p>
      <figure>
        <img src="https://www.tomshw.it/images/images/2019/05/amd-ryzen-32103.768x432.jpg"/>
      </figure>
      <p>Partiamo proprio dall’affermazione finale di AMD: “<b>Windows e Ryzen Master funzionano entrambi correttamente nell’identificare i core più veloci della CPU</b>. La classifica prestazionale dei core è stabilita in fabbrica e riportata nel firmware, ed entrambe le fonti attingono da lì. Windows e Ryzen Master hanno però obiettivi prestazionali sostanzialmente differenti nell’identificare i core più veloci, cosa che può portare al sorgere di una discrepanza. <b>Abbiamo intenzione di allineare Ryzen Master con Windows per alleviare la confusione</b>”.</p>
      <p>Tutto bene quel che finisce bene quindi, ma se v’interessa approfondire, continuate a leggere. <b>Ryzen Master classifica i core della CPU in modo diverso da come li indica la funzionalità CPPC2</b> (Collaborative Power and Performance Control 2) dei Ryzen 3000. Mentre il software di AMD indica che un particolare core è oggettivamente il più veloce in assoluto, lo scheduler di Windows non sceglie quale core usare solo in base a quello. Invece seleziona <b>il core più rapido accompagnato da un altro core veloce quasi quanto il primo nello stesso CCX</b>.</p>
      <p>La ragione di questo comportamento si riconduce al fatto che <b>lo scheduler di Windows vuole avere due core su cui suddividere le operazioni single-thread</b>, in modo da poter far passare il carico tra i due core al fine di gestire le temperature e altre variabili per assicurare che ognuno dei due core si spinga alle frequenze più alte possibili.</p>
      <p>I due core selezionati devono far parte dello stesso CCX perché altrimenti emerge troppa latenza nel passaggio dell’operazione tra i due, andando così a mitigare o azzerare i benefici di tale funzionamento. Qualcuno di voi ora giustamente si starà chiedendo: <b>perché Windows non sceglie semplicemente il core più veloce, e poi il secondo più rapido nello stesso CCX?</b></p>
      <p><b>AMD fa un esempio per spiegarlo</b>: “Prendiamo un’ipotetica CPU AMD a 16 core e scegliamo alcuni core. Core 0 e Core 1 nel primo CCX del primo die possono spingersi a 2,2 GHz e 2,15 GHz, rispettivamente, per una frequenza media di 2,175 GHz. Core 13 e 15 nel secondo CCX sull’altro die possono spingersi a 2,25 GHz e 2,05 GHz, rispettivamente, per una media di 2,150 GHz. Core 0 e 1 sarebbero i core preferiti da CPPC per Windows, mentre Ryzen Master assegnerebbe la stella d’oro a Core 13. Core 13 potrebbe essere il core più veloce nel chip, ma potete vedere che non è la selezione più veloce in generale per il boost automatico. Accoppiare il Core 13 al Core 0 teoricamente restituirebbe la frequenza media più alta, ma questa potrebbe essere compensata dall’attraversamento dei confini del CCX”.</p>
      <p><b>AMD consiglia a tutti i suoi utenti di</b> dotarsi di qualsiasi versione di Windows 10 dalla May 2019 in poi e tenerla aggiornata, scaricare i driver del chipset distribuiti dal 7 luglio in poi, aggiornare il BIOS dagli AGESA 1002 in poi. In questo modo la selezione dei core più veloci dovrebbe funzionare come da previsioni.</p>
      <p>L’azienda aggiunge che qualora qualcuno volesse togliersi ogni dubbio, può forzare le seguenti impostazioni da BIOS: <i>Global C-States, CPPC, CPPC Preferred Core(s)</i>. Sono tutte disponibili nel menu AMD CBS che dovrebbe essere presente “virtualmente su qualsiasi motherboard”. “La nostra linea ufficiale per questi parametri è auto o attivo di default, ma è un passo che potete fare con molta cautela”. Come dire, non sbatteteci troppo la testa.</p>
      <blockquote>Chi vuole assemblarsi un PC per la quotidianità, senza puntare al gaming ad alta qualità, può dare un’occhiata al nuovo <a href="https://toms.it/aEdOi">Athlon 3000G</a>, dual-core con SMT e moltiplicatore sbloccato, oltre alla GPU integrata Vega 3.</blockquote>
    </article>
  </body>
</html>