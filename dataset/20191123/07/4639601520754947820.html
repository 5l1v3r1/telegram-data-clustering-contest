<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/23/vimatv/p-panagiotopoulos-sto-one-channel-sti-mesaia-taksi-anikoun-oi-oxi-poly-plousioi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T07:17:56+00:00"/>
    <meta property="og:title" content="Π. Παναγιωτόπουλος στο One Channel: Στη μεσαία τάξη ανήκουν οι όχι πολύ πλούσιοι"/>
    <meta property="og:description" content="Καλεσμένος στην εκπομπή Citizen One βρέθηκε το βράδυ της Παρασκευής 22 Νοεμβρίου ο Επίκουρος Καθηγητής Κοινωνιολογίας στο ΕΚΠΑ, Παναγής Παναγιωτόπουλος, όπου μίλησε για την επιστήμη της κοινωνιολογίας και πώς μέσα από αυτήν ερμηνεύεται η μεσαία τάξη στην Ελλάδα προ και μετά κρίση, αλλά και για το προσφυγικό."/>
  </head>
  <body>
    <article>
      <h1>Π. Παναγιωτόπουλος στο One Channel: Στη μεσαία τάξη ανήκουν οι όχι πολύ πλούσιοι</h1>
      <h2>Καλεσμένος στην εκπομπή Citizen One βρέθηκε το βράδυ της Παρασκευής 22 Νοεμβρίου ο Επίκουρος Καθηγητής Κοινωνιολογίας στο ΕΚΠΑ, Παναγής Παναγιωτόπουλος, όπου μίλησε για την επιστήμη της κοινωνιολογίας και πώς μέσα από αυτήν ερμηνεύεται η μεσαία τάξη στην Ελλάδα προ και μετά κρίση, αλλά και για το προσφυγικό.</h2>
      <address><time datetime="2019-11-23T07:17:56+00:00">23 Nov 2019, 07:17</time> by <a rel="author">ΤοΒΗΜΑ Team</a></address>
      <p>Καλεσμένος στην εκπομπή Citizen One βρέθηκε το βράδυ της Παρασκευής 22 Νοεμβρίου ο Επίκουρος Καθηγητής Κοινωνιολογίας στο ΕΚΠΑ, Παναγής Παναγιωτόπουλος, όπου μίλησε για την επιστήμη της κοινωνιολογίας και πώς μέσα από αυτήν ερμηνεύεται η μεσαία τάξη στην Ελλάδα προ και μετά κρίση, αλλά και για το προσφυγικό.</p>
      <p>Για την επιστήμη της κοινωνιολογίας ο κ. Παναγιωτόπουλος υποστήριξε πως παίζει ένα ρόλο sui generis επιστήμης που θα συμπληρώνει άλλες και δε θα επηρεάζει. Μίλησε για το βιβλίο του το οποίο αναφέρεται στη μεσαία τάξη και στη συνέχεια προσπάθησε να τη χαρτογραφήσει στην μετά την κρίση εποχή.</p>
      <p>
        <a href="https://www.in.gr/2019/11/23/greece/via-kata-gynaikon-gemise-athina-mov-skoupes-pou-katharizoun-patriarxia-seksismo-kai-ratsismo/">Βία κατά γυναικών : Γέμισε η Αθήνα μωβ σκούπες που «καθαρίζουν» πατριαρχία, σεξισμό και ρατσισμό</a>
      </p>
      <p>Επιχειρώντας να δώσει έναν ορισμό της μεσαίας τάξης, ο κ. Παναγιωτόπουλος υποστήριξε πως σε αυτήν ανήκουν «αυτοί που δεν ανήκουν στους πολύ πλούσιους και πολύ φτωχούς». Πρέπει να ορίζεται με βάση τον τρόπο ζωής κυρίως και όχι το εισόδημα, εξήγησε ο καθηγητής.</p>
      <p>Ωστόσο, για να μπορείς να μιλήσεις για μεσαία τάξη πρέπει να συντρέχουν όλες οι προϋποθέσεις εκ των οποίων πολύ βασικές είναι η κοινή μοίρα και το παρόμοιο μέλλον, κάποια δηλαδή κοινά πολιτισμικά χαρακτηριστικά. Μίλησε για τις αλλαγές που έχει υποστεί η μεσαία τάξη ανά τα χρόνια ως προς τις κοινές ιδέες και πεποιθήσεις και για το κατά πόσο η κοινωνία έχει κατακερματιστεί σε ομάδες ανθρώπων που έχουν αποκτήσει εντελώς διαφορετικές πολιτισμικές ροπές.</p>
      <p>Τέλος, αναφέρθηκε και στο προσφυγικό και ειδικότερα στις αντιδράσεις της κοινωνίας τόσο τα τελευταία χρόνια με τις εισροές ανθρώπων εξ Ανατολάς κυρίως, αλλά και για τον τρόπο που οι προσφυγικές ροές αντιμετωπίστηκαν από το μέσο πολίτη και τα προηγούμενα χρόνια και πώς όλοι αυτοί οι άνθρωποι τελικά ενσωματώθηκαν και απορροφήθηκαν στην ελληνική πραγματικότητα. Ο κ. Παναγιωτόπουλος υποστήριξε, λοιπόν, πως η ελληνική κοινωνία «δεν έχει δείξει μεγάλη δυσανεξία.</p>
      <p>Ειδικά το ‘15 έδειξε αλληλεγγύη. Αν δεν έχουμε δραστική αύξηση αυτών των ρευμάτων μπορεί να υπάρξει μια στοιχειώδης ειρηνική απορρόφηση. Αν όμως δεν μπορέσει να σταματήσει κάπως αυτή η ροή η ελληνική κοινωνία και η ελληνική πολιτική δεν μπορεί να διαχειριστεί ένα τέτοιο ζήτημα», υποστήριξε ο καθηγητής. «Όσο το πολιτικό σύστημα δεν μπορεί να συζητήσει, η κοινωνία θα πολώνεται ερήμην του πολιτικού συστήματος με πιθανές περίεργες εξελίξεις», κατέληξε.</p>
      <figure>
        <iframe src="https://www.youtube.com/embed/TYJYB1XslzE" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://youtu.be/TYJYB1XslzE">onetv.gr</a></p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>