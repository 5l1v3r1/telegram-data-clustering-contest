<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotomac.com.tr/nba/2019/11/23/mavericks-doncicin-rekor-kirdigi-macta-cedinin-takimi-cavaliersi-yendi"/>
    <meta property="og:site_name" content="FotoMaç"/>
    <meta property="article:published_time" content="2019-11-23T07:48:12+00:00"/>
    <meta property="og:title" content="Mavericks Doncic'in rekor kırdığı maçta Cedi'nin takımı Cavaliers'ı yendi"/>
    <meta property="og:description" content="Amerikan Basketbol Ligi'nde (NBA) Dallas Mavericks, formda genç yıldızı Luka Doncic'in yeni bir rekora daha imza attığı maçta konuk ettiği Cleveland Cavaliers'ı 143-101 mağlup etti."/>
  </head>
  <body>
    <article>
      <h1>Mavericks Doncic'in rekor kırdığı maçta Cedi'nin takımı Cavaliers'ı yendi</h1>
      <h2>Amerikan <u><a href="https://www.fotomac.com.tr/haberleri/basketbol-ligi?id=63766174-286d-400c-ba87-ede9bd1f921c">Basketbol Ligi</a></u>'nde (<u><a href="https://www.fotomac.com.tr/haberleri/nba?id=160b97ac-aeda-402a-b828-bbaf0a56ccc7">NBA</a></u>) <u><a href="https://www.fotomac.com.tr/haberleri/dallas-mavericks?id=51c97b66-282e-481d-81b5-6134b749a204">Dallas Mavericks</a></u>, formda genç yıldızı <u><a href="https://www.fotomac.com.tr/haberleri/luka-doncic?id=da2de731-03b4-4047-aeca-733327d213c9">Luka Doncic</a></u>'in yeni bir rekora daha imza attığı maçta konuk ettiği <u><a href="https://www.fotomac.com.tr/haberleri/cleveland-cavaliers?id=25023349-7e7e-43ce-9855-7261883e1734">Cleveland Cavaliers</a></u>'ı 143-101 mağlup etti.</h2>
      <address>
        <time datetime="2019-11-23T07:48:12+00:00">23 Nov 2019, 07:48</time>
      </address>
      <p><u><a href="https://www.fotomac.com.tr/haberleri/nba?id=160b97ac-aeda-402a-b828-bbaf0a56ccc7">NBA</a></u>'e 10 maçla devam edildi. Son olarak Golden State Warriors'ı 48 sayı farkla mağlup eden <u><a href="https://www.fotomac.com.tr/haberleri/dallas-mavericks?id=51c97b66-282e-481d-81b5-6134b749a204">Dallas Mavericks</a></u>, American Airlines Center'da ağırladığı <u><a href="https://www.fotomac.com.tr/haberleri/cleveland-cavaliers?id=25023349-7e7e-43ce-9855-7261883e1734">Cleveland Cavaliers</a></u>'ı da 42 sayı farkla yendi.</p>
      <p>Galibiyet serisini 4 maça çıkararak bu sezon sahadan 10. kez galip ayrılan Mavericks'in Sloven yıldızı Doncic, karşılaşmayı 30 sayı, 14 asist ve 7 ribauntla tamamladı. 20 yaşında basketbolcu, NBA'de 3 maç üst üste 30 sayı ve 10 asist barajını geçen en genç oyuncu rekoruna imza attı. Justin Jackson 19, Kristaps Porzingis 17, Tim Hardaway 16 sayıyla galibiyette pay sahibi oldu.</p>
      <p>Sezonun 11. mağlubiyetini alan Cavaliers'ta milli oyuncu <u><a href="https://www.fotomac.com.tr/haberleri/cedi-osman?id=c299d9ae-ce43-45e9-9480-bd9ac4c7d3c9">Cedi Osman</a></u> 18 sayı, 4 ribaunt, 3 asist ve 1 blok, Darius Garland ise 23 sayıyla mücadele etti.</p>
      <p>
        <b>SPURS GALİBİYETİ UNUTTU</b>
      </p>
      <p>Sezonun formda takımlarından Philadelphia 76ers, konuk ettiği <u><a href="https://www.fotomac.com.tr/haberleri/san-antonio-spurs?id=78ac4835-5b87-4943-9d0b-0cfcefee24dc">San Antonio Spurs</a></u>'u 115-104'lük skorla geçerek sezonun 10. galibiyetini elde etti.</p>
      <p>Sixers'ta maça ilk 5'te başlayarak yaklaşık 34 dakika sahada kalan milli basketbolcu Furkan Yılmaz 17 sayı, 4 ribaunt ve 2 top çalmalık performans sergiledi. Tobias Harris 26 sayı, 6 ribaunt ve 4 asist, Joel Embiid 21 sayı ve 14 ribaunt, Al Horford 18 sayı, 9 ribaunt ve 6 asistle galibiyette etkili olurken, Ben Simmons 10'ar sayı ve ribaunt, 13 asistle "triple-double" yaptı.</p>
      <p>Bu sezon üst üste 8. maçını kaybeden Spurs'ta DeMar DeRozan'ın 29 sayı ve 7 ribaunt, Rudy Gay'in 22 sayı, LaMarcus Aldridge'in 17 sayı ve 6 ribauntluk performansı, galibiyet için yeterli olmadı.</p>
      <p>
        <b>Lakers'tan üst üste 6. galibiyet</b>
      </p>
      <p>Batı Konferansı temsilcilerinin mücadelesinde <u><a href="https://www.fotomac.com.tr/haberleri/los-angeles?id=7d8e9e4c-a9a3-4d64-ae47-2f14ac61c165">Los Angeles</a></u> Lakers, sezonun 13. galibiyetini, deplasmanda <u><a href="https://www.fotomac.com.tr/haberleri/oklahoma-city?id=531f544f-358d-48e9-9736-0ae100dbb1db">Oklahoma City</a></u> Thunder'ı 130-127 mağlup ederek aldı.</p>
      <p>Galibiyet serisini 6 maça çıkararak konferansında liderliğini sürdüren Lakers'ta Anthony Davis 33 sayı, 11 ribaunt ve 7 asist, LeBron James 23 sayı, 14 asist ve 6 ribaunt, Kentavious Caldwell-Pope ise 17 sayı üretti.</p>
      <p>Sezonun 10. mağlubiyetini alan Thunder'da Shai Gilgeous-Alexander 24, Steven Adams 22 sayı, Chris Paul ise 18 sayı ve 7 asistle maçı tamamladı.</p>
      <p>NBA'de yarın 10 maç oynanacak.</p>
      <p>
        <b>SONUÇLAR:</b>
      </p>
      <p>Detroit Pistons-Atlanta Hawks: 128-103</p>
      <p>Washington Wizards-Charlotte Hornets: 125-118</p>
      <p>Brooklyn Nets-Sacramento Kings: 116-97</p>
      <p>Oklahoma City Thunder-Los <u><a href="https://www.fotomac.com.tr/haberleri/angeles-lakers?id=72a9d146-e7f9-4c66-8020-359439ba5c88">Angeles Lakers</a></u>: 127-130</p>
      <p>Philadelphia 76ers-San Antonio Spurs: 115-104</p>
      <p>Chicago Bulls-Miami Heat: 108-116</p>
      <p>Dallas Mavericks-Cleveland Cavaliers: 143-101</p>
      <p>Denver Nuggets-Boston Celtics: 96-92</p>
      <p>Utah Jazz-Golden State Warriors: 113-109</p>
      <p>Los Angeles Clippers-Houston Rockets: 122-119</p>
    </article>
  </body>
</html>