<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3362745/aleksa-terzic-20-posle-brutalnog-napada-sokiran-sam-sta-me-je-snaslo-tesko-disem-psihicki-sam-lose"/>
    <meta property="og:site_name" content="kurir.rs"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="ALEKSA TERZIĆ (20) POSLE BRUTALNOG NAPADA: Šokiran sam šta me je snašlo! Teško dišem, psihički sam loše"/>
    <meta property="og:description" content="Fudbaler Aleksa Terzić (20), koga su u noći između utorka i srede audijem A6 presreli pa pretukli Nikola Stanković Pivce (22) i Miloš Jevtić (22), ispričao je juče u Trećem osnovnom tužilaštvu da je šokiran zbog svega što mu se desilo i da sada ima zdravstvene ..."/>
  </head>
  <body>
    <article>
      <h6 class="kicker">TUŽILAŠTVO</h6>
      <h1>ALEKSA TERZIĆ (20) POSLE BRUTALNOG NAPADA: Šokiran sam šta me je snašlo! Teško dišem, psihički sam loše</h1>
      <address>
        <time datetime="2019-11-23T07:00:00+00:00">23 Nov 2019, 07:00</time>
      </address>
      <p>Fudbaler Aleksa Terzić (20), koga su u noći između utorka i srede „audijem A6“ presreli pa pretukli Nikola Stanković Pivce (22) i Miloš Jevtić (22), ispričao je juče u Trećem osnovnom tužilaštvu da je šokiran zbog svega što mu se desilo i da sada ima zdravstvene probleme!</p>
      <p>Kako saznajemo, Terzić, koji igra za italijansku Fjorentinu i srpsku omladinsku reprezentaciju, detaljno je opisao napad na njega.</p>
      <p>- U blizini je bilo dosta ljudi, ali niko nije reagovao. Verovatno nisu smeli - navodno je rekao Terzić.</p>
      <p>On je dodao i da se psihički loše oseća.</p>
      <p>- Šokiran sam šta me je snašlo! Imam i problem s povredom nosa, jer sada teško dišem... Takođe, imam problem i s klubom za koji igram, jer se tamo nisam pojavio na vreme - dodao je pretučeni fudbaler, koji ima vidne podlive na licu.</p>
      <p>Inače, Terzić je juče na Instagramu okačio stori u kojem je na srpskom i italijanskom jeziku poručio da se dobro oseća i svima se zahvalio na podršci.</p>
      <p>Podsetimo, fudbaler je napadnut kad se vraćao sa utakmice u Nišu. Dok je vozio BMW X3, na auto-putu kod Autokomande presreli su ga Stanković i Jevtić, koji su zajedno sa dve devojke bili u „audiju A6“.</p>
      <p>Kako je Terzić ispričao policiji, on se kod mosta Gazela zaustavio na nagovor vozača „audija“, ali mu je jedna od devojaka dobacila da beži. Tada je otpočela jurnjava Ulicom Jurija Gagarina.</p>
      <p>Fudbalera su na kraju zaustavili, izveli ga iz kola, pretukli i pokušali da ga strpaju u gepek. Govorili su mu: „Daj 5.000 evra ili ćemo te oteti.“ Terzić je uspeo da im se otrgne, nakon čega je jedan napadač seo u njegov BMW, a drugi u „audi“ i onda su pobegli.</p>
      <p>Nikolu Stankovića Pivceta policija je uhapsila ubrzo nakon napada, zajedno s devojkama, dok je Jevtić uhapšen u četvrtak. Devojke su juče puštene na slobodu.</p>
      <figure>
        <img src="https://www.kurir.rs/data/images/2019/11/22/20/2060769_collage_ff.jpg?ver=1574449319"/>
        <figcaption>
          <cite>foto: Zorana Jevtić</cite>
        </figcaption>
      </figure>
      <blockquote><b>Zanemeli u tužilaštvu<br/></b><b>NI REČ O FUDBALERU<br/></b>Osumnjičeni Nikola Stanković Pivce i Miloš Jevtić juče su iz policijskog pritvora s lisicama na rukama dovedeni u Treće osnovno tužilaštvo na saslušanje. Njih dvojica su odbili da iznesu odbranu, odnosno branili su se ćutanjem.<br/>- Policajci su u zgradu tužilaštva najpre uveli Stankovića, čije je desno stopalo bilo u gipsu, a nekoliko trenutaka kasnije doveden je i Jevtić. Oni su pred tužiocem odlučili da ne iznose odbranu. Obojici je juče određen pritvor do 30 dana - kaže izvor Kurira.</blockquote>
      <p>Kurir.rs / D. S. - I. M.</p>
      <p>Foto: Zorana Jevtić</p>
      <related>
        <h4>NE PROPUSTITE</h4>
        <a href="https://www.kurir.rs/sport/fudbal/3362455/oglasio-se-aleksa-terzic-prvi-put-posle-pokusaja-otmice-i-napada-na-novom-beogradu-porucio-je-ovo-foto"/>
        <a href="https://www.kurir.rs/crna-hronika/3362433/otmicari-fudbalera-saslusani-presreli-ga-oteli-mu-kola-i-novcanik-evo-kako-su-se-branili-pred-sudom"/>
        <a href="https://www.kurir.rs/crna-hronika/3362253/aleksa-terzic-prepoznao-napadace-fudbaler-dosao-u-policiju-u-modricama"/>
        <a href="https://www.kurir.rs/crna-hronika/3361287/detalji-pokusaja-otmice-mladog-fudbalera-jurili-ga-po-auto-putu-i-trazili-5000-evra-evo-ko-je-spasao-aleksu-terzica"/>
      </related>
    </article>
  </body>
</html>