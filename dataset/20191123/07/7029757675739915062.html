<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/spas-garnevski-igrata-svarshi-i-pravilata-sa-drugi.html"/>
    <meta property="og:site_name" content="News.bg"/>
    <meta property="article:published_time" content="2019-11-23T07:25:31+00:00"/>
    <meta property="og:title" content="Спас Гърневски: Играта свърши и правилата са други"/>
    <meta property="og:description" content="3 страници били аргументите защо Цацаров да е шеф на Антикорупцията"/>
  </head>
  <body>
    <article>
      <h1>Спас Гърневски: Играта свърши и правилата са други</h1>
      <address><time datetime="2019-11-23T07:25:31+00:00">23 Nov 2019, 07:25</time> by <a rel="author" href="https://news.bg/author/simeon-yanev" target="_blank">Симеон Янев</a></address>
      <p><b>Антикорупционната комисия и ресорната парламентарна комисия никога не са изпадали в летаргия и сън</b>, а напротив - след приемането на Закона за противойдействие на корупцията и отнемане на незаконно придобито имущество през 2018 г. играта свърши и правилата са други.</p>
      <p><b>Много сериозно се свива обръча около тези, които искат да злоупотребяват с власт</b>.</p>
      <p>Това заяви пред БНТ депутатът от ГЕРБ Спас Гърневски по повод номинацията на Сотир Цацаров за нов председател на Антикорупционната комисия (КПКОНПИ).</p>
      <p>По думите му <b>има цели три страници с аргументи за номинацията, зад които са застанали депутатите от ГЕРБ и други политически сили</b>. Гърневски отличи Цацаров като един висококвалифициран юрист, завършил Право в Юридическия факултет на Софийския университет "Свети Климент Охридски". Общата оценка за целия курс на неговото образование е 5.98 и пълно 6 на държавните изпити. Цацаров има и 27 години стаж в съдебната система. </p>
      <p>"Неговият висок опит в съдебната система като наказателен съдия и обвинител номер едно пряко кореспондира за номинацията му за нов председател на Антикорупционната комисия", аргументира се Гърневски за номинацията на Цацаров за нов шеф на КПКОНПИ.</p>
      <p>Той изтъкна, че <b>от ГЕРБ възприели изцяло предложението за номинацията на Сотир Цацаров за председател на Антикорупционната комисия</b> и нещата се стягат не само отдолу нагоре, а и отгоре надолу.</p>
      <p>Благодарение на парламентарната антикорупционна комисия, КПКОНПИ, прокуратурата начело с Цацаров и Гешев до настоящия момент <b>има запопирани над 4 млрд. незаконно придобито имущество. Ако 1/3 от заграбеното по време на прехода се върне, ще се говорим за 3 пъти по-високи заплати</b>, заяви Гърневски.</p>
      <p>Той се надява да има осъдени и да се върне имущество. Това, което се върне като незаконно имущество, може да се направи предложение да бъде насочено в социалната сфера и за социално слабите. Според Гърневски н<b>ищо не може да бъде скрито-покрито и нито един скандал няма да бъде хвърлен в кошчето за боклук</b>. </p>
      <p>По повод критиките на лидера на БСП Корнелия Нинова, че щом управляващите избират Сотир Цацаров за нов шеф на КПКОНПИ значи ще бъдат недосегаеми, Гърневски припомни, че Нинова е сред хората, които се търсят като незаконно забогатели чрез "Техноимпекс".</p>
      <p>Депутатът от ГЕРБ категорично заяви, че <b>няма нито едно основание България да върви към предсрочни парламентарни избори</b>. Програмата на правителството също се изпълнява невероятно точно и изпълнението на БВП ще бъде преизпълнен, каза допълни Гърневски. </p>
      <p>Припомняме, номинираните за поста председател на Антикорупционната комисия (КПКОНПИ) са двама. <a href="https://news.bg/politics/gerb-i-obedineni-patrioti-izlachvat-tsatsarov-za-shef-na-kpkonpi.html">ГЕРБ и "Обединени патриоти" излъчиха Сотир Цацаров</a> за шеф на Антикорупционната комисия, а от <a href="https://news.bg/politics/volya-predlaga-simeon-naydenov-za-shef-na-kpkonpi.html">"Воля" предложиха депутатът от парламентарната им група Симеон Найденов</a>.</p>
      <p>Новият председател трябва да приключи мандата на Пламен Георгиев, който <a href="https://news.bg/politics/plamen-georgiev-podade-ostavka.html">подаде оставка </a>в края на месец юли, заради скандала с недекларираната тераса на жилището му.</p>
      <p>На 21 ноември лидерът на БСП Корнелия <a href="https://news.bg/bulgaria/ninova-shte-glasuva-protiv-tsatsarov-za-shef-na-kpkonpi.html">Нинова заяви, че ще гласува против Цацаров за шеф на КПКОНПИ.</a></p>
      <p>Преди това социалистът Драгомир <a href="https://news.bg/politics/bsp-prizna-za-silna-kandidaturata-na-tsatsarov-za-shef-na-kpkonpi.html">Стойнев определи като силна кандидатурата на Цацаров.</a></p>
      <p>На 20 ноември <a href="https://news.bg/crime/izticha-srokat-za-nominirane-na-kandidati-za-shef-na-kpkonpi.html">изтече срока за номиниране на кандидати</a> за председател на Антикорупционната комисия. </p>
    </article>
  </body>
</html>