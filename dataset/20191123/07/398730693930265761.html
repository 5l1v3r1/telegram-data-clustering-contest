<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/kravallpolis-vaktar-lokalvalet-i-hongkong/"/>
    <meta property="og:site_name" content="DN.SE"/>
    <meta property="article:published_time" content="2019-11-23T07:06:13+00:00"/>
    <meta property="og:title" content="Kravallpolis vaktar lokalvalet i Hongkong"/>
    <meta property="og:description" content="Efter sex månaders protester ses söndagens val i Hongkong som en folkomröstning."/>
  </head>
  <body>
    <article>
      <h1>Kravallpolis vaktar lokalvalet i Hongkong</h1>
      <address><time datetime="2019-11-23T07:06:13+00:00">23 Nov 2019, 07:06</time> by <a rel="author" href="https://www.dn.se/av/marianne-bjorklund/" target="_blank">Marianne Björklund</a></address>
      <p>
        <b>PEKING. Lokalval i Hongkong brukar i vanliga fall inte röna särskilt stor uppmärksamhet. Men efter sex månaders protester ses söndagens val som något av en folkomröstning mellan de krafter som stöder demonstranterna och Hongkongs politiska ledning. </b>
      </p>
      <p>Valet, där alla över 18 år får rösta, brukar normalt inte väcka särskilt stort intresse. Frågorna som politikerna beslutar om på lokal nivå handlar om sådant som sopsortering och bullernivåer. </p>
      <p>Men Hongkong befinner sig ljusår ifrån normalläge. De folkliga protesterna som har pågått sedan i juni nådde i början av veckan sina mest våldsamma nivåer hittills. Delar av staden påminde om en krigsskådeplats när <a href="https://www.dn.se/nyheter/varlden/universitet-i-hongkong-omringat-av-polis/">polisen gick hårt fram med tårgas</a>, vattenkanoner och gummikulor mot det tusental studenter som ockuperat det polytekniska universitetet. </p>
      <p><b>Studenterna svarade med</b> egentillverkade brandbomber, pilbågsskytte och jättelika slangbellor. En polisman sköts i vaden med en pilbåge och flera studenter har synts rullas ut på bår från universitetsbyggnaden. De tumultartade scenerna gjorde det länge osäkert om lokalvalen ens skulle kunna hållas.</p>
      <p>Men efter några lugna dagar blir de nu av. Riktigt som vanligt kommer det dock inte att gå till. Det spända läget kommer att kännas när Hongkongborna går till vallokalerna som för första gången någonsin kommer att bevakas av kravallutrustad polis, enligt South China Morningpost.</p>
      <p>Rekordmånga, 4,13 miljoner Hongkongbor, har registrerat sig för att rösta i lokalvalet som nu ses som en slags folkomröstning mellan den politiska ledningen i Hongkong och demonstranterna. </p>
      <p><b>Flera opinionsundersökningar</b> har visat att förtroendet för Hongkongs polis är kört i botten och att demonstranterna har fortsatt stöd i breda lager av befolkningen, trots att deras protester har blivit alltmer våldsamma. Men Hongkongs politiska ledning tror att det finns stora grupper som i det tysta har fått nog av våld och förstörelse som försvårar deras vardag.</p>
      <p>Lokalvalet kan visa hur det egentligen ligger till. Förra gången vann Kinavänliga partier, som traditionellt stöttas av storföretag, fackföreningar och regeringen, en klar majoritet. De demokratiska partierna är traditionellt små och splittrade. Dessutom har de en sämre kampanjkassa än de Kinavänliga.</p>
      <p>I år har de dock enat sig mot en gemensam fiende och ställer upp med fler kandidater än någonsin. De har dessutom samarbetat om vilka kandidater som ställer upp var, för att undvika att demokratiska kandidater konkurrerar ut varandra. </p>
      <p><b>Även om demokratiska partier</b> skulle vinna en majoritet av rösterna innebär inte det att de får någon direkt politisk makt.  Men det skulle vara en kraftig markering gentemot Kina och visa att de demonstranter som regimen har liknat vid terrorister faktiskt har ett brett stöd bland Hongkongbor.</p>
      <p>Lokalvalet är demokratiskt och infördes av den brittiska kolonialmakten efter kravaller inspirerade av kulturrevolutionen i Kina 1967. Men den verkliga makten i Hongkong väljs enligt helt andra regler. Den politiska ledaren väljs vart femte år i ett komplicerat system som i praktiken innebär att Peking bestämmer. </p>
      <p>Om demokratiska krafter når framgångar i lokalvalen skulle de få något större inflytande över den proceduren. Av 1 200 platser i den valkommitté som utnämner Hongkongs politiska ledare är 117 platser vikta till partier som håller majoritet i de lokala distrikten. </p>
      <p>Här skulle prodemokratiska krafter kunna spela en större roll, även om de fortsatt kommer ha långt ifrån tillräckligt med makt för att bestämma hur Hongkong leds. Resten av platserna i kommittén handplockas av Peking.</p>
      <p><b>Inför valet har politiker </b>från båda sidor attackerats. En prodemokratisk <a href="https://www.dn.se/nyheter/varlden/over-200-gripna-efter-nya-oroligheter-i-hongkong/">kandidat har fått sitt öra avbitet</a>, en Kinavänlig kandidat har blivit knivskuren. Talande för det spända läget är att flera kandidater har gjort bilder på anhängare suddiga i sociala medier och undviker att kampanja sent på kvällarna. </p>
      <p>Samtidigt har demonstranter i olika forum sagt åt varandra att inte ha på sig svarta kläder, deras signum, på valdagen. Allt för att undvika att gripas och hindras från att rösta.</p>
      <p>Demonstranterna är rädda för att Kinas inflytande över Hongkong ökar och att deras friheter inskränks. De kräver att Hongkong går mot fria val, att polisens agerande under protesterna utreds av oberoende instans, att protesterna inte rubriceras som upplopp, vilket kan ge upp till tio års fängelse, samt att de som hittills har gripits under demonstrationerna släpps. </p>
      <p><a href="https://www.dn.se/nyheter/varlden/demonstranter-i-hongkong-vi-forbereder-oss-for-krig/">Läs också: Demonstranter i Hongkong: Vi förbereder oss för krig</a> </p>
      <p><a href="https://www.dn.se/nyheter/varlden/svenska-studenter-i-hongkongs-inferno-det-har-eskalerat-langsamt/">Läs också: Svenska studenter i Hongkongs inferno</a> </p>
      <p> </p>
      <details>
        <summary>Fakta. 452 platser står på spel</summary>
        <p>Fakta: 452 platser i 18 olika distrikt står på spel i Hongkongs lokalval som hålls vart fjärde år.</p>
        <p>Alla över 18 år med permanent uppehållstillstånd i Hongkong får rösta.</p>
        <p>De över 600 vallokalerna öppnar klockan 7.30 på morgonen och stänger 10.30.</p>
        <p>4,13 miljoner invånare har registrerat sig för att rösta.</p>
        <p>Hongkong har 7,5 miljoner invånare.</p>
        <p>Förra lokalvalen vann Kinavänliga partier en majoritet med över 783.000 röster jämfört med 540.000 röster för prodemokratiska partier.</p>
      </details>
    </article>
  </body>
</html>