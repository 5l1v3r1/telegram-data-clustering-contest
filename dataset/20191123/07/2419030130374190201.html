<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191123/afgestane-kinderen-willen-de-staat-aanklagen/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-23T07:36:47+00:00"/>
    <meta property="og:title" content="Afgestane kinderen willen de staat aanklagen"/>
    <meta property="og:description" content="WIJCHEN (ANP) - Zeker tien mensen die als baby door hun destijds ongehuwde moeder zijn afgestaan, willen de Nederlandse staat aansprakelijk stellen voor hun leed. Ze zijn in overleg met een kantoor van letselschade-advocaten, meldt Trouw."/>
  </head>
  <body>
    <article>
      <h1>Afgestane kinderen willen de staat aanklagen</h1>
      <address><time datetime="2019-11-23T07:36:47+00:00">23 Nov 2019, 07:36</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Zeker tien mensen die als baby door hun destijds ongehuwde moeder zijn afgestaan, willen de Nederlandse staat aansprakelijk stellen voor hun leed. Ze zijn in overleg met een kantoor van letselschade-advocaten, meldt Trouw.</b>
      </p>
      <p>Tussen 1956 (toen adoptie officieel werd geregeld) en 1984 (toen abortus legaal werd) hebben ruim 15.000 vrouwen afstand gedaan van hun kind. Dat gebeurde onder grote druk. Sommige vrouwen zeggen zelfs te zijn gedwongen. Een van hen heeft de staat al aansprakelijk gesteld.</p>
      <p>De afgestane baby’s zaten vaak lang in tehuizen of gingen van pleeggezin naar pleeggezin, zo bleek uit onderzoek van de Radboud Universiteit. Er waren tehuizen waar niet naar de kinderen werd omgekeken of waar baby’s kalmeringsmiddelen kregen. Vaak ontbreken ook grote delen uit de dossiers.</p>
      <p>Op 1 oktober heeft minister Sander Dekker (Rechtsbescherming) een meldpunt geopend voor afstandsmoeders en kinderen die (gedwongen) zijn afgestaan. Daar kwamen in vier weken tijd al 150 meldingen binnen.</p>
    </article>
  </body>
</html>