<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598696/epixeirisi-astynomias-stin-larnaka-gia-adiloti-ergasia-se-nyxterina-kentra"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T07:29:00+00:00"/>
    <meta property="og:title" content="Επιχείρηση Αστυνομίας στην Λάρνακα για αδήλωτη εργασία σε νυχτερινά κέντρα"/>
    <meta property="og:description" content="Συντονισμένη επιχείρηση ελέγχων σε νυχτερινά κέντρα διασκέδασης στην Λάρνακα, διενήργησαν το βράδυ που πέρασε μέλη της Αστυνομίας και λειτουργοί του..."/>
  </head>
  <body>
    <article>
      <h1>Επιχείρηση Αστυνομίας στην Λάρνακα για αδήλωτη εργασία σε νυχτερινά κέντρα</h1>
      <address><time datetime="2019-11-23T07:29:00+00:00">23 Nov 2019, 07:29</time> by <a rel="author">sigmalive</a></address>
      <p>Συντονισμένη επιχείρηση ελέγχων σε νυχτερινά κέντρα διασκέδασης στην Λάρνακα, διενήργησαν το βράδυ που πέρασε μέλη της Αστυνομίας και λειτουργοί του Υπουργείου Εργασίας, Πρόνοιας και Κοινωνικών Ασφαλίσεων για πάταξη της παράνομης εργοδότησης και της αδήλωτης εργασίας.</p>
      <p>Η επιχείρηση ελέγχων διεξήχθη λίγο πριν τις 8.00 το βράδυ και διήρκησε μέχρι και λίγο πριν τις 12.00 τα μεσάνυχτα. Μέλη του ΟΠΕ Λάρνακας, σε συνεργασία με λειτουργούς της Υπηρεσίας Επιθεωρήσεως Εργασίας του Υπουργείου Εργασίας, Πρόνοιας και Κοινωνικών Ασφαλίσεων, διενήργησαν έλεγχο σε τρία νυχτερινά κέντρα διασκέδασης, στα οποία εργάζονταν συνολικά 13 πρόσωπα.</p>
      <p>Κατά τη διάρκεια της επιχείρησης, οι λειτουργοί της Υπηρεσίας Επιθεωρήσεως Εργασίας διαπίστωσαν ότι, 11 πρόσωπα εργάζονταν στα υποστατικά κατά παράβαση της Νομοθεσίας για την αδήλωτη εργασία και εξέδωσαν προς τους εργοδότες τους σχετικές ειδοποιήσεις.</p>
      <p>Δύο από τα υποστατικά που ελέγχθηκαν δεν κατείχαν άδεια πώλησης οινοπνευματοδών ποτών και καταγγέλθηκαν από τα μέλη της Αστυνομίας.</p>
      <p>Επιπρόσθετα, σε έλεγχο που έγινε σε εστιατόριο στην Λάρνακα, εντοπίστηκε 24χρονος υπήκοος Τρίτης χώρας, να εργάζεται παράνομα, χωρίς άδεια από τον Λειτουργό Μετανάστευσης. Ο 24χρονος συνελήφθη για αυτόφωρο αδίκημα και οδηγήθηκε στον τοπικό Αστυνομικό Σταθμό, όπου κατηγορήθηκε γραπτώς και αφέθηκε ελεύθερος, αφού αυτός διαμένει νόμιμα στη Δημοκρατία.</p>
      <p>Στον τοπικό Αστυνομικό Σταθμό κλήθηκε και μετέβη και ο εργοδότης του 24χρονου, ο οποίος επίσης κατηγορήθηκε γραπτώς για το αδίκημα της παράνομης εργοδότησης.</p>
      <p>Την υπόθεση διερευνά το Τμήμα Μικροπαραβάσεων Λάρνακας.</p>
    </article>
  </body>
</html>