<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/kapcsolat/into-jelek-testbeszedben/"/>
    <meta property="og:site_name" content="FEMINA"/>
    <meta property="article:published_time" content="2019-11-23T07:36:02+00:00"/>
    <meta property="og:title" content="A testbeszéd elmondja, ha a partner nem gondolja komolyan a kapcsolatot - Árulkodó jelek, melyekre érdemes odafigyelni"/>
    <meta property="og:description" content="Egészen apró mozdulatok utalnak arra, hogy a másiknak nem túl mélyek az érzési, és nem tervez hosszú távra"/>
  </head>
  <body>
    <article>
      <h1>A testbeszéd elmondja, ha a partner nem gondolja komolyan a kapcsolatot - Árulkodó jelek, melyekre érdemes odafigyelni</h1>
      <h2>Egészen apró mozdulatok utalnak arra, hogy a másiknak nem túl mélyek az érzési, és nem tervez hosszú távra</h2>
      <address><time datetime="2019-11-23T07:36:02+00:00">23 Nov 2019, 07:36</time> by <a rel="author">Váradi Melinda</a></address>
      <p>A mimika, a gesztusok és a mozdulatok akaratlanul és tudattalanul is árulkodnak az ember érzéseiről, gondolatairól. Rengetegszer olyan mélyen rejtőző dolgokat mondhatnak el, amelyről az illető egyébként nem akarna beszélni. Ezért is fontos nem csupán a hivatalos eseményeken, mondjuk az állásinterjún, hanem a kezdődő párkapcsolatban is odafigyelni a partner testbeszédére.</p>
      <p>A nonverbális jelek már az első néhány randevú vagy az első pár hét alatt leleplezhetik a másik érzelmeit, illetve szándékait a jövőt illetően. Ha a következőket tapasztalod, érdemes átgondolni a viszonyt, a szakértő szerint ugyanis ezek a mozzanatok arra utalnak, hogy nem gondolja komolyan a kapcsolatot, és nem tervez hosszú távra.</p>
      <h3>A testbeszéd jelzi, ha nem komolyak a szándékai</h3>
      <p>Ronald E. Riggio pszichológus elárulta, hogy a gesztusok szinte mindig előre jelzik a problémákat, ezért is fontos figyelni rájuk. Talán a legismertebb ezek közül a szemkontaktus hiánya. Ha valaki rejteget valamit, hazudik, vagy olyan emberrel beszél, aki iránt nem érdeklődik igazán, akkor kerüli a másik tekintetét. Azonban még emellett is van néhány apróság, ami komolytalan szándékra figyelmeztethet.</p>
      <figure>
        <img src="https://kep.cdn.indexvas.hu/1/0/3044/30442/304422/30442249_f83afdabfb133bb3d8d5d5a499a21be5_wm.jpg"/>
        <figcaption>
          <cite>Fotó: simonkr / Getty Images Hungary</cite>
        </figcaption>
      </figure>
      <p>Ezek közé tartozik az érintések számának ritkulása. A szakértő szerint a kézfogás, a gyengéd simogatás vagy az ölelés arról árulkodik, hogy a pár nem csupán testileg, de érzelmileg is közel áll egymáshoz, vágynak a másikra, így ha ezek elmaradnak vagy hiányoznak, esetleg a másik elhúzza magát, kissé megfeszül, ha párja hozzáér, az szintén komoly gondod jelezhet.</p>
      <p>Emellett szintén érdemes arra is figyelni, hogy beszélgetés közben merre fordul a partner. Ha a felsőteste nem feléd néz, esetleg elfordítja, vagy lefelé hajtja a fejét, az érdektelenségre, a kötődés és az érzelmek hiányára utalhat. Ahogyan az is, ha a türelmetlenség jeleit mutatja: a gyors bólogatás, a láb állandó mozgatása, a kéz vagy a körmök piszkálása szintén intő jel lehet.</p>
      <h3>Mosoly, hang és aszimmetrikus mimika</h3>
      <p>Paul Ekman pszichológus szerint sokan úgy vélik, könnyedén felismerik az erőltetett mosolyt, ám a helyzet nem mindig egyértelmű. A legtöbben nem tudják ugyanis, hogy akkor nem őszinte a mimika, ha a szemek sarkai nem húzódnak fel egy kicsit, nem jelennek meg a környékükön a jellegzetes, apró ráncocskák. Ha csak a száj mozdul, akkor egyértelműen színlelt kedvességről, visszajelzésről van szó. </p>
      <p>Ronald E. Riggio hozzátette, az arc aszimmetriájára is érdemes odafigyelni. Amennyiben valaki valódi, mély érzelmeket táplál a másik iránt, és igazán kötődik hozzá, akkor a reakciói is árulkodnak erről: a mimika ebben az esetben az arc mindkét oldalát érinti, tehát például a száj nem csak jobbra húzódik enyhén mosolyra. Ha valaki igazán szerelmes, az arckifejezései a párjával való kommunikáció során lazák, őszinték, szimmetrikusak, és a legtöbbször pozitívak. A szemöldök felhúzása, a szemforgatás, a felfelé vagy oldalra nézés pedig pont az ellenkezőjéről mesél.</p>
      <figure>
        <img src="https://kep.cdn.indexvas.hu/1/0/3044/30442/304424/30442455_bfbcacd7c79b3911b2a29bfd987e58fe_wm.jpg"/>
        <figcaption>
          <cite>Fotó: bernardbodo / Getty Images Hungary</cite>
        </figcaption>
      </figure>
      <p>És ezeken kívül is van még egy apróság, ami a szakértő szerint az érzelmek indikátora lehet, ez pedig a hang. A túl enyhe, szelíd hangszín érdektelenséget jelez, a mély, szigorú hangnem pedig haragot.</p>
      <p>Persze, ha egyszer-egyszer fordulnak elő a fenti jelek, az nem utal komoly problémára. Azonban ha igen gyakran tapasztalod őket, akkor érdemes átgondolni a kapcsolatot, és megejteni egy mélyebb beszélgetést a másikkal arról, hogy hogyan érez, mit gondol, mi bántja, illetve hogy valóban hosszú távúak-e a tervei. </p>
      <p>
        <b>Az ölelések jelentése</b>
      </p>
      <p>Az, hogy a legtöbbször hogy öleli meg a párját a férfi, rengeteg mindent elárul a kapcsolatról. Sejtetheti, hogy erős a szerelem, de azt is, hogy kezdenek eltávolodni a felek, sőt a közelgő szakításra is figyelmeztethet. Persze nem minden esetben üzenik ugyanazt a különböző mozdulatok, de érdemes odafigyelni rájuk, és még időben észrevenni a problémákat.</p>
      <figure>
        <img src="https://kep.index.hu/1/0/2526/25261/252615/25261597_1875251_035048c9caafe98118b5db1c1867081d_wm.jpg"/>
        <figcaption>
          <a href="https://femina.hu/kapcsolat/oleles-jelentese/">Nézegess képeket! 8 kép<br/><b>Mély érzésekről és erős intimitásról árulkodik, ha így karol át a férfi - Melyik ölelés mit mond el a kapcsolatról?</b></a>
        </figcaption>
      </figure>
    </article>
  </body>
</html>