<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/kyvernitiko-klimakio-se-thaso-kai-chalkidiki-gia-tis-katastrofes-apo-tin-kakokairia/"/>
    <meta property="og:site_name" content="economico.gr"/>
    <meta property="article:published_time" content="2019-11-23T07:06:36+00:00"/>
    <meta property="og:title" content="Κυβερνητικό κλιμάκιο σε Θάσο και Χαλκιδική για τις καταστροφές από την κακοκαιρία"/>
    <meta property="og:description" content="Με εντολή του Πρωθυπουργού, Κυριάκου Μητσοτάκη, σήμερα  το πρωί κυβερνητικό κλιμάκιο με επικεφαλής τον Υπουργό Εθνικής Άμυνας, Νίκο Παναγιωτόπουλο και τον Υφυπουργό Εσωτερικών, Θεόδωρο Λιβάνιο, μεταβαίνει στις πληγείσες περιοχές από τα πλημμυρικά φαινόμενα του τελευταίου εικοσιτετραώρου στην Χαλκιδική και στην Θάσο."/>
  </head>
  <body>
    <article>
      <h1>Κυβερνητικό κλιμάκιο σε Θάσο και Χαλκιδική για τις καταστροφές από την κακοκαιρία</h1>
      <address><time datetime="2019-11-23T07:06:36+00:00">23 Nov 2019, 07:06</time> by <a rel="author">Έλλη Τριανταφύλλου</a></address>
      <p>Με εντολή του Πρωθυπουργού, <b>Κυριάκου Μητσοτάκη</b>, σήμερα  το πρωί κυβερνητικό κλιμάκιο με επικεφαλής τον Υπουργό Εθνικής Άμυνας,<b> Νίκο Παναγιωτόπουλο</b> και τον Υφυπουργό Εσωτερικών, <b>Θεόδωρο Λιβάνιο,</b> μεταβαίνει στις πληγείσες περιοχές από τα πλημμυρικά φαινόμενα του τελευταίου εικοσιτετραώρου στην <b>Χαλκιδική</b> και στην<b> Θάσο.</b></p>
      <p>Μαζί τους μεταβαίνουν, ο Γενικός Γραμματέας Πολιτικής Προστασίας,<b> Νίκος Χαρδαλιάς,</b> ο Γενικός Γραμματέας Υποδομών, <b>Γεώργιος Καραγιάννης</b>, ο Γενικός Γραμματέας Αγροτικής Πολιτικής και Διαχείρισης Κοινοτικών Πόρων,<b> Κώστας Μπαγινέτας</b> και ο Υπαρχηγός Επιχειρήσεων του Πυροσβεστικού Σώματος, Αντιστράτηγος <b>Στέφανος Κολοκούρης.</b></p>
      <p>Η αποστολή θα μεταβεί με ελικόπτερο του Πυροσβεστικού Σώματος και θα προσεγγίσει στις 8.30 την περιοχή Ολυμπιάδα Χαλκιδικής (Δημοτικό Γήπεδο) και στις 10.45 την νήσο Θάσο (Γήπεδο Λιμένα).</p>
      <p>Από τις συνεχείς βροχές και καταιγίδες, στη Χαλκιδική προκλήθηκαν ζημιές σε αρκετές περιοχές του νομού και σε επαρχιακούς δρόμους ενώ πλημμύρισε η<b> Ολυμπιάδα.</b></p>
      <p>Στη <b>Θάσο</b> κινδύνευσαν άνθρωποι ενώ έξι περιοχές κηρύχθηκαν σε κατάσταση έκτακτης ανάγκης, μετά από σχετικό αίτημα που υπέβαλε ο νησιωτικός δήμος.</p>
    </article>
  </body>
</html>