<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/anatheorisi-toy-syntagmatos-se-klima-synainesis-oloklirothike-i-5meri-syzitisi-ti-deytera-i-psifoforia/"/>
    <meta property="og:site_name" content="europost.gr"/>
    <meta property="article:published_time" content="2019-11-23T07:15:49+00:00"/>
    <meta property="og:title" content="Αναθεώρηση του Συντάγματος: Σε κλίμα συναίνεσης ολοκληρώθηκε η 5μερη συζήτηση – Τη Δευτέρα η ψηφοφορία"/>
    <meta property="og:description" content="Με τη εξέταση του τρόπου επιλογής των μελών των Ανεξάρτητων Αρχών και την εξομοίωση των στρατιωτικών με τους τακτικούς δικαστές, έπεσε η αυλαία της πενθήμερης συζήτησης για την αναθεώρηση του Συντάγματος. Με τα ζητήματα αυτά στα"/>
  </head>
  <body>
    <article>
      <h1>Αναθεώρηση του Συντάγματος: Σε κλίμα συναίνεσης ολοκληρώθηκε η 5μερη συζήτηση – Τη Δευτέρα η ψηφοφορία</h1>
      <address>
        <time datetime="2019-11-23T07:15:49+00:00">23 Nov 2019, 07:15</time>
      </address>
      <p>Με τη εξέταση του τρόπου επιλογής των μελών των Ανεξάρτητων Αρχών και την εξομοίωση των στρατιωτικών με τους τακτικούς δικαστές, έπεσε η αυλαία της πενθήμερης συζήτησης για την αναθεώρηση του Συντάγματος.</p>
      <p>Με τα ζητήματα αυτά στα οποία διαπιστώθηκε ευρεία αποδοχή, η Ολομέλεια της Βουλής ολοκλήρωσε την επεξεργασία των συνταγματικών διατάξεων που προτείνουν τα κόμματα προς αναθεώρηση, και θα κληθούν να ψηφίσουν οι 300 βουλευτές την ερχόμενη Δευτέρα (25.11.2019).</p>
      <p><b>ΝΔ για αναθεώρηση</b><br/>Κλείνοντας την πενθήμερη συζήτηση επί της αρχής και επί των άρθρων, ο γενικός εισηγητής της ΝΔ, Κώστας Τζαβάρας, υπογράμμισε ότι όλη η συνταγματική διαδικασία υπηρετήθηκε από όλες τις πλευρές με υψηλό κοινοβουλευτικό ήθος και λόγο.</p>
      <p>“Πετύχαμε πολλά και σημαντικά” είπε, και εξέφρασε την διαφωνία του με όσους υποστήριξαν ότι το αποτέλεσμα του συνταγματικού εγχειρήματος ήταν ασήμαντο.</p>
      <p>“Θα αφήσει ένα ισχυρό αποτύπωμα αυτή η συνταγματική διαδικασία. Μπορεί να ξεκίνησε άτολμη, στη συνέχεια όμως, μέσα από ένα υψηλού επιπέδου κοινοβουλευτικό λόγο και ήθος, βρέθηκε κοινός τόπος σε 9 σημεία τα οποία θα έχουν μεγάλη σπουδαιότητα στη λειτουργία του Συντάγματος”, τόνισε ο κ. Τζαβάρας.</p>
      <p>Ο γενικός εισηγητής της ΝΔ, χαρακτήρισε μεταξύ άλλων, “μεγάλες δημοκρατικές τομές και κατακτήσεις”, τη διευκόλυνση της ψήφου των Ελλήνων του εξωτερικού, την αποσύνδεση της εκλογής του Προέδρου της Δημοκρατίας από τη πρόωρη διάλυση της Βουλής, την κατάργηση της αποσβεστικής προθεσμίας στο άρθρο 86 περί ευθύνης υπουργών και τον περιορισμό των προνομίων της βουλευτικής ασυλίας.</p>
      <p><b>ΣΥΡΙΖΑ για αναθεώρηση</b><br/>Από την πλευρά του, ο γενικός εισηγητής του ΣΥΡΙΖΑ, Γιώργος Κατρούγκαλος, χαρακτήρισε υπερβολική την κριτική για χαμένη ευκαιρία αναθεώρησης του συντάγματος.</p>
      <p>“Εξίσου λανθασμένη είναι και η άποψη ότι η αναθεώρηση ξεκίνησε δειλά. Η αλήθεια είναι ότι και από τη ΝΔ και από το ΣΥΡΙΖΑ κατατέθηκαν δεκάδες προτάσεις. Λόγω όμως των μεγάλων ιδεολογικών πολιτικών διαφορών μας, οι περισσότερες δεν κατέληξαν. Το θεσμικό αποτύπωμα σε πράγματι δεν θα είναι ιδιαίτερα ευρύ η βαθύ αλλά είναι θετικό”, ανέφερε ο κ. Κατρούγκαλος.</p>
      <p>Από την πλευρά του, ο γενικός εισηγητής του ΚΙΝΑΛ Ανδρέας Λοβέρδος, επεσήμανε ότι οι ιδεολογικές αγκυλώσεις είναι αυτές που δεν επέτρεψαν να γίνει μια γενναία και τολμηρή αναθεώρηση του συντάγματος, που θα ανταποκρινόταν στις σύγχρονες πολιτικές, οικονομικές και κοινωνικές ανάγκες της χώρας.</p>
      <p>Από την πλευρά του, ο ειδικός εισηγητής του ΚΚΕ Γιάννης Δελλής, έκανε λόγο για μια αναθεώρηση “κομμένη και ραμμένη στα μέτρα της αντιλαϊκής πολιτικής και των συμφερόντων των επιχειρηματικών ομίλων”.</p>
      <p>Οι ειδικοί εισηγητές από την Ελληνική Λύση και το ΜέΡΑ25, Κώστας Χήτας και Αγγελική Αδαμοπούλου, υποστήριξαν ότι έγιναν άτολμα βήματα σε αυτή την αναθεωρητική διαδικασία.</p>
    </article>
  </body>
</html>