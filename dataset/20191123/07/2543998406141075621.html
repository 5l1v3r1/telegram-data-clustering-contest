<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/170623/ispovest-lenine-majke-zbog-tuce-skoli-moja-cerka-ostala-invalid"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T07:30:00+00:00"/>
    <meta property="og:title" content="Ispovest Lenine majke: Zbog tuče u školi moja ćerka je ostala invalid"/>
    <meta property="og:description" content="Lena je bila zdrava devojčica, odličan đak, trenirala je odbojku i pevala u horu. Sve do jedne tuče na školskom odmoru, zbog koje je, ispostaviće se, doživela moždani udar, koji je ostavio posledice, fizičke i psihičke. Do tuče između Lene, tada učenice petog razreda, i dečaka iz njenog odeljenja došlo je 22. oktobra prošle godine u OŠ &quot;Stanislav Sremčević&quot; u Kragujevcu. Lenina majka Milica Sretenović kaže da je upozoravala razrednu na zadirkivanja i uvrede, ali da je pravovremena reakcija izostala."/>
  </head>
  <body>
    <article>
      <h1>Ispovest Lenine majke: Zbog tuče u školi moja ćerka je ostala invalid</h1>
      <h2>Lena je bila zdrava devojčica, odličan đak, trenirala je odbojku i pevala u horu. Sve do jedne tuče na školskom odmoru, zbog koje je, ispostaviće se, doživela moždani udar, koji je ostavio posledice, fizičke i psihičke. Do tuče između Lene, tada učenice petog razreda, i dečaka iz njenog odeljenja došlo je 22. oktobra prošle godine u OŠ "Stanislav Sremčević" u Kragujevcu. Lenina majka Milica Sretenović kaže da je upozoravala razrednu na zadirkivanja i uvrede, ali da je pravovremena reakcija izostala.</h2>
      <address><time datetime="2019-11-23T07:30:00+00:00">23 Nov 2019, 07:30</time> by <a rel="author">E. S. T.</a></address>
      <p>- Tog dana, ispostavilo se, dečak je punom flašicom vode zadirkivao Lenu kako bi ispustila telefon. Lena ga je odgurnula i, navodno, šutnula u ruku da se pomeri, posle čega je on skočio, udarao je pesnicama po leđima, u levu stranu glave i gađao flašicom. Ona ga je potom udarila u međunožje - ispričala je u ispovesti za Nedeljnik Lenina mama i navela da su za to vreme vrata učionice bila zatvorena, a dežurni nastavnik je pio kafu. Uplakanu ćerku je posle incidenta odvela kući, ali je devojčici uveče pozlilo, najpre je počela da je boli glava, a potom i da povraća.</p>
      <p>Kasnije, analize su pokazale da je Lena, kao posledicu udarca, imala moždani udar. Zbog toga i danas ima invaliditet desne ruke, ne može da drži olovku i prati nastavu jer ima poteškoće sa pažnjom i koncentracijom.</p>
      <p>- Doktori u Kragujevcu su najpre mislili da je ona imala nešto urođeno, ali sve analize koje smo uradili pokazuju da je moždani udar nastao kao posledica udarca, čak je jedan doktor to i napisao. Radili smo angiografiju, koja je pokazala da je pogođena glavna arterija na mozgu, što je izazvalo šlog. Lena je imala jako tešku ishemiju, cela desna strana tela joj je bila paralisana - priča majka Milica.</p>
      <p>Proteklih godinu dana traje Lenin oporavak, koji još nije završen.</p>
      <figure>
        <img src="https://www.republika.rs/data/images/2019-11-22/124608_drustvo-kragujevac-majka-milica-4-foto-igor-pavicevic_iff.jpg?1574445824"/>
        <figcaption>
          <cite>Igor Pavićević</cite>
        </figcaption>
      </figure>
      <h4>MAJKA MILICA SRETENOVIĆ: Ćerka je imala šlog kao posledicu udarca. Svako treba da zna šta jedna tuča u školi može da izazove</h4>
      <p>- Svako treba da zna šta jedna tuča u školi može da izazove i šta vršnjačko nasilje može da donese. Desilo se mom detetu, moglo je da se desi nekom drugom detetu. Još ne mogu da prihvatim da Lena ima teško oštećenje mozga - kaže Sretenovićeva.</p>
      <p>Posle tuče, navodi ona, škola jeste prijavila nasilje, ali ne i važnu činjenicu - da je devojčica doživela infarkt mozga. Lena se vratila u školu, ali nema odgovarajuću podršku, smatra majka.</p>
      <h3>Škola prijavila nasilje, ali ne i moždani udar</h3>
      <p>Milica Sretenović je ispričala i da je škola protiv dečaka odmah podnela disciplinsku meru i da je on ubrzo prebačen u drugu školu, ali da nju nikada napismeno nisu obavestili o tome.</p>
      <p>A na pitanje šta je dosad urađeno povodom Leninog slučaja, direktor OŠ "Stanislav Sremčević" Milun Spalević je za Nedeljnik naveo da je škola preduzela sve što je u njenoj nadležnosti.</p>
      <p>- Prekinula sukob, pozvala roditelje, ispitala situaciju... Zasedao je i tim za zaštitu od diskriminacije i nasilja, obaveštena je Školska uprava Kragujevac... - nabrojao je Spalević, ali nije odgovorio zbog čega škola nije prijavila da je devojčica doživela moždani udar i gde je bio dežurni nastavnik u trenutku tuče.</p>
      <p>- Škola ništa nije uradila da pomogne Leni. To je neka nadmenost, kao da je moje dete napravilo nešto, kao da sam ja kriva. Od početka ove školske godine niko je nije zvao na rođendan, ni u šetnju. Razredna nije upitala kako je - ispričala je devojčicina mama.</p>
      <related>
        <h4>Pročitajte još:</h4>
        <a href="http://republika.rs/hronika/hronika/163344/UZNEMIRUJUCI-VIDEO-Novi-slucaj-stravicnog-nasilja-Pancevu-Devojcice-dave-vrsnjakinju-kolenima-udaraju-glavu"/>
        <a href="http://republika.rs/vesti/beograd/162775/Tinejdzer-odjednom-poceo-tuce-jednog-drugo-decaka-hteo-treceg-Nateceni-djaci-pobegli-autobuskoj-stanici"/>
        <a href="http://republika.rs/hronika/hronika/161565/BATINE-ZBOG-DEVOJKE-Stefana-brutalno-isprebijala-OSMORICA-mladica"/>
        <a href="http://republika.rs/hronika/hronika/24617/UZNEMIRUJUCI-VIDEO-Ucenici-Arandjelovca-BRUTALNO-PRETUKLI-DRUGARICU"/>
      </related>
    </article>
  </body>
</html>