<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/tin-kalupsi-ton-kenon-sto-nosokomeio-me-metakiniseis-epicheirei-i-ype-kritis.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T07:34:00+00:00"/>
    <meta property="og:title" content="Την κάλυψη των κενών στο νοσοκομείο με μετακινήσεις επιχειρεί η ΥΠΕ Κρήτης"/>
    <meta property="og:description" content="ΤΙ ΕΙΠΕ Η ΔΙΟΙΚΗΤΡΙΑ ΕΛΕΝΗ ΜΠΟΡΜΠΟΥΔΑΚΗ ΓΙΑ ΤΑ ΚΕΝΑ ΤΩΝ ΕΙΔΙΚΕΥΟΜΕΝΩΝ Ανακοινώθηκε ο Λευτέρης Μαρκάκης ως διοικητής του Νοσοκομείου Ρεθύμνου Ιατρικός Σύλλογος: «Να καλυφθούν κατά …"/>
  </head>
  <body>
    <article>
      <h1>Την κάλυψη των κενών στο νοσοκομείο με μετακινήσεις επιχειρεί η ΥΠΕ Κρήτης</h1>
      <address>
        <time datetime="2019-11-23T07:34:00+00:00">23 Nov 2019, 07:34</time>
      </address>
      <p>
        <b>ΤΙ ΕΙΠΕ Η ΔΙΟΙΚΗΤΡΙΑ ΕΛΕΝΗ ΜΠΟΡΜΠΟΥΔΑΚΗ ΓΙΑ ΤΑ ΚΕΝΑ ΤΩΝ ΕΙΔΙΚΕΥΟΜΕΝΩΝ</b>
      </p>
      <ul>
        <li>
          <b>Ανακοινώθηκε ο Λευτέρης Μαρκάκης ως διοικητής του Νοσοκομείου Ρεθύμνου</b>
        </li>
        <li>
          <b>Ιατρικός Σύλλογος: «Να καλυφθούν κατά προτεραιότητα τα κενά του Ρεθύμνου για να μην υπάρξει κατάρρευση»</b>
        </li>
      </ul>
      <p>Γίνονται προσπάθειες ενίσχυσης του Νοσοκομείου Ρεθύμνου και κάλυψης των κενών θέσεων γιατρών έστω και με μετακινήσεις, δηλώνει η διοικήτρια της 7<sup>ης</sup> ΥΠΕ Κρήτης, <b>Ελένη Μπορμπουδάκη, </b>η οποία μίλησε στον Team FM και την πρωινή ενημερωτική εκπομπή «Πρώτη Γραμμή».</p>
      <p>Η κα Μπορμπουδάκη παραδέχθηκε πως υπάρχουν πολύ μεγάλες ανάγκες, τις οποίες η ΥΠΕ και το Υπουργείο Υγείας καλούνται να καλύψουν, κατηγόρησε, ωστόσο την προηγούμενη ηγεσία του υπουργείου πως δεν φρόντισε εγκαίρως να καλύψει τα κενά, που ήταν γνωστό, όπως είπε, πως θα δημιουργηθούν αφού οι γιατροί που παραιτήθηκαν είχαν δηλώσει την πρόθεση τους ήδη από τις αρχές του 2019.</p>
      <p>«<i>Οι ανάγκες είναι μεγάλες στον χώρο της υγείας, ανάγκες τις οποίες καλούμαστε εδώ και χρόνια να αντιμετωπίσουμε. Για να μη φτάνουμε σε τέτοιες καταστάσεις, θα πρέπει να φροντίζουμε το χώρο της υγείας νωρίτερα. Γιατί υπήρχαν κάποιες παραιτήσεις, οι οποίες προέκυψαν. Συγκεκριμένα ενός παθολόγου 31-10 και ενός πνευμονολόγου στις 25 – 10. Ήταν άνθρωποι που είχαν αναφέρει την πρόθεση τους τους προηγούμενους μήνες, δηλαδή από τις αρχές του 2019. Θα έπρεπε λοιπόν να έχει προβλεφθεί αυτό και να έχουν προχωρήσει στις απαιτούμενες κινήσεις για να μην δημιουργούνται τέτοια κενά.</i></p>
      <p><i>Απρόβλεπτες καταστάσεις και έκτακτα γεγονότα πάντα γίνονται στον χώρο της υγείας και εκεί καλούμαστε εκείνη την στιγμή να τα αντιμετωπίσουμε. Όμως, όταν μπορούμε να προλάβουμε καταστάσεις είναι σημαντικό να έχουμε μία καλή συνεργασία όλοι μαζί για να μπορέσουμε να προχωράμε σε λύσεις», </i>σημείωσε η κα Μπορμπουδάκη, η οποία αναφέρθηκε στις καλύψεις που έχουν γίνει μέχρι στιγμής και αναμένεται μέσα στο επόμενο διάστημα να γίνουν.</p>
      <p>«<i>Άμεσα μετακινήσαμε μία αγροτική γιατρό, η οποία είναι παθολόγος και η οποία ενισχύει την παθολογική κλινική. Προχωρήσαμε σε δύο μετακινήσεις γιατρών ΩΡΛ, μία μετακίνηση αναισθησιολόγου. Όλα αυτά έγιναν μέσα στον Οκτώβρη και τον Νοέμβρη, μόλις ενημερωθήκαμε για την κατάσταση στο νοσοκομείο. Σήμερα βγήκε μία θέση και αναλαμβάνει ιατρός βιοπαθολόγος, το επόμενο διάστημα θα ενισχυθεί με ουρολόγο η κλινική και έχει ζητηθεί μία θέση χειρούργου ορθοπεδικού και μαιευτήρα – γυναικολόγου, που είναι για υπογραφή στο υπουργείου ως επικουρικοί για να προχωρήσουμε. Επίσης, το επόμενο χρονικό διάστημα θα γίνει η μετακίνηση και ενός πνευμονολόγου. Δηλαδή είμαστε σε μία κατεύθυνση στο να μπορέσουμε να ενισχύσουμε το νοσοκομείο».</i></p>
      <p>
        <b>ΥΠΑΡΚΤΟ ΤΟ ΠΡΟΒΛΗΜΑ ΤΩΝ ΕΙΔΙΚΕΥΟΜΕΝΩΝ</b>
      </p>
      <p>Η ίδια επεσήμανε πως γίνονται προσπάθειες να επιταχυνθούν οι διαδικασίες πρόσληψης ειδικευόμενων, πρόβλημα που υπάρχει συνολικά στα νοσοκομεία της χώρας και το απέδωσε εν μέρει και στην φυγή γιατρών στο εξωτερικό. «<i>Η καθυστέρηση είναι στους ειδικευόμενους που είναι σε εκκρεμότητα. Είναι ένα πρόβλημα που χρονίζει. Αυτό που προσπαθούμε να κάνουμε είναι να δούμε πως μπορεί αυτή η διαδικασία να γίνει πιο γρήγορη. Ένα άλλο μεγάλο θέμα είναι ότι αρκετοί άνθρωποι που είναι να κάνουν ειδικότητα έχουν φύγει στο εξωτερικό και είναι δύσκολο να επικοινωνήσεις μαζί τους για να δούμε την διαθεσιμότητα τους και να προχωρήσεις στον επόμενο στη λίστα.</i></p>
      <p><i>Θα πρέπει να υπάρχει μία καλή συνεργασία των νοσοκομειακών γιατρών με τους γιατρούς της πρωτοβάθμιας και είμαι πεπεισμένη ότι θα υπάρχει, γιατί στις συναντήσεις που κάναμε είδα διάθεση ενίσχυσης του νοσοκομείου και από την Πρωτοβάθμια (ήδη γενικός γιατρός ενισχύει τα επείγοντα). Μάλλον το πρόβλημα με το Ρέθυμνο, όπως και το Λασίθι, είναι πολυπαραγοντικό, γιατί ένας γιατρός μπορεί να έχει τη διάθεση να έρθει στο Ρέθυμνο, αλλά αναρωτιέμαι εάν αυτοί οι γιατροί θα βρουν στέγη για να μπορέσουν να μείνουν», </i>κατέληξε η κα Μπορμπουδάκη.</p>
      <p>
        <b>Ο Λευτέρης Μαρκάκης νέος διοικητής του Νοσοκομείου Ρεθύμνου</b>
      </p>
      <p> Με απόφαση του υπουργού Υγείας Βασίλη Κικίλια επελέγησαν οι νέοι διοικητές και αναπληρωτές διοικητές στα νοσοκομεία του ΕΣΥ, μετά την ολοκλήρωση της αξιολόγησης των αιτήσεών τους, από την αρμόδια επιτροπή.</p>
      <p>Όσον αφορά την Κρήτη, στο <b>Νοσοκομείο Ρεθύμνου</b>, όπως από μέρες είχε γράψει η <b>Κρητική Επιθεώρηση</b>, τοποθετείται ο κ. <b>Λευτέρης</b> <b>Μαρκάκης</b>.</p>
      <p>Αξίζει να σημειωθεί ότι και στο Νοσοκομείο της Ιεράπετρας τοποθετήθηκε ο ρεθυμνιώτης <b>Μανώλης Καλλιονάκης</b>.</p>
      <p> Στο Πανεπιστημιακό Νοσοκομείο Ηρακλείου τοποθετούνται οι <b>Γιώργος</b> <b>Χαλκιαδάκης</b> ως διοικητής και <b>Στέλιος Κτενιαδάκης</b> ως αναπληρωτής διοικητής</p>
      <p>Στο Βενιζέλειο Νοσοκομείο Ηρακλείου, ο <b>Κώστας Τερζάκης</b> διοικητής και η <b>Ελευθερία Κωστάκη</b> αναπληρώτρια.</p>
      <p>Στο Νοσοκομείο Αγίου Νικολάου ο <b>Εμμ. Ανδρεαδάκης.</b></p>
      <p>Στο Διαλυνάκειο Νοσοκομείο Νεάπολης ο <b>Γιώργος Μπαρμπούνης</b>.</p>
      <p>Στο νοσοκομείο Σητείας ο <b>Λεωνίδας Τερζής.</b></p>
      <p>Στο Νοσοκομείο Χανίων ο <b>Γιώργος</b> <b>Μπέας</b> ως Διοικητής και αναπληρωτής ο <b>Μανώλης Φραγκάκης.</b></p>
      <p>
        <b>Ιατρικός Σύλλογος: «Να καλυφθούν κατά προτεραιότητα τα κενά του Ρεθύμνου για να μην υπάρξει κατάρρευση»</b>
      </p>
      <p>Άμεσες ενέργειες από το Υπουργείο Υγείας για την κάλυψη των κενών των γιατρών στο νοσοκομείο, αλλά και την ενίσχυση της Πρωτοβάθμιας Περίθαλψης ζητάει ο Ιατρικός Σύλλογος, που εξέδωσε ανακοίνωση μετά την συνάντηση που είχε με την ένωση γιατρών ΕΣΥ και τον διευθυντή της ιατρικής υπηρεσίας του νοσοκομείου Ρεθύμνου.</p>
      <p>Η ανακοίνωση αναφέρει: «Το ΔΣ του Ιατρικού Συλλόγου Ρεθύμνου συναντήθηκε με τον πρόεδρο της Ένωσης Γιατρών ΕΣΥ, <b>Ηλία Σαμιώτη </b>και τον διευθυντή της Ιατρικής Υπηρεσίας και της ΜΕΘ του ΓΝΡ, <b>Χαράλαμπο Μαρκάκη.</b></p>
      <p>Έγινε εκτενής ενημέρωση από του γιατρούς του Νοσοκομείου για την εξαιρετικά δυσχερή θέση στην οποία έχει περιέλθει η μοναδική νοσηλευτική μονάδα του νομού μας μετά τις συνταξιοδοτήσεις και τις παραιτήσεις γιατρών, την μετέωρη κατάσταση των επικουρικών, της προσλήψεις με το σταγονόμετρο και βέβαια την έλλειψη ειδικευόμενων γιατρών, όπως εξάλλου συμβαίνει στα περισσότερα νοσοκομεία της χώρας τα τελευταία χρόνια και ιδιαίτερα στην περιφέρεια.</p>
      <p>Συζητήθηκε επίσης η συνεχιζόμενη ελλιπής στελέχωση του ΤΕΠ και κρίσιμων κλινικών όπως η Παθολογική, η Πνευμονολογική, η Χειρουργική, η Μαιευτική και το Αναισθησιολογικό Τμήμα.</p>
      <p>Αποφασίσαμε να προωθήσουμε σε κάθε επίπεδο, δηλαδή Υγειονομική περιφέρεια, τοπικούς βουλευτές, τοπική αυτοδιοίκηση, Περιφέρεια Κρήτης και Υπουργείο Υγείας τα αιτήματα των νοσοκομειακών γιατρών και να ζητήσουμε την ικανοποίηση τους κατά ΑΠΟΛΥΤΗ ΠΡΟΤΕΡΑΙΟΤΗΤΑ προκειμένου και ενόψει της χειμερινής περιόδου με τις αυξημένες ανάγκες περίθαλψης να καταφέρει το νοσοκομείο μας να ανταπεξέλθει και να μην έχουμε την εφημεριακή κατάρρευση και το κλείσιμο κλινικών που επαπειλείται.</p>
      <p>Συγκεκριμένα και με απόλυτη προτεραιότητα πρέπει</p>
      <ol>
        <li>να καλυφθούν άμεσα οι προκηρυγμένες αλλά «παγωμένες» μόνιμες οργανικές θέσεις (15)</li>
        <li>να καλυφθούν οι κενές οργανικές με επικουρικούς ή με την οικειοθελή μετακίνηση γιατρών από όμορους νομούς (όπως ήδη γίνεται) και να εξασφαλισθούν τα απαραίτητα προς τούτο κονδύλια.</li>
        <li>να επιταχυνθεί η διαδικασία πρόσληψης μόνιμων, επικουρικών και ειδικευόμενων η οποία εδώ και χρόνια απαιτεί μια αδικαιολόγητα χρονοβόρα διαδικασία.</li>
        <li>να εξαλειφθεί προοδευτικά ο θεσμός του επικουρικού και να καλυφθούν οι οργανικές θέσεις με μόνιμους γιατρούς από τον βαθμό του Επιμελητή Β.</li>
        <li>να αυξηθεί ο Προϋπολογισμός για την Υγεία σταδιακά μέχρι τουλάχιστον το μέσο επίπεδο της ΕΕ και να κατευθύνονται τα όποια πλεονάσματα ή τουλάχιστον μέρος αυτών σε τομείς που πάσχουν όπως η Υγεία.</li>
      </ol>
      <p>Οφείλουμε όμως ως Ιατρικός Σύλλογος να επισημάνουμε και την επιτακτική ανάγκη να προχωρήσει επιτέλους η πολιτεία στην οργάνωση της πολύπαθης Πρωτοβάθμιας Περίθαλψης (ΠΠ), όπως επιμένουμε τα τελευταία χρόνια, που θα δώσει ανάσα στο νοσοκομείο και πρόσβαση στους πολίτες σε δομές όπως πχ ένα ΑΣΤΙΚΟ ΚΕΝΤΡΟ ΥΓΕΙΑΣ με γενικούς γιατρούς καθώς και γιατρούς ειδικοτήτων, με εργαστήρια, με ολοήμερη λειτουργία και δυνατότητα να φιλτράρει αποτελεσματικά τα περιστατικά πριν καταλήξουν όλα στο Νοσοκομείο</p>
      <p>Να επισημάνουμε ότι επιτέλους η πολιτεία πρέπει να αξιοποιήσει ένα ικανό ιατρικό δυναμικό που εργάζεται στον χώρο αυτό και συστηματικά αγνοήθηκε τα προηγούμενα χρόνια στον σχεδιασμό της Πρωτοβάθμιας Περίθαλψης.</p>
      <p>Να επισημάνουμε ότι η φυγή 12-13000 γιατρών τα τελευταία 8-9 χρόνια στο εξωτερικό αποτέλεσε την μοναδική διέξοδο για τους νέους τελειόφοιτους των Ιατρικών Σχολών, τους ανειδίκευτους αλλά και πάρα πολλούς ειδικευμένους γιατρούς.</p>
      <p>Γιατροί περιζήτητοι από χώρες με πιο προηγμένα συστήματα υγείας, όταν στην χώρα που τους σπούδασε θεωρούνται από κάποιους πολιτικούς και κάποιες επιτροπές «σοφών» που αναλαμβάνουν κάθε λίγο να μεταρρυθμίσουν (προς το χειρότερο μάλλον) την περίθαλψη ως «πλεόνασμα», ως «έρμα» ή ως «στρέβλωση» που πρέπει να αποκατασταθεί μέσω της ….εξαγωγής γιατρών.</p>
      <p>Θα επανέλθουμε σύντομα στο θέμα της ΠΠ γιατί έχουμε βαρεθεί να ακούμε τους πολιτικούς να εκφράζουν την θλίψη τους για το περίφημο BRAIN DRAIN, την φυγή επιστημόνων δηλαδή και τις δικαιολογίες ότι δεν υπάρχουν γιατροί να την στελεχώσουν γιατί έφυγαν στο εξωτερικό!</p>
      <p>Άμεση προτεραιότητα για εμάς όλους αποτελεί η εξομάλυνση της λειτουργίας του νοσοκομείου μας και γι’ αυτήν θα επιδιώξουμε και εμείς την κινητοποίηση όλων των φορέων του νομού όπως και στο παρελθόν, αλλά χωρίς να παραβλέπουμε το γεγονός ότι το νοσοκομείο, μοναδικό νοσηλευτικό ίδρυμα του νομού, ακόμη και με πληρότητα σε προσωπικό δεν μπορεί να τα βγάλει πέρα χωρίς μια καλά οργανωμένη και αποτελεσματική ΠΡΩΤΟΒΑΘΜΙΑ ΠΕΡΙΘΑΛΨΗ».</p>
    </article>
  </body>
</html>