<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/sztuka/191129747-Nowoczesnosc-coraz-bardziej-w-cenie.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T07:00:00+00:00"/>
    <meta property="og:title" content="Nowoczesność coraz bardziej w cenie"/>
    <meta property="og:description" content="Trzy wystawy pod wspólnym hasłem „Sztuka współczesna” przed aukcją w Desa Unicum w Warszawie to wielki przegląd nurtów ostatniego półwiecza i 150 dzieł ponad setki wybitnych twórców."/>
  </head>
  <body>
    <article>
      <h1>Nowoczesność coraz bardziej w cenie</h1>
      <address><time datetime="2019-11-23T07:00:00+00:00">23 Nov 2019, 07:00</time> by <a rel="author">Monika Kuc</a></address>
      <p>
        <b>Trzy wystawy pod wspólnym hasłem „Sztuka współczesna” przed aukcją w Desa Unicum w Warszawie to wielki przegląd nurtów ostatniego półwiecza i 150 dzieł ponad setki wybitnych twórców.</b>
      </p>
      <p>Dwie części pokazu „Op-art i abstrakcja geometryczna” oraz „Surrealizm i metafora” są już dostępne. Trzecią „Klasycy awangardy po 1945” będzie można oglądać od 25 listopada. A najbardziej ekscytujące dla kolekcjonerów nazwiska to z pewnością Wojciech Fangor i Roman Opałka.</p>
      <h3>Fangor z Ameryki</h3>
      <p>Obraz „M 29” Wojciecha Fangora z 1967 roku pochodzi z ikonicznego okresu w twórczości artysty jako prekursora op-artu. Powstał w jego amerykańskiej pracowni w Madison w stanie Wisconsin, na co wskazuje inicjał w tytule pracy. Jest to otwarta kompozycja, pulsująca ruchem, kolorem i światłem Rozmyte barwne kręgi wywołują złudzenie wibrowania. Estymacja 600-900 tys. zł.</p>
      <p>Druga praca Fangora „SU 12” (600–800 tys. zł) z 1972 z kolorowymi falami, kontynuuje jego iluzyjne optyczne poszukiwania.</p>
      <h3>Opałka za kilka milionów</h3>
      <p>Cenowym rekordzistą nadchodzącej aukcji jest jednak dzieło Romana Opałki „Detail 5137748 – 5157846” z cyklu „1965/1 - ?” czyli obrazów liczonych, które artysta konsekwentnie tworzył przez ponad 40 lat, malując na płótnie coraz jaśniejsze rzędy cyfr, od 1 do nieskończoności (zakładał, że ideałem byłyby cyfry białe na białym tle).</p>
      <p>„Chciałem zamanifestować czas, jego zmienność w trwaniu, czas obrazujący naturę w sposób właściwy dla człowieka – wyjaśniał artysta – podmiot świadomy swojej egzystencji określonej przez śmierć: emocję życia w nieodwracalnym trwaniu”. Dzieło wycenione zostało na 2,8-3,5 mln zł .</p>
      <p>Obrazy liczone Romana Opałki należą do najdroższych dzieł malarskich na polskim i europejskim rynku. W sierpniu 2019 roku krakowskie Muzeum Narodowe poinformowało, iż otrzymało w depozyt pracę, której deklarowana wartość rynkowa wynosi 1,3 mln euro, czyli ponad 5 mln zł. A miesiąc temu w londyńskim oddziale Christie’s za pracę Opałki zapłacono 791 tys. funtów, czyli prawie4 mln złotych.</p>
      <h3>Cenny Kantor</h3>
      <p>Bardzo wysoką wycenę 1,5-2,5 mln zł ma też wybitna praca Tadeusza Kantora „Emballages, objets, personnages nr 5” z 1968 roku. Przedstawia chłopca z plecakiem – relację przedmiotu i człowieka. W latach 60. w sztuce Tadeusza Kantora coraz częściej pojawiały się tajemnicze postacie połączone z przedmiotami. W tym samym okresie interesował go też motyw „Żywego ambalażu”, realizowany w happeningu, pokazywanym w Warszawie i w Krakowie.</p>
      <p>Lata 60, XX wieku to czas różnorodnych awangardowych dokonań. Z 1966 roku pochodzi wystawiony na obecnej aukcji „Relief biało-czarny” Henryka Stażewskego z szacowaną ceną: 900 tys. zł – 1,3 mln zł. Z pozoru to kompozycja bardzo oszczędna, złożona z sześciu elementów: trójkątów i kwadratów w barwach aluminium i czerni, a jednocześnie pełna dynamiki. W zależności od kąta padania światła oraz punktu widzenia odbiorcy, daje efekt wielu zmiennych obrazów.</p>
      <p>Uwagę zwracają też prace Zdzisława Beksińskiego. Trzy prezentowane prace artysty pochodzą z 1976, 1989 i 1993 roku i pozwalają obserwować ewolucję jego sztuki. Estymacja każdej z nich wynosi od 220 do 300 tys. zł.</p>
      <p>Wśród wielu innych znakomitych nazwisk są m.in. Alfred Lenica, Jerzy Nowosielski, Andrzej Wróblewski, Tadeusz Brzozowski, Rafał Olbiński, Jakub Julian Ziółkowskieg. Warto również zwrócić uwagę na mniej znana „kobiecą” twarz op-artu – prace Anny Cyronek, Haliny Wrzeszczyńskiej, Aleksandry Wejchert i Danuty Lewandowskiej.</p>
      <p>Aukcja prac z dwóch pierwszych wystaw 28 listopada o godz. 19 i 20, a z trzeciej 5 grudnia o godz. 19 – w Domu Aukcyjnym DESA Unicum przy ul. Pięknej 1A</p>
    </article>
  </body>
</html>