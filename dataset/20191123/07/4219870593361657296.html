<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831825-Srbija-cementira-vojnu-neutralnost-Na-Sretenje-se-usvaja-deklaracija-o-politickoj-nezavisnosti"/>
    <meta property="og:site_name" content="Вечерње новости"/>
    <meta property="article:published_time" content="2019-11-23T07:26:00+00:00"/>
    <meta property="og:title" content="Srbija „cementira“ vojnu neutralnost: Na Sretenje se usvaja deklaracija o političkoj nezavisnosti"/>
    <meta property="og:description" content="Posle afere"/>
  </head>
  <body>
    <article>
      <h1>Srbija „cementira“ vojnu neutralnost: Na Sretenje se usvaja deklaracija o političkoj nezavisnosti</h1>
      <address><time datetime="2019-11-23T07:26:00+00:00">23 Nov 2019, 07:26</time> by <a rel="author">V. MIJATOVIĆ - R. DRAGOVIĆ</a></address>
      <p>
        <b>Posle afere "špijun" država sprema paket mera kojim će u Skupštini učvrstiti unutrašnju i međunarodnu poziciju. Putin i Vučić će u Sočiju 4. decembra staviti tačku na slučaj</b>
      </p>
      <p>SRBIJA priprema paket akata kojim će "zacementirati" svoj strateški pravac u narednom periodu. Kako "Novosti" saznaju, 15. februara, na Sretenje, Narodna skupština trebalo bi da usvoji posebnu deklaraciju o političkoj nezavisnosti i vojnoj neutralnosti Srbije. U setu dokumenata koji će biti pred poslanicima naći će se i strategije odbrane i nacionalne bezbednosti.</p>
      <p>To bi trebalo da bude najvažnija politička posledica velike špijunske afere, koja je, uprkos mogućim posledicama, učvrstila državno rukovodstvo u nameri da po svaku cenu odbrani nezavisnost Srbije i sopstveni put bez uticaja stranog faktora, bilo sa Istoka, bilo sa Zapada.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:831779-%D0%9D%D0%B5-%D1%80%D0%B0%D0%B7%D0%BC%D0%B8%D1%88%D1%99%D0%B0%D0%BC-%D0%B4%D0%B0-%D0%BE%D0%B4%D1%83%D1%81%D1%82%D0%B0%D0%BD%D0%B5%D0%BC-%D0%92%D1%83%D1%87%D0%B8%D1%9B-%D0%BE-%D1%81%D1%83%D1%81%D1%80%D0%B5%D1%82%D1%83-%D1%81%D0%B0-%D0%9F%D1%83%D1%82%D0%B8%D0%BD%D0%BE%D0%BC-%D0%BF%D0%BE%D1%81%D0%BB%D0%B5-%D1%88%D0%BF%D0%B8%D1%98%D1%83%D0%BD%D1%81%D0%BA%D0%B5-%D0%B0%D1%84%D0%B5%D1%80%D0%B5"/>
      </related>
      <p>Tačku na priču o snimku na kojem se vidi kako bivši zamenik vojnog atašea ruske ambasade u Beogradu, potpukovnik Georgij Kleban, daje novac Z. K., penzionisanom potpukovniku Vojske Srbije, staviće predsednici Srbije i Ruske Federacije, Aleksandar Vučić i Vladimir Putin. A to će se dogoditi tokom njihovog susreta "oči u oči" 4. decembra u Sočiju. Kako saznajemo, dve države ozbiljno pripremaju taj susret, tokom kojeg će biti dodatno učvršćene i ekonomske veze. Zato će u našoj delegaciji biti i ministri Aleksadar Vulin, Aleksandar Antić, Zorana Mihajlović...</p>
      <p>Na pitanje o tome da li će sa Putinom razgovarati o špijunskoj aferi, Vučić je u petak rekao:</p>
      <p>- Razgovaraćemo u četiri oka. Sa Putinom uvek pričam otvoreno. Mislim da bi glavna tema trebalo da budu naši bilateralni odnosi, koji uključuju sve bolju ekonomsku saradnju i sve veću privrednu razmenu. Naravno, i predsednik Rusije će imati svoje teme i mi smo spremni da razgovaramo o svakom pitanju. Želimo da gradimo dobre, najbolje, odnose sa Rusijom, uz uzajamno poštovanje i poverenje.</p>
      <p>Vučić je kazao da je ponosan na to što je dobio Orden Aleksandra Nevskog od Putina, 105 godina nakon što ga je dobio Nikola Pašić. Podsetio je koliko nam je Putin već pomogao, posebno 2015, kada je sprečio usvajanje rezolucije o Srbiji kao genocidnom narodu u SB UN, ali i u očuvanju teritorijalnog suvereniteta i integriteta.</p>
      <p>
        <i>Foto Ž. Knežević</i>
      </p>
      <figure>
        <img src="http://www.novosti.rs/upload/images/2019b//11/22n/02-sr-KNEZEVIC.jpg"/>
      </figure>
      <p>Paralelno sa političkim akcijama uslediće i konkretne mere na kompletnom rasvetljavanju spornog slučaja. Osim Z. K., čije je delovanje dokumentovano, biće procesuirani i svi za koje postoje dokazi da su uzimali novac od stranih agenata. Istovremeno, VBA i BIA fokusiraće se na istragu o tome koliko je, posle ove konspirativne akcije, okrnjen sistem bezbednosti, posebno na terenu odavanja tajni koje se odnose na naoružavanje vojske i informacije o ljudstvu.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:831743-%D0%9F%D1%80%D0%B5%D0%B4%D1%81%D0%B5%D0%B4%D0%BD%D0%B8%D0%BA-%D0%92%D1%83%D1%87%D0%B8%D1%9B-%D0%BE-%D0%BC%D0%B8%D0%BD%D0%B8-%D1%88%D0%B5%D0%BD%D0%B3%D0%B5%D0%BD%D1%83-%D0%98%D0%B3%D1%80%D0%B0%D1%98-%D1%88%D1%82%D0%B0-%D0%BC%D0%BE%D0%B6%D0%B5%D1%88-%D0%BF%D1%80%D0%B8%D0%BF%D1%80%D0%B5%D0%BC%D0%B8-%D1%81%D0%B5-%D0%B7%D0%B0-%D0%BD%D0%B0%D1%98%D0%B2%D0%B8%D1%88%D1%83-%D0%BB%D0%B8%D0%B3%D1%83-%D0%9C%D0%B8%D0%BD%D0%B5-%D0%BD%D0%B8%D1%81%D0%BC%D0%BE-%D0%B8%D0%B7%D0%B2%D0%BE%D0%B7%D0%B8%D0%BB%D0%B8-%D1%83-%D0%A3%D0%BA%D1%80%D0%B0%D1%98%D0%B8%D0%BD%D1%83"/>
      </related>
      <p>U našim političkim i bezbednosnim krugovima govori se da ovaj slučaj baca senku na odnose dve prijateljske države. Međutim, svima je jasno da ovakve akcije nisu "specijalitet" Ruske Federacije kao velike sile, već je Srbija konstantno izložena agenturnom radu Zapadnih država, od kojih su neke direktno angažovane na ugrožavanju ustavno-pravnog poretka naše zemlje.</p>
      <p>Sličan ton dominirao je i u prvim reakcijama Moskve na aferu - iz Kremlja je poručeno da ništa ne može da naruši bratske i savezničke odnose Srbije i Rusije. Portparolka ruskog ministarstva spoljnih poslova Marija Zaharova kazala je da je reč o već ustaljenoj praksi da se pred susrete najviših zvaničnika otvaraju slične afere.</p>
      <p>Obaveštajno-politička igra koja je podigla tenzije u našem bezbednosnom sektoru "zakuvana" je kada se na "Jutjubu" pojavio snimak na kojem su pukovnik Kleban i njegov srpski saradnik Z. K. Zabeleženi su njihov susret i primopredaja kesa i koverte sa novcem. Po objavljivanju, u priču se uključio i bugarski nezavisni novinar Hristo Grozev, na Zapadu poznat kao "borac za istinu o štetnom ruskom obaveštajnom delovanju" koji je dao svoje tumačenje susreta sa snimka.</p>
      <p>U međuvremenu, autentičnost snimka potvrdila je i BIA čiji su operativci već bili upoznati i sa susretom i sa drugim kontaktima Klebana i Z. K. Snimak je, prema našim saznanjima, u javnost pustila rumunska obaveštajna služba, koja važi za ispostavu američkih obaveštajaca.</p>
      <figure>
        <img src="http://www.novosti.rs/upload/images/2019b//11/22n/02-sr-DIMITRIJE%20GOLL.jpg"/>
      </figure>
      <p>
        <b>U KREMLjU PRIPREME ZA SUSRET PREDSEDNIKA</b>
      </p>
      <p>
        <b>PESKOV: POSETA BEZ SENKE</b>
      </p>
      <p>KREMLj se raduje poseti predsednika Srbije Aleksandra Vučića Rusiji i nada se da ništa neće da baci senku na nju - izjavio je u petak portparol ruskog predsednika Dmitrij Peskov. On je potvrdio da su u toku pripreme za tu posetu, koja je ocenjena kao izuzetno važna.</p>
      <p>- Svesni smo činjenice da postoje određene strane koje bi volele unapred da prekinu tu posetu i ubeđeni smo da to neće moći da učine. Ta poseta će biti značajna, produktivna i još jednom će potvrditi partnerski odnos Srbije i Rusije - rekao je Peskov, a preneo Tass.</p>
      <p>
        <b>VULIN ODGOVORIO BUGARSKOJ ŠEFICI DIPLOMATIJE</b>
      </p>
      <p>
        <b>SAMI BIRAJTE PRIJATELjE</b>
      </p>
      <p>BUGARSKA ume da dopusti da joj drugi biraju prijatelje i neprijatelje, a Srbija to ne dopušta i kao samostalna zemlja sama odlučuje o sebi. Ima Bugarska svojih problema i neka brine o njima.</p>
      <p>Ovako je ministar odbrane Aleksandar Vulin odgovorio bugarskoj šefici diplomatije Ekaterini Zaharijevoj, koja je oštro reagovala na izjavu predsednika skupštinskog Odbora za KiM Milovana Drecuna da je u Srbiji aktivna mreža bugarskih obaveštajaca.</p>
      <p>Zaharijeva je nazvala Drecunove tvrdnje apsurdnim i poručila da one ne odgovaraju realnosti:</p>
      <p>- U pitanju je, ako ne grešim, još jedna apsurdna optužba srpskog političara na račun Bugarske. Na snimku koji se pojavio u medijima, ja ne vidim bugarskog obaveštajca koji se bavi vrbovanjem srpskog oficira, tako da neka ne optužuju nekoga za ono za šta su sami krivi - navela je Zaharijeva, prenosi televizija NOVA. Ona je je najavila da će zbog Drecunovih izjava naš ambasador u Sofiji najverovatnije biti pozvan u bugarsko Ministarstvo spoljnih poslova.</p>
      <p>- Drecunova izjava ne doprinosi razvoju bilateralnih odnosa Srbije i Bugarske. Nadam se da to nije zvanični stav Srbije. Oduvek smo pomagali Srbiji po pitanju njene evropske perspektive. I sami znate da Bugarska po tom pitanju ima jak glas, samim tim, optužbe na ovaj račun nisu u skladu sa duhom tih odnosa koji postoje između naših zemalja. Bugarska ne želi da deli savete. Međutim, Srbiji bi bolje bilo da se fokusira na to šta joj se dešava unutar zemlje, a ne da pokušava da određene stvari opravda pomoću svojih komšija - smatra Zaharijeva.</p>
      <figure>
        <img src="http://www.novosti.rs/upload/images/2019b//11/22n/02-sr.jpg"/>
      </figure>
      <p>
        <b>SLEDI ODLUČNA AKCIJA PROTIV OBAVEŠTAJACA</b>
      </p>
      <p>
        <b>OTKRIVEN PLAN ZA RAŠKU OBLAST</b>
      </p>
      <p>PREDSEDNIK Vučić već je najavio akciju nadležnih organa protiv pripadnika različitih obaveštajnih agencija, čije je delovanje dokumentovano. I to će biti odlučno sprovedeno, uprkos tome što se očekuje da će pojedine zemlje u regionu to negirati.</p>
      <p>Pod "lupom" su se već našli bugarski, austrijski i nemački atašei, koji su, tobož nudeći rešenja, direktno rušili integritet naše zemlje. Potpirivali su ambicije ekstremističkih krugova u Raškoj oblasti, a cilj je bio da se kroz prizmu navodno ugroženih prava Bošnjaka politički operacionalizije opasan cilj o Sandžaku kao teritoriji sa specijalnim statusom.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:831583-Vucic-posle-sednice-Saveta-za-nacionalnu-bezbednost-Uskoro-vise-akcija-protiv-pripadnika-razlicitih-agencija-Nasa-namenska-industrija-pod-strahovitim-pritiskom"/>
        <a href="http://www.novosti.rs/vesti/naslovna/politika/aktuelno.289.html:831633-Istrazujemo-U-Srbiji-vrslja-200-stranih-spijuna-a-najaktivnija-je-jedna-cuvena-zapadna-sluzba"/>
        <a href="http://www.novosti.rs/vesti/naslovna/drustvo/aktuelno.290.html:831586-Otkriveno-ko-je-Srbin-na-snimku-sa-ruskim-obavestajcem"/>
        <a href="http://www.novosti.rs/vesti/naslovna/politika/aktuelno.289.html:831597-Oglasio-se-ruski-ambasador-o-spijunskoj-aferi-Nista-ne-moze-da-naudi-odnosima-Srbije-i-Rusije-navikli-smo-na-provokacije"/>
        <a href="http://www.novosti.rs/vesti/naslovna/drustvo/aktuelno.290.html:831432-Srbija-popriste-spijunskog-rata-Otkrivamo-pozadinu-snimka-ruskog-agenta-koji-je-digao-nase-sluzbe-na-noge"/>
      </related>
    </article>
  </body>
</html>