<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/23/w-kolumbii-polala-sie-krew-trzech-zabitych-podczas-demonstracji-przeciw-polityce-rzadu/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-23T07:00:09+00:00"/>
    <meta property="og:title" content="W Kolumbii polała się krew! Trzech zabitych podczas demonstracji przeciw polityce rządu"/>
    <meta property="og:description" content="Trzy osoby straciły życie, a 151 odniosło rany i obrażenia podczas czwartkowych demonstracji w Bogocie i w całej Kolumbii przeciwko polityce społecznej i gospodarczej rządu – poinformowały w piątek władze. Tego dnia w Kolumbii panował już względny spokój."/>
  </head>
  <body>
    <article>
      <h1>W Kolumbii polała się krew! Trzech zabitych podczas demonstracji przeciw polityce rządu</h1>
      <address><time datetime="2019-11-23T07:00:09+00:00">23 Nov 2019, 07:00</time> by <a rel="author" href="https://nczas.com/author/tms/" target="_blank">TMS</a></address>
      <p>
        <b>Trzy osoby straciły życie, a 151 odniosło rany i obrażenia podczas czwartkowych demonstracji w Bogocie i w całej Kolumbii przeciwko polityce społecznej i gospodarczej rządu – poinformowały w piątek władze. Tego dnia w Kolumbii panował już względny spokój.</b>
      </p>
      <p>W raporcie ministerstwa obrony na temat protestów, w których w całej Kolumbii wzięło udział ok. 250 tys. osób, podano też, że ucierpiało fizycznie 151 policjantów, a 98 osób aresztowano. Protesty w stolicy spowodowały straty szacowane na 5,8 mln dolarów. Demonstracje w większości przebiegały spokojnie, jednak w nocy doszło do konfrontacji policji z grupami plądrującymi sklepy i niszczącymi przystanki autobusowe.</p>
      <p>W piątek demonstracje trwały wciąż w południowej Kolumbii z udziałem związkowców, studentów, rdzennej ludności indiańskiej i członków stowarzyszeń ochrony środowiska. Najdłużej trwało „cacerolazo”, czyli demonstracja polegająca na uderzaniu w puste rondle, pod prywatną rezydencją prezydenta.</p>
      <p>Demonstranci domagali się od rządu prezydenta Ivana Duque nawiązania dialogu z grupami pracowniczymi w celu wprowadzenia reform, zwiększenia nakładów na edukację publiczną, skutecznej ochrony praw ludności indiańskiej do życia w jej tradycyjnych siedliskach (podobnie jak w Brazylii jest ona coraz częściej atakowana przez gangi działające na zlecenie wielkich plantatorów).</p>
      <p>Negatywnie o prezydencje Duque, który objął swój urząd w sierpniu 2018 roku, wypowiada się według najnowszych sondaży 69 proc. ankietowanych Kolumbijczyków.</p>
      <p>Takie demonstracje w krajach Ameryki Łacińskiej są zazwyczaj wyrazem niezadowolenia z pogarszającego się poziomu życia najszerszych warstw społeczeństwa.</p>
      <p><i>– Należy to uznać za głos społecznego niezadowolenia. Rząd powinien wsłuchać się w ten protest i znaleźć nań właściwą odpowiedź, poszukiwać porozumienia z organizacjami społecznymi i politycznymi</i> – skomentował w piątek wymowę protestów kolumbijski prokurator generalny Fernando Carillo. Jego opinię, jak piszą piątkowe dzienniki kolumbijskie, zdaje się podzielać wielu członków rządu.</p>
      <p>Jak pisze agencja EFE, reakcja prezydenta Duque <i>„nie spełniła oczekiwań społeczeństwa”.</i> Prezydent potępił demonstracje w Bogocie, Cali i innych miastach jako obfitujące w <i>„akty wandalizmu”</i>, nie odpowiadając na żądanie zapoczątkowania dialogu z partiami i społeczeństwem na temat sytuacji w kraju.</p>
      <p>Komentując wydarzenia znany na kontynencie analityk polityczny z Uniwersytetu Rosario w Bogocie Mauricio Jaramillo ocenił: „<i>Żadna partia polityczna nie może twierdzić, że jest inspiratorką wczorajszego protestu społecznego w Kolumbii – to protest skierowany nie tylko do prezydenta i rządu, lecz także do kolumbijskiej opozycji politycznej. Należy bardzo uważnie przeanalizować żądania ludzi”</i>.</p>
      <p>Wśród postulatów uczestników protestów ważne miejsce zajmuje też żądanie poszanowania porozumienia o zawarciu w 2016 roku pokoju z lewicową partyzantkę FARC (Siły Zborojne Rewolucji Kolumbijskiej).</p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/23/kolejny-koniec-swiata-to-juz-niedlugo-nasa-asteroida-2009-j1-znajdzie-sie-niepokojaco-blisko-ziemi/"/>
        <a href="https://nczas.com/2019/11/22/feministki-kontra-kobiety-victorias-secret-zawiesza-slynny-show-aniolkow-wideo/"/>
        <a href="https://nczas.com/2019/11/22/rosjanie-przygotowuja-sie-do-iii-wojny-swiatowej-putin-zdradzil-ze-tworza-superbron-jadrowa-skyfall/"/>
        <a href="https://nczas.com/2019/11/22/pewny-siebie-elon-musk-chcial-pokazac-ze-jego-nowy-samochod-jest-kuloodporny-i-dobrze-ze-w-srodku-nikogo-nie-bylo-video/"/>
        <a href="https://nczas.com/2019/11/22/tajemnicze-spotkanie-zuckerberga-z-trumpem-facebook-dogadal-sie-z-bialym-domem/"/>
        <a href="https://nczas.com/2019/11/22/bagdad-plonie-juz-ponad-300-ofiar-smiertelnych-protestow-w-iraku-foto-video/"/>
        <a href="https://nczas.com/2019/11/22/skandal-w-rpa-firma-ubezpieczeniowa-nie-chciala-wyplacic-zasilku-wiec-rodzina-zmarlego-przyniosla-im-trupa-video/"/>
        <a href="https://nczas.com/2019/11/22/strzez-sie-tych-miejsc-najniebezpieczniejsze-obszary-na-ziemi-w-2019-roku/"/>
        <a href="https://nczas.com/2019/11/22/odkryto-powloke-ktora-zapobiega-przyklejaniu-sie-kupy-wode-wystarczy-spuscic-raz-i-po-klopocie/"/>
      </related>
    </article>
  </body>
</html>