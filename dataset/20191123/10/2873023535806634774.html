<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220166_trehoyn-gia-na-prolaboyn-ta-heirotera"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T10:39:58+00:00"/>
    <meta property="og:title" content="Τρέχουν για να προλάβουν τα χειρότερα"/>
    <meta property="og:description" content="Η ανάγκη να υπάρξει εγρήγορση &amp; σχεδιασμός ώστε να αποφευχθούν τα χειρότερα ενόψει του νέου κύματος κακοκαιρίας, υπογραμμίστηκε σε σύσκεψη."/>
  </head>
  <body>
    <article>
      <h1>Τρέχουν για να προλάβουν τα χειρότερα</h1>
      <address><time datetime="2019-11-23T10:39:58+00:00">23 Nov 2019, 10:39</time> by <a rel="author">efsyn.gr</a></address>
      <p>
        <b>Δραματική είναι η κατάσταση σε πολλές περιοχές της νότιας Θάσου. Κυβερνητικό κλιμάκιο έσπευσε στην περιοχή προκειμένου να γίνει μια πρώτη αποτίμηση της κατάστασης.</b>
      </p>
      <p>Η ανάγκη να υπάρξει<b> εγρήγορση</b> και <b>σχεδιασμός</b> τις αμέσως επόμενες ώρες ώστε να αποφευχθούν τα χειρότερα ενόψει του <b><u><a href="https://www.efsyn.gr/ellada/220134_me-ishyres-brohes-kai-thyellodeis-anemoys-erhetai-o-giryonis">νέου κύματος κακοκαιρίας</a></u> </b>που αναμένεται από το βράδυ της Κυριακής, υπογραμμίστηκε σε ευρεία σύσκεψη στην Ολυμπιάδα Χαλκιδικής.</p>
      <p>Προηγήθηκαν τα <a href="https://www.efsyn.gr/ellada/koinonia/220141_agonas-dromoy-gia-tin-apokatastasi-ton-zimion"><b>πλημμυρικά φαινόμενα</b></a> σε<b> Θάσο, Καβάλα </b>και <b>Χαλκιδική</b> που άφησαν πίσω τους μεγάλες ζημιές ενώ έξι περιοχές του νησιού στο βόρειο Αιγαίο κηρύχθηκαν σε κατάσταση έκτακτης ανάγκης.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F1354712171375643%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>«Δεν υπάρχει χρόνος για χάσιμο», τόνισε ο υπουργός Εθνικής 'Αμυνας,<b> Νίκος Παναγιωτόπουλος</b>, ο οποίος έφτασε νωρίς το πρωί στην Ολυμπιάδα, μαζί με τον υφυπουργό Εσωτερικών, Θεόδωρο Λιβάνιο.</p>
      <p>«Καλό είναι να υπάρχει ένας <b>συντονισμός</b> όλων αυτών που θα κληθούν τις επόμενες ώρες να θωρακίσουν όσο μπορούν την περιοχή» τόνισε ο κ. Παναγιωτόπουλος.</p>
      <p>Ο υπουργός επικεντρώθηκε στην <b>αντιπλημμυρική θωράκιση</b> των περιοχών που επλήγησαν. Σε ό,τι αφορά ειδικότερα την Ολυμπιάδα είπε πως το πρόβλημα φαίνεται να συγκεντρώνεται στη διευθέτηση ενός ρέματος που πλημμυρίζει και δημιουργεί, με τον τεράστιο όγκο νερού, το πλημμυρικό φαινόμενο στην κατοικημένη περιοχή.</p>
      <h3>Απ. Τζιτζικώστας: Να θωρακίσουμε άμεσα την περιοχή</h3>
      <figure>
        <img src="https://www.efsyn.gr/sites/default/files/images/2019/11/thasos-plimires.jpg"/>
        <figcaption>Καταστροφές από τις πλημμύρες στην Θάσο<br/>EUROKINISSI</figcaption>
      </figure>
      <p>«Το φαινόμενο των τελευταίων ωρών ήταν <b>πολύ έντονο</b> και η καταστροφή ήταν πολύ μεγάλη, δεν θέλω όμως ούτε να σκέφτομαι τι καταστροφή θα είχε γίνει εάν όλο το προηγούμενο διάστημα η Περιφέρεια και ο δήμος δεν είχαν κάνει παρεμβάσεις στα ρέματα της περιοχής» ανέφερε, από την πλευρά του ο περιφερειάρχης Κεντρικής Μακεδονίας Απόστολος Τζιτζικώστας.</p>
      <p>«Στόχος μας», σημείωσε, «είναι να θωρακίσουμε άμεσα την περιοχή για τις βροχοπτώσεις που αναμένονται <b>τα επόμενα 24ωρα </b>και γι' αυτό ακριβώς τον λόγο ζήτησα και τη συνδρομή του Στρατού με μηχανήματα προκειμένου να προστεθούν δυνάμεις στις δικές μας, του δήμου και της Περιφέρειας, και να αποκαταστήσουν γρήγορα τις ζημιές, να θωρακίσουν όσο γίνεται την περιοχή από πλημμύρες τα επόμενα 24ωρα».</p>
      <p>Το κυβερνητικό κλιμάκιο υποδέχθηκε ο <b>δήμαρχος Αριστοτέλη</b> Στέλιος Βαλιάνος, ο οποίος και τους ενημέρωσε για τα προβλήματα που αντιμετωπίζει η περιοχή.</p>
      <p>Το κυβερνητικό επιτελείο θα επισκεφθεί και τη Θάσο ενώ ήδη στο νησί έχουν μεταφερθεί οχήματα του στρατού με σκοπό να βοηθήσουν στην <b>αποκατάσταση </b>του οδικού δικτύου που έχει καλυφθεί από τόνους λάσπης, βράχων και φερτών υλικών και να συνδράμουν συνολικά στην αποκατάσταση των υποδομών.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F574725426671260%2F&amp;show_text=&amp;width=640" width="640" height="1133" data-service="Facebook" scrolling="no"/>
      </figure>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/220141_agonas-dromoy-gia-tin-apokatastasi-ton-zimion"/>
        <a href="https://www.efsyn.gr/ellada/220134_me-ishyres-brohes-kai-thyellodeis-anemoys-erhetai-o-giryonis"/>
        <a href="https://www.efsyn.gr/ellada/koinonia/220122_pnigike-i-thasos-ekkenothikan-spitia"/>
        <a href="https://www.efsyn.gr/ellada/koinonia/203399_halkidiki-mahi-gia-tin-apokatastasi-ton-zimion-stis-ypodomes"/>
        <a href="https://www.efsyn.gr/ellada/koinonia/155627_katagrafi-zimion-logo-kakokairias-se-kabala-kai-ileia"/>
        <a href="https://www.efsyn.gr/node/213197"/>
      </related>
    </article>
  </body>
</html>