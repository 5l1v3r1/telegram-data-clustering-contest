<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/golodomor_vyznayut_genotsydom_u_18_krainah_svitu_331482.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-23T10:46:00+00:00"/>
    <meta property="og:title" content="Голодомор визнають геноцидом у 18 країнах світу"/>
    <meta property="og:description" content="Як повідомили у прес-службі Офісу Омбудсмана України, наразі Голодомор офіційно визнано геноцидом українського народу в 18 країнах світу."/>
  </head>
  <body>
    <article>
      <h1>Голодомор визнають геноцидом у 18 країнах світу</h1>
      <h2>Як повідомили у прес-службі Офісу Омбудсмана України, наразі Голодомор офіційно визнано геноцидом українського народу в 18 країнах світу.</h2>
      <address>
        <time datetime="2019-11-23T10:46:00+00:00">23 Nov 2019, 10:46</time>
      </address>
      <figure>
        <img src="https://galinfo.com.ua/media/gallery/intxt/d/e/denpamiatizertvgolodomoru.png"/>
      </figure>
      <p>Визнання Голодомору геноцидом українського народу не лише данина пам’яті усім тим, хто помер голодною смертю, не лише відновлення історичної справедливості, а й заклик до притягнення винних до відповідальності та неприпустимості методу державного терору в управлінні країною в майбутньому.</p>
      <p>Наразі Голодомор офіційно визнано геноцидом українського народу в 18 країнах світу. Російська Федерація як правонаступниця Радянського Союзу не лише не визнає Голодомор геноцидом, а й чинить тиск на інші країни світу в ухваленні такого рішення.</p>
      <p>У свою чергу, Уповноважений Верховної Ради України з прав людини наголошує, що невизнання таких очевидних речей як Голодомор та геноцид нації рівнозначне приховуванню злочинів проти людяності.</p>
      <p>Свічка пам’яті, яка горітиме сьогодні у вікнах домівок - не лише данина минулому, це наша турбота про майбутнє, нашу самосвідомість та становлення української нації.</p>
      <p>Нагадаємо, як писало Гал-інфо, сьогодні, 23 листопада в Україні відзначають <a href="https://galinfo.com.ua/news/v_ukraini_vidznachayut_den_pamyati_zhertv_golodomoru_331479.html">День пам’яті жертв Голодомору</a>.</p>
    </article>
  </body>
</html>