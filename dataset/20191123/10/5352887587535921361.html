<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/lietuva/reitingai-smuktelejo-prezidento-gitano-nausedos-populiarumas-1752118/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T10:37:00+00:00"/>
    <meta property="og:title" content="Reitingai: smuktelėjo prezidento Gitano Nausėdos populiarumas"/>
    <meta property="og:description" content="Reklama"/>
  </head>
  <body>
    <article>
      <h1>Reitingai: smuktelėjo prezidento Gitano Nausėdos populiarumas</h1>
      <address><time datetime="2019-11-23T10:37:00+00:00">23 Nov 2019, 10:37</time> by <a rel="author">Saulius Jakučionis</a></address>
      <p>Reklama</p>
      <p>
        <b>Prezidento Gitano Nausėdos reitingas lapkritį smuko beveik 10 procentinių punktų, rodo šeštadienį dienraštyje „Lietuvos rytas“ skelbiama „Vilmorus“ atlikta visuomenės nuomonės apklausa.</b>
      </p>
      <p>Tyrimo duomenimis, G. Nausėdą lapkritį palankiai vertino 72,8 proc. gyventojų. Spalį prezidento palankių vertinimų reitingas siekė 82,5 procento.</p>
      <p>Nepalankiai G. Nausėdos veiklą vertinančiųjų skaičius per mėnesį išaugo nuo 3,3 proc. iki 8,7 procento.</p>
      <p>Politologas Kęstutis Girnius sako, kad daugiau nei 80 proc. siekęs G. Nausėdos reitingas nebuvo normalus ir yra sietinas su porinkimine „euforija“.</p>
      <p>„Visada taip būna, kad po rinkimų žmonės yra pasiryžę galvoti kuo geriausiai apie tą žmogų“, – BNS sakė Vilniaus universiteto Tarptautinių santykių ir politikos mokslų instituto docentas.</p>
      <p>Pasak jo, įsibėgėjus kadencijai, prezidentas priverstas daryti sprendimus, kurie gali patikti ne visiems rinkėjams.</p>
      <p>Reklama</p>
      <p>Anot K. Girniaus, šalies vadovo vertinimui įtaką galėjo turėti nesutarimai su Vyriausybe dėl mokesčių, jo raginimai didinti gynybos finansavimą, vetuojami Seimo priimti įstatymai.</p>
      <p>„Žmonės pamato, kad tai yra žmogus, kuris nebūtinai viską išspręs“, – kalbėjo politologas.</p>
      <p>„Vilmorus“ direktorius Vladas Gaidys BNS sakė, kad prezidento reitingo mažėjimui įtaką galėjo daryti jo apsilankymas pas dukrą Pietų Korėjoje, kai Alytaus padangų perdirbimo gamykloje vyko gaisro gesinimo darbai.</p>
      <p>G. Nausėda pareigas pradėjo eiti liepą.</p>
      <p>
        <b>Toliau mažėja palankumas Matijošaičiui</b>
      </p>
      <p>Antroje vietoje reitingų lentelėje yra premjeras Saulius Skvernelis, jį lapkritį palankiai vertino 50,7 proc., spalį – 50,1 proc. respondentų.</p>
      <p>Reklama</p>
      <p>Trečioje vietoje yra užsienio reikalų ministras Linas Linkevičius su 50,2 proc. teigiamų vertinimų reitingu (spalį – 49,6 proc.).</p>
      <p>Toliau sąraše rikiuojasi Seimo pirmininkas Viktoras Pranckietis su 47,6 proc. (spalį – 49,4 proc.) bei ekonomikos ir inovacijų ministras, kandidatas į Europos Komisiją Virginijus Sinkevičius su 43,3 proc. (spalį – 49,5 proc.) reitingu.</p>
      <p>„Vilmorus“ vadovas sakė, kad V. Sinkevičiaus reitingas normalizavosi, po jo kandidatūros Briuselyje svarstymų sumažėjus viešam dėmesiui politiko atžvilgiu.</p>
      <p>Šeštoje vietoje lentelėje esančio Kauno miesto mero Visvaldo Matijošaičio reitingas krenta septintą mėnesį iš eilės. Lapkritį jį teigiamai vertino 38,1 proc. žmonių, spalį – 43,3 procento.</p>
      <p>„Tai gali būti susiję su žiniasklaidos pranešimais, kad jis gauna kažkokias materialines naudas per savo verslą“, – sakė V. Gaidys.</p>
      <p>Anot jo, mažėjantis reitingas gali būti susijęs ir su V. Matijošaičio pozicija dėl dalies Kauno rajono teritorijų prijungimo prie miesto.</p>
      <p>Reklama</p>
      <p>Į geriausiai vertinamų politikų dešimtuką taip pat pateko krašto apsaugos ministras Raimundas Karoblis (31,1 proc. lapkritį, 31,4 proc. spalį), Liberalų sąjūdžio lyderė Viktorija Čmilytė-Nielsen (28,5 ir 27 proc.), konservatorių lyderis Gabrielius Landsbergis (26,3 ir 26,4 proc.) bei Darbo partijos lyderis Viktoras Uspaskichas (26,1 ir 24,9 proc.).</p>
      <p>Visuomenės nuomonės ir rinkos tyrimų centras „Vilmorus“ gyventojų apklausą vykdė lapkričio lapkričio 8 – 16 dienomis, apklausta 1020 žmonių.</p>
      <p>BNS</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/nuomones/nuomones/prezidente-nekvieskite-narkeviciaus-pietu-1751303/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/prezidenta-g-nauseda-devinti-chalata-stano-sutiko-netiketai-1750473/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/bulvaras/sveikatos-ministra-averyga-siurpina-gnauseda-1748833/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/nauseda---apie-mitybos-iprocius-1748388/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/pastangos-gaivinti-regionus-labiau-primena-reanimacija-1747929/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/gitanas-nauseda-romoje-susitiks-su-popieziumi-1747605/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/gitanas-nauseda-pasitikrino-sveikata-1746929/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/salies-vadovas-gitanas-nauseda-su-gimtadieniu-pasveikino-valda-adamku-1746695/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>