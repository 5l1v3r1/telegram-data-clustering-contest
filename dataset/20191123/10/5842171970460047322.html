<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/359707-penguins-partrauc-divu-zaudeto-spelu-seriju-blugeram-vairak-neka-cetras-minutes-mazakuma"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T10:09:00+00:00"/>
    <meta property="og:title" content="&quot;Penguins&quot; pārtrauc divu zaudēto spēļu sēriju; Bļugeram vairāk nekā četras minūtes mazākumā"/>
    <meta property="og:description" content="Latvijas hokeja izlases uzbrucējs Teodors Bļugers piektdien Nacionālās hokeja līgas (NHL) spēlē palīdzēja Pitsburgas &quot;Penguins&quot; pārtraukt divu zaudēto spēļu sēriju, uzbrucējam nedaudz vairāk nekā četras minūtes nospēlējot mazākumā."/>
  </head>
  <body>
    <article>
      <h1>"Penguins" pārtrauc divu zaudēto spēļu sēriju; Bļugeram vairāk nekā četras minūtes mazākumā</h1>
      <address><time datetime="2019-11-23T10:09:00+00:00">23 Nov 2019, 10:09</time> by <a rel="author">LETA</a></address>
      <p>
        <b>Latvijas hokeja izlases uzbrucējs Teodors Bļugers piektdien Nacionālās hokeja līgas (NHL) spēlē palīdzēja Pitsburgas "Penguins" pārtraukt divu zaudēto spēļu sēriju, uzbrucējam nedaudz vairāk nekā četras minūtes nospēlējot mazākumā.</b>
      </p>
      <p>"Penguins" savā laukumā ar rezultātu 4:1 (1:0, 1:1, 2:0) uzvarēja Ņūdžersijas "Devils", pārtraucot divu zaudēto spēļu sēriju.</p>
      <p>Bļugers laukumā pavadīja 13 minūtes un 45 sekundes, no kurām četras minūtes un 12 sekundes tika nospēlētas mazākumā. Tāpat uzbrucējs izdarīja divus metienus pa vārtiem un spēli noslēdza ar pozitīvu lietderību +1. Latvijas hokejists bija tikai viens no diviem Pitsburgas komandas uzbrucējiem, kurš šajā spēlē neizcēlās ar rezultativitāti.</p>
      <p>Uzvaras vārtus guva Džeiks Gencels, bet vienīgo precīzo raidījumu "Devils" rindās izdarīja Teilors Hols.</p>
      <p>Tikmēr otrā piektdienas mačā Otavas "Senators" mājās ar 4:1 (2:1, 2:0, 0:0) uzvarēja Ņujorkas "Rangers", svinot trešo panākumu pēc kārtas.</p>
      <p>Vārtus un rezultatīvu piespēli iekrāja Antonī Duklērs un Tomā Šabo, bet Žans Gabriels Pažo pievienoja divas rezultatīvas piespēles. Vienīgos Ņujorkas vienības vārtus guva Džeikobs Truba.</p>
      <p>Otavas komanda pēdējos deviņos mačos, izcīnījusi septiņus panākumus.</p>
      <p>"Penguins" nākamo spēli aizvadīs pirmdien pret Kalgari "Flames".</p>
      <p>Pitsburgas vienība ar 28 punktiem 23 spēlēs Austrumu konferencē ieņem piekto vietu.</p>
      <p>Tikmēr Latvijas hokejisti Rūdolfs Balcers un Ņikita Jevpalovs piektdien Amerikas hokeja līgas (AHL) spēlēs izcēlās ar rezultatīvām piespēlēm.</p>
      <p>Belevilas "Senators" viesos ar rezultātu 6:3 (3:1, 2:1, 1:1) pārspēja Binghemtonas "Devils".</p>
      <p>Balcers rezultatīvi piespēlēja otro vārtu guvumā un kopumā spēlē izdarīja divus metienus pa vārtiem un spēli noslēdza ar neitrālu lietderības koeficientu. Uzbrucējam šī bija jau ceturtā spēle AHL čempionātā šosezon. Kopumā viņš šajos mačos izcēlies ar trim vārtiem un divām rezultatīvām piespēlēm, vēl ne reizi nepaliekot "sausā".</p>
      <p>Nacionālās hokeja līgas (NHL) komanda Otavas "Senators" nosūtīja Balceru uz fārmklubu Belevilā, lai viņš varētu iespēlēties pēc traumas izdziedēšanas.</p>
      <p>Balcers ceļgala traumā iedzīvojās septembra beigās notikušās NHL pārbaudes spēles pirmajā periodā, kad pēc sadursmes ar pretinieku ieslīdēja bortā, laukumā vairs neatgriežoties. Sākotnēji tika prognozēts, ka viņš varētu atgriezties oktobra beigās, bet šobrīd termiņš kļuvis teju par mēnesi garāks.</p>
      <p>Pie rezultatīvas piespēles tika arī Jevpalovs, kurš palīdzēja Lavālas "Rocket" mājās ar rezultātu 6:4 (1:1, 2:0, 3:3) pārspēja Utikas "Comets".</p>
      <p>Jevpalovs rezultatīvi piespēlēja komandas trešo vārtu guvumā, reizi meta pa vārtiem un spēli noslēdza ar pozitīvu lietderību +2.</p>
      <p>Tikmēr neveiksmi piedzīvoja Springfīldas "Thunderbirds", kas mājās ar 2:4 (0:2, 1:1, 1:1) piekāpās Vilksas-Bāras/Skrentonas "Penguins". Zaudētāju rindās spēlēja Rodrigo Ābols, kurš ar rezultatīvām darbībām neizcēlās, spēli noslēdzot ar negatīvu lietderību -2.</p>
      <p>Visbeidzot pie panākuma tika Klīvlendas "Monsters", kas mājās ar 3:0 (0:0, 2:0, 1:0) uzvarēja Čikāgas "Wolves". Klīvlendas vienības rezervē šoreiz palika Matīs Kivlenieks.</p>
      <p>No latviešu pārstāvētajām komandām Austrumu konferencē Toronto "Marlies" (Kristiāns Rubīns) ar 25 punktiem 16 spēlēs ieņem otro vietu, "Rocket" ar 25 punktiem 20 mačos ierindojas ceturtajā pozīcijā, bet "Monsters" ar 22 punktiem 19 dueļos ieņem sesto pozīciju. Šāda pati statistika ir arī "Thunderbirds", kas atrodas vietu zemāk. Tikmēr "Senators" ar 19 punktiem 18 spēlēs ir 13.pozīcijā.</p>
    </article>
  </body>
</html>