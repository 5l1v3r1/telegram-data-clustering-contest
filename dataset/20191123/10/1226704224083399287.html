<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/o-vratenie-slovenskeho-pasu-poziadalo/431830-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T10:01:00+00:00"/>
    <meta property="og:title" content="O vrátenie slovenského pasu požiadalo 964 ľudí, získalo ho zatiaľ 859"/>
    <meta property="og:description" content="Ľudia, ktorí prišli o slovenský pas pre súčasný zákon o občianstve, môžu žiadať občianstvo naspäť vďaka nariadeniu MV o udeľovaní štátneho občianstva SR z osobitných dôvodov."/>
  </head>
  <body>
    <article>
      <h1>O vrátenie slovenského pasu požiadalo 964 ľudí, získalo ho zatiaľ 859</h1>
      <h2>Ľudia, ktorí prišli o slovenský pas pre súčasný zákon o občianstve, môžu žiadať občianstvo naspäť vďaka nariadeniu MV o udeľovaní štátneho občianstva SR z osobitných dôvodov.</h2>
      <address><time datetime="2019-11-23T10:01:00+00:00">23 Nov 2019, 10:01</time> by <a rel="author">TASR</a></address>
      <p>Bratislava 23. novembra (TASR) - O vrátenie slovenského občianstva požiadalo doteraz (od 1. februára 2015 do 19. novembra 2019) na základe výnimky 964 ľudí. Slovenský pas už získalo späť 859 žiadateľov, ďalšie žiadosti Ministerstvo vnútra (MV) SR vybavuje. TASR to potvrdil tlačový odbor MV.</p>
      <p>Slovenské občianstvo získali späť ľudia s českým občianstvom (288), britským (165), nemeckým (137), americkým (76), austrálskym (55), švajčiarskym (41), kanadským (36), maďarským (12), talianskym (desať), luxemburským (osem), švédskym (šesť), holandským a dánskym (po päť), írskym (traja), belgickým, francúzskym, izraelským a rakúskym (po dvoch), fínskym, poľským, rumunským a ukrajinským (po jednom).</p>
      <p>Ľudia, ktorí prišli o slovenský pas pre súčasný zákon o občianstve, môžu žiadať občianstvo naspäť vďaka nariadeniu MV o udeľovaní štátneho občianstva SR z osobitných dôvodov. O opätovné udelenie štátneho občianstva treba podľa MV písomne požiadať, a to osobne na okresnom úrade v sídle kraja, diplomatickej misii alebo na konzulárnom úrade SR. Podmienkou je mať najprv registrovaný pobyt na cudzineckej polícii, čiže povolený pobyt cudzinca na území SR. Nariadenie rezortu o udeľovaní štátneho občianstva SR z osobitných dôvodov umožňuje, aby bývalí štátni občania SR, ktorí stratili slovenské občianstvo po 1. januári 1993, mohli požiadať o jeho udelenie. Pri rozhodovaní o žiadosti sa prihliada aj na skutočnosti, ktoré boli dôvodom straty štátneho občianstva SR, a na spôsob a podmienky, akými žiadateľ cudzí pas nadobudol. <i>"Najmä na existenciu podmienky povoleného, evidovaného alebo registrovaného pobytu v cudzom štáte v čase nadobudnutia cudzieho štátneho občianstva,"</i> uviedol v minulosti pre TASR tlačový odbor Kancelárie ministra vnútra SR.</p>
      <p>O slovenský pas môžu prísť ľudia na základe zákona o štátnom občianstve, ktorý prijala prvá vláda Roberta Fica (Smer-SD). Niekdajší kabinet reagoval právnou normou v roku 2010 na maďarský zákon, ktorý od roku 2011 zjednodušuje udeľovanie dvojakého občianstva zahraničným Maďarom. Na základe súčasného zákona prichádzajú o slovenský pas tí, ktorí prijali občianstvo iného štátu. Doposiaľ je to 3132 ľudí.</p>
      <p>Od prijatia zákona sa objavili viaceré pokusy o zmiernenie tejto právnej normy, avšak ani jeden z nich nebol úspešný. Súčasnou právnou normou sa zaoberal aj Ústavný súd SR, ktorý nedokázal povedať, či je alebo nie je protiústavná. MV v minulosti avizovalo zmenu zákona, ale nepredložilo ju a v tomto volebnom období už rezort podľa tlačového odboru ani zmeny predložiť neplánuje.</p>
    </article>
  </body>
</html>