<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/sport/tenis/Policija-zabranila-Federeru-da-igra-mec/570099?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T10:57:11+00:00"/>
    <meta property="og:title" content="Policija zabranila Federeru da igra meč"/>
    <meta property="og:description" content="Švajcarski teniser Rodžer Federer kraj sezone koristi da odigra nekoliko egzibicionih turnira po Južnoj Americi."/>
  </head>
  <body>
    <article>
      <h1>Policija zabranila Federeru da igra meč</h1>
      <address><time datetime="2019-11-23T10:57:11+00:00">23 Nov 2019, 10:57</time> by <a rel="author">N.N.</a></address>
      <p>Švajcarski teniser Rodžer Federer kraj sezone koristi da odigra nekoliko egzibicionih turnira po Južnoj Americi.</p>
      <p>Ovih dana Federer se nalazio u Bogoti, gdje je pred punim stadionom trebao da odigra meč protiv Aleksandra Zvereva, ali je meč suspendovan zbog policijskog časa koji je proglašen u glavnom gradu Kolumbije.</p>
      <p>"Srce mi se slama zbog ljudi u Bogoti. Zbog policijskog časa ove večeri, nažalost, nismo mogli da odigramo meč kojem sam se nadao toliko dugo. Obećavam svima da ćemo se Saša i ja vratiti kako bismo kolumbijskim navijačima dali priliku da nas vide kako igramo. S obzirom na lijepe uspomene koje imam iz 2012. godine u Bogoti, jedva čekam da se to dogodi", poručio je treći teniser svijeta.</p>
      <p>Na poziv sindikata stotine hiljade Kolumbijaca stupile su u četvrtak u generalni štrajk. Osnovni razlog je ekonomska nejednakost. Kako je saopštilo ministarstvo odbrane ove zemlje u demonstracijama je poginulo troje ljudi, prenosi "<a href="https://www.kurir.rs/sport/tenis/3362899/federeru-policija-zabranila-mec-rodzer-na-terenu-saznao-uzasnu-vest-zbog-smrti-troje-ljudi-svajcarac-u-suzama-video">Kurir.rs</a>".</p>
    </article>
  </body>
</html>