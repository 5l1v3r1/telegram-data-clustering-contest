<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-tobb-tamogatas-az-iskolak-fejlesztesere-a-pedagogusok-berere-a-diakok-es-szuleik-tamogatasara/"/>
    <meta property="og:site_name" content="lokál"/>
    <meta property="article:published_time" content="2019-11-23T10:02:00+00:00"/>
    <meta property="og:title" content="Több támogatás az iskolák fejlesztésére, a pedagógusok bérére, a diákok és szüleik támogatására"/>
    <meta property="og:description" content="Jelentősen javult a pedagógusok anyagi megbecsültsége 2010 óta, a bérek átlagosan 50 százalékkal nőttek, és nyolcszáznál több iskolában kezdődtek fejlesztések - írta az Emberi Erőforrások Minisztériuma a Közoktatás Napján az MTI-hez eljuttatott közleményében."/>
  </head>
  <body>
    <article>
      <h1>Több támogatás az iskolák fejlesztésére, a pedagógusok bérére, a diákok és szüleik támogatására</h1>
      <address><time datetime="2019-11-23T10:02:00+00:00">23 Nov 2019, 10:02</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/08/tan%C3%A1r-1280x853.jpg"/>
      </figure>
      <p>
        <b>Jelentősen javult a pedagógusok anyagi megbecsültsége 2010 óta, a bérek átlagosan 50 százalékkal nőttek, és nyolcszáznál több iskolában kezdődtek fejlesztések – írta az Emberi Erőforrások Minisztériuma a Közoktatás Napján az MTI-hez eljuttatott közleményében.</b>
      </p>
      <p>Hangsúlyozták: Magyarország az elmúlt években jelentős lépéseket tett a köznevelés fejlesztéséért. A kormány célja az, hogy a magyar diákok versenyképes, a munkaerőpiacon és az életben is értékes, valamint a nemzeti kultúrát korszerűen átadó tudást szerezzenek az iskolapadban – írták.</p>
      <p>Azt közölték, 2010-hez képest 645 milliárd forinttal fordítanak többet oktatásra, 355 milliárddal többet pedagógus bérekre, dupláját az ingyenes tankönyvprogramra, háromszorosát az ingyenes gyermekétkeztetésre és folyamatosak az iskolafejlesztések is.</p>
      <p>Mára százezernél többen szereztek minősítést, közülük is mintegy 10 ezren szerezték meg a mesterpedagógusi fokozatot, ami további jelentős béremelkedéssel jár. A minisztérium már dolgozik az iskolaigazgatók béremelésének előkészítésén is, és nő a szakképzésben dolgozó pedagógusok bére is – közölte a tárca. Megjegyezték: jelentős lépések történtek a pedagógus-utánpótlás biztosítása érdekében: a pedagógus béremelés vonzóbbá tette az életpályát, és emellett ösztöndíjak segítik a pedagógus pályára készülő fiatalokat.</p>
      <p>Felidézték azt is, hogy több mint nyolcszáz iskolában indultak fejlesztések, összesen 51 tanuszoda, 47 tornaterem, 44 tanterem, 15 teljesen új iskola épül, és csütörtökön jelentette be Kásler Miklós miniszter, hogy a budapesti agglomerációban 16 további iskola fejlesztése kezdődik meg.</p>
      <p>A beruházások közel fele mára teljesen elkészült, másik részük folyamatban van. Ezekre 2014 és 2019 között összesen 65 milliárd forintot fordít a kormány hazai forrásból. Jelentős digitális fejlesztések is zajlanak: szélessávú, biztonságos wifi-hálózat épült ki az iskolákban, valamint 100 ezer informatikai eszközt szereztünk be a tanulóknak és a pedagógusoknak.</p>
      <p>A szülők terheinek csökkentésére is jelentős támogatásokat nyújtanak. Idén több mint egymillió, jövőre már minden általános és középiskolás diák ingyen kapja a tankönyvet és több mint fél millió gyermek étkezik ingyen vagy kedvezményesen. Ingyenes a nyelvvizsga és a középiskolásoknak jövőre ingyenes külföldi nyelvtanulásra is lehetősége lesz – közölte a minisztérium.</p>
      <p>“A magyar oktatás eredményes, a nemzetközi méréseken a világ élvonalába tartozó országok csoportjának átlagát hozzuk, a magyar oktatási rendszerből kilépő fiatalok keresettek a nemzetközi munkaerőpiacon is” – áll a közleményben.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-60-milliard-forintbol-fejleszt-a-kormany-pest-megyei-koznevelesi-intezmenyeket/">60 milliárd forintból fejleszt a kormány Pest megyei köznevelési intézményeket</a>
        </li>
        <li>
          <a href="https://www.lokal.hu/2019-11-a-versenykepesseg-erositeset-szolgalja-az-uj-szakkepzesi-rendszer/">A versenyképesség erősítését szolgálja az új szakképzési rendszer</a>
        </li>
        <li>
          <a href="https://www.lokal.hu/2019-11-igy-alakul-at-a-szakkepzes-jovore/">Így alakul át a szakképzés jövőre</a>
        </li>
        <li>
          <a href="https://www.lokal.hu/2019-11-egeszen-mas-kepet-mutatnak-az-iskolak-mint-nyolc-tiz-eve/">Egészen más képet mutatnak az iskolák, mint nyolc-tíz éve</a>
        </li>
        <li>
          <a href="https://www.lokal.hu/2019-11-iden-is-jelentosen-bovul-a-diakhitelt-felvevok-szama/">Idén is jelentősen bővül a diákhitelt felvevők száma</a>
        </li>
      </ul>
    </article>
  </body>
</html>