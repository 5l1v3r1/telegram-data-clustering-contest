<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191123_ingyenes_dekodolo_eszkoz_jigsaw_zsarolovirus_ellen_letoltes_emisoft"/>
    <meta property="og:site_name" content="HVG.hu"/>
    <meta property="article:published_time" content="2019-11-23T10:03:00+00:00"/>
    <meta property="og:title" content="Tegye fel most a gépére: itt az ingyenes megoldás a horrorisztikus zsarolóvírus ellen"/>
    <meta property="og:description" content="Az egyik biztonsági cég egy olyan ingyenes eszközt adott ki, amellyel visszanyerhetők a hírhedt Jigsaw zsarolóvírus által titkosított fájlok. Jó előre bekészíteni."/>
  </head>
  <body>
    <article>
      <h1>Tegye fel most a gépére: itt az ingyenes megoldás a horrorisztikus zsarolóvírus ellen</h1>
      <address><time datetime="2019-11-23T10:03:00+00:00">23 Nov 2019, 10:03</time> by <a rel="author">hvg.hu</a></address>
      <p>
        <b>Az egyik biztonsági cég egy olyan ingyenes eszközt adott ki, amellyel visszanyerhetők a hírhedt Jigsaw zsarolóvírus által titkosított fájlok. Jó előre bekészíteni.</b>
      </p>
      <p>A Jigsaw nevű ransomware (zsarolóvírus) <a href="https://hvg.hu/tudomany/20160507_zsarolovirusok_mukodese">2016 óta szedi az áldozatait.</a> Hírhedt malware-ről van szó, amely ténykedésének alapötletét a 2004-es Fűrész (Saw) című horrorfilmtől vette kölcsön: megpróbál játszani az áldozataival. Először „csak” titkosítja a fájlokat, AES-128-cal, és különféle kiterjesztéseket tesz mellé (pl. .fun, .game) Megjelenik egy hamis hibaüzenet is, amely megtévesztheti az áldozatot azzal, hogy azt gondolja, a ransomware nem indult el.</p>
      <figure>
        <img src="https://img3.hvg.hu/image.aspx?id=0a7ff4e9-8602-4e5c-b05b-854446d06252&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Emisoft</cite>
        </figcaption>
      </figure>
      <p>Ezután a kártevő újabb „szabályokat” állít fel. Ha a felhasználó nem fizet az első órában (100 dollárt bitcoinban), akkor töröl egy fájlt, ha a második óra elteltével sem fizet, akkor újabbat, és minden további órával exponenciálisan nő a törölt fájlok száma. Az első nap csak néhány fájl veszik el, a másodikon néhány száz, a harmadikon néhány ezer és így tovább. Ha a felhasználó netán újraindítja a gépet, akkor egyszerre 900 fájlt töröl a vírus. Éppen ezért érdemes kéznél (a gépen) tartani az ellenszert.</p>
      <figure>
        <img src="https://img3.hvg.hu/image.aspx?id=44951a6d-d6ee-4deb-b04e-ed1eb2caabb7&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Emisoft</cite>
        </figcaption>
      </figure>
      <p>A malware-hez még 2016-ban megjelent egy dekódoló eszköz, azonban mivel a kártevő nyílt forráskódú, a rosszszándékú fejlesztők számos változatát készítették el, s ezekkel az eredeti dekódoló már nem boldogult.</p>
      <p>Most viszont megszületett a megnyugtató megoldás: az Emisoft nevű biztonsági cég kiadott egy olyan <a href="https://blog.emsisoft.com/en/34636/emsisoft-releases-new-decryptor-for-jigsaw-ransomware/">ingyenes dekódoló eszközt</a>, amely a kártevő 85 különböző változatával szemben hatékony, és a cég azt ígéri, hogy az újabb változatok megjelenésekor frissíti a programot.</p>
      <p>
        <i>Ha máskor is tudni szeretne ilyen hasznos programokról, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>