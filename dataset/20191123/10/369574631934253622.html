<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/smrt-v-raji-vrazda-zalobkyne-otrasla-malym-ostrovem-brojila/r~3f6d6b1a0d0c11ea82ef0cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-23T10:54:05+00:00"/>
    <meta property="og:title" content="Smrt v ráji. Odlehlým ostrovem otřásla vražda Američanky, zastřelili i jejího psa"/>
    <meta property="og:description" content="Rachelle Bergeronová naložila psa do auta a vyrazila běhat. K zemi ji srazily dvě rány z brokovnice."/>
  </head>
  <body>
    <article>
      <h1>Smrt v ráji. Odlehlým ostrovem otřásla vražda Američanky, zastřelili i jejího psa</h1>
      <address>
        <time datetime="2019-11-23T10:54:05+00:00">23 Nov 2019, 10:54</time>
      </address>
      <p>Její násilná <a href="https://zpravy.aktualne.cz/vrazda/l~i:keyword:80/">smrt</a> malým a mírumilovným <a href="https://zpravy.aktualne.cz/mikronesie/l~i:keyword:13883/">mikronéským</a> ostrovem v západním <a href="https://zpravy.aktualne.cz/tichy-ocean/l~i:keyword:7048/">Pacifiku</a> otřásla. Během čtyř let, co na <a href="https://zpravy.aktualne.cz/ostrov/l~936330f068bc11e490f70025900fea04/">ostrově</a> ležícím východně od Filipín bydlela, se žena stala nedílnou součástí jeho malé komunity o 11 tisících lidech. Seznámila se tady se svým manželem, německým pilotem Simonem, na ostrově pracovala jako úřadující generální prokurátorka.</p>
      <p>Rachelle zemřela ranami z brokovnice. První ji trefila zezadu do ramene a druhá do stehna, právě když z auta vykládala psa, popisuje její násilnou smrt britský list <a href="https://www.theguardian.com/world/2019/nov/21/in-yap-sleepy-pacific-island-rocked-by-shooting-of-american-lawyer">The Guardian</a>. Třetí rána pak usmrtila psa.</p>
      <p>"Začalo se venku stmívat a začalo i trochu pršet … v hlavě se mi honily myšlenky, proč Rachelle ještě není zpět? Pak jsem asi v 19:15 uslyšel její auto vjíždět na náš dvůr," vzpomíná Simon. On i dvanáctiletá Desha, kterou si chtěl pár adoptovat, v tu chvíli uslyšeli výstřely.</p>
      <p>"Nejdřív jsem viděl jenom mrtvého psa a na chvíli jsem si myslel, jaká je to úleva, zabili jejího psa a Rachelle je jen v šoku nebo něco takového," vybavuje se Simon okamžik, který jeho rodině obrátil život vzhůru nohama. Zavolal policii a jeho kamarád Amos Collins naložil těžce zraněnou ženu v bezvědomí do auta a vyrazili do nemocnice.</p>
      <p>"Opravdu jsem si myslel, že všechno bude v pořádku," cituje Simona The Guardian. "Když mě zavolali zpátky, myslel jsem, že řeknou, že je ve stabilizovaném stavu… Ale pak doktor zavrtěl hlavou a já jsem tomu nemohl uvěřit," popisuje.</p>
      <p>Podle vedoucího lékaře byla Rachelle zastřelena z těsné blízkosti.</p>
      <figure>
        <iframe data-src="https://twitter.com/BBCWorld/status/1188764267476115456?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nejpravděpodobnějším důvodem brutální vraždy je, že žena zemřela kvůli své práci. Coby státní žalobkyně se snažila rozložit kriminální síť obchodníků s lidmi. Z vraždy Rachelle byli obviněni dva muži.</p>
      <p>Podle obžaloby Francis Choay Buchun a Anthony Rutun Teteeth plánovali zločin déle než měsíc.</p>
      <p>"V této fázi nemáme jasnou představu o motivu," připustil ale zástupce generálního prokurátora Robert B. LaManna. "Je možné, že to byla odveta za práci Rachelle jako žalobkyně. Je pravda, že Choay Buchun byl zapletený v případu, jejž měla Rachelle na starosti," dodal. Svému muži se Rachelle už dříve svěřila, že zmíněný člověk je nebezpečný muž.</p>
      <p>Související</p>
      <h4>Podivná smrt v bunkru: Řecká policie má podeřelého z vraždy americké vědkyně</h4>
      <figure>
        <img src="https://cdn.xsd.cz/resize/a9355244e02e3fbbbe7b05e3870a19e7_extract=96,0,1750,985_resize=240,135_.jpg?hash=ca13e4039b0aeeac9d50b549e4e7b80a"/>
      </figure>
      <p>"Dostávala výhrůžky každou chvíli. Říkala, že někteří z těch kluků, proti kterým jde, jsou nebezpeční. Ale nevím, jestli se Rachelle někdy cítila, jako by byla v ohrožení života," vysvětluje Simon.</p>
      <h3>Jehně, nebo tygr?</h3>
      <p>Rachelle Bergeronová se narodila ve Wisconsinu, studovala na Floridě a později se ve své práci věnovala právě rozbíjení chapadel pašeráků lidí, mimo jiné i v Indii. Později se věnovala i boji proti domácímu násilí.</p>
      <p>Se Simonem se chystali příští rok přestěhovat zpátky do <a href="https://www.aktualne.cz/wiki/zahranici/usa/r~i:wiki:2125/">USA</a>. "Pojmenovali jsme jí Rachelle, což znamená malé jehně. Ukázalo se, že to nebylo úplně přesné, měli jsme přijít s něčím jako divoký tygr," řekl o své dceři na vzpomínkové bohoslužbě ve Wisconsinu její otec Thomas Bergeron.</p>
      <p>Na ostrově se s Rachelle přišlo rozloučit více než 300 lidí včetně guvernéra Henryho Falana.</p>
    </article>
  </body>
</html>