<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/thailand/578634"/>
    <meta property="og:site_name" content="Spring News"/>
    <meta property="article:published_time" content="2019-11-23T10:10:39+00:00"/>
    <meta property="og:title" content="ออกหมายจับแล้ว! เจ้าของบริษัทก่อสร้างอาคารถล่มทับคนงานเสียชีวิต 7 คน"/>
    <meta property="og:description" content="ออกหมายจับเจ้าของบริษัทก่อสร้างอาคารถล่มทับคนงานเสียชีวิต 7 คนแล้ว ข้อหากระทำการโดยประมาท ทำให้ผู้อื่นเสียชีวิตและกระทำผิดตาม พ.ร.บ.ควบคุมอาคาร พ.ศ.2522 หวั่นหลบหนี หลังเกิดเหตุหายตัว ไม่มีการช่วยเหลือผู้บาดเจ็บและเสียชีวิต"/>
  </head>
  <body>
    <article>
      <h1>ออกหมายจับแล้ว! เจ้าของบริษัทก่อสร้างอาคารถล่มทับคนงานเสียชีวิต 7 คน</h1>
      <h2>ออกหมายจับเจ้าของบริษัทก่อสร้างอาคารถล่มทับคนงานเสียชีวิต 7 คนแล้ว ข้อหากระทำการโดยประมาท ทำให้ผู้อื่นเสียชีวิตและกระทำผิดตาม พ.ร.บ.ควบคุมอาคาร พ.ศ.2522 หวั่นหลบหนี หลังเกิดเหตุหายตัว ไม่มีการช่วยเหลือผู้บาดเจ็บและเสียชีวิต </h2>
      <address>
        <time datetime="2019-11-23T10:10:39+00:00">23 Nov 2019, 10:10</time>
      </address>
      <p>จากกรณีเกิดเหตุพื้นอาคาร ที่อยู่ระหว่างการก่อสร้างสำนักงานสถานีบริการน้ำมัน ในพื้นที่ บ้านลิพอน ต.ศรีสุนทร อ.ถลาง จ.ภูเก็ต พังถล่มลงมาทับคนงานจำนวน 9 คน ขณะนั่งล้อมวงรับประทานอาหารกลางวัน บริเวณใต้อาคารที่เกิดเหตุ ส่งผลให้มีผู้เสียชีวิต 7 คน เป็นคนไทย 4 คน และแรงงานชาวเมียนมา 3 คน นอกจากนี้ยังมีผู้บาดเจ็บ 2 คน เป็นคนไทย 1 คน และแรงงานเมียนมา 1 คน เหตุเกิดช่วงหลังเที่ยงของวันที่ 21 พฤศจิกายนที่ผ่านมา</p>
      <figure>
        <img src="https://spcdn.springnews.co.th/wp-content/uploads/2019/11/99255.jpg"/>
      </figure>
      <p>เบื้องต้นคาดว่า สาเหตุน่าจะเกิดจากเสารองรับน้ำหนักของอาคาร ซึ่งมีหลังคาเป็นพื้นคอนกรีตเสริมเหล็กไม่ไหว ประกอบกับจุดที่มีการก่อล่างเป็นที่ลุ่ม ซึ่งก่อนเกิดเหตุเมื่อวันที่ 6 พฤศจิกายนที่ผ่านมา ทางเทศบาลตำบลศรีสุนทรได้สั่งระงับการก่อสร้างไว้แล้วเนื่องจากตรวจพบว่า อาคารดังกล่าวยังไม่ได้ขออนุญาตก่อสร้าง ตามพระราชบัญญัติควบคุมอาคาร</p>
      <p>ล่าสุด วันนี้ (23 พ.ย.62) ทางพนักงานสอบสวน สภ.ถลาง อ.ถลาง จ.ภูเก็ต ได้มีการแจ้งความดำเนินคดีต่อทางเจ้าของอาคารและผู้รับเหมาก่อสร้างใน 2 ข้อหา คือ กระทำการโดยประมาททำให้ผู้อื่นเสียชีวิตและบาดเจ็บสาหัส และกระทำผิดตาม พ.ร.บ.ควบคุมอาคาร พ.ศ.2522 ฝ่าฝืนคำสั่งการระงับก่อสร้างอาคาร ของเทศบาลตำบลศรีสุนทร และทางเจ้าของอาคารไม่ได้ติดต่อให้ปากคำต่อทางพนักงานสอบสวนแต่อย่างใด นอกจากนี้ในช่วงที่เกิดเหตุเจ้าของอาคารก็ไม่ได้มีการติดต่อหรือประสานงานกับทางเจ้าหน้าที่หรือเข้ามาดูแลการช่วยเหลือผู้บาดเจ็บและเสียชีวิตแต่อย่างใด</p>
      <figure>
        <img src="https://spcdn.springnews.co.th/wp-content/uploads/2019/11/99254.jpg"/>
      </figure>
      <p>อย่างไรก็ตามมีรายงานว่า เมื่อวันที่ 22 พฤศจิกายนที่ผ่านมา พนักงานสอบสวนสถานีตำรวจภูธรถลาง อ.ถลาง จ.ภูเก็ต ได้ขออนุมัติหมายจับนายชูชาติ ปาละสุวรรณ อายุ 44 ปี กรรมการผู้จัดการ บริษัท เดอะ บลู สเตชั่น จำกัด เจ้าของอาคารที่ถล่มทับคนงานเสียชีวิต7 ราย และบาดเจ็บ 2 ราย และศาลจังหวัดภูเก็ตได้อนุมัติออกหมายจับเลขที่ 354/2562 ลงวันที่ 22 พฤศจิกายน 2562 ฐานความผิด กระทำโดยประมาทและการกระทำนั้นเป็นเหตุให้ผู้อื่นถึงแก่ความตาย และได้รับอันตรายสาหัส กรณีมีหลักฐานตามสมควรว่า นายชูชาติฯ ได้หรือน่าจะได้กระทำความผิดอาญาซึ่งมีอัตราโทษจำคุกสูงเกินสามปี และมีเหตุอันเชื่อว่าจะหลบหนี</p>
      <p>สำหรับการยื่นขอออกหมายจับ นายชูชาติฯ นั้น พนักงานสอบสวน สภ.ถลาง มีพยานหลักฐานทางคดี ว่า ได้ก่อสร้างอาคารที่ถล่มลงมาโดยไม่ใช้มาตรฐานวิชาชีพวิศวกรรม จนเป็นเหตุให้พื้นชั้นล่างทรุดตัว ทำให้เสาไม่สามารถรองรับน้ำหนักได้ จึงทำให้พื้นหลังคาเกิดการทรุดตัวหล่นลงมาทับคนงานที่อยู่ภายในอาคารเสียชีวิตและได้รับบาดเจ็บ</p>
      <p>รวมทั้งอาคารดังกล่าวไม่ได้รับอนุญาตก่อสร้างจากเทศบาลตำบลศรีสุนทร และได้มีคำสั่งระงับการก่อสร้างไปก่อนเกิดเหตุด้วย ซึ่งการกระทำดังกล่าวเป็นความผิดฐานกระทำโดยประมาทเป็นเหตุให้ผู้อื่นถึงแก่ความตายและมีผู้ได้รับบาดเจ็บอันตรายสาหัส ตามประมวลกฎหมายอาญา มาตรา291และ300</p>
      <figure>
        <img src="https://spcdn.springnews.co.th/wp-content/uploads/2019/11/99253.jpg"/>
      </figure>
      <p>นอกจากนี้หลังเกิดเหตุผู้ถูกกล่าวหา ไม่ได้ติดต่อพนักงานสอบสวนหรือหน่วยงานราชการอื่นใด รวมทั้งไม่ได้ให้ความช่วยเหลือหรืออำนวยความสะดวกแก่ผู้ที่ได้รับบาดเจ็บและเสียชีวิต ตลอดจนเจ้าหน้าที่ฝ่ายต่างๆ ที่เข้าปฏิบัติงานในที่เกิดเหตุ โดยเจ้าหน้าที่ตำรวจฝ่ายสืบสวนได้ติดตามตัวแต่ไม่พบ เชื่อว่าจะมีพฤติกรรมหลบหนี จึงได้รวบรวมพยานหลักฐานต่างๆ ขออนุมัติหมายจับต่อศาลจังหวัดภูเก็ต และได้รับอนุมัติหมายจับดังกล่าว</p>
      <p>ขอบคุณภาพ FB เสียงประชาชนคนภูเก็ต</p>
    </article>
  </body>
</html>