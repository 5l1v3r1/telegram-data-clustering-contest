<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/borisov-i-tramp-razgovaryat-za-sigurnostta-i-diversifikatsiyata.html"/>
    <meta property="og:site_name" content="News.bg"/>
    <meta property="article:published_time" content="2019-11-23T10:46:16+00:00"/>
    <meta property="og:title" content="Борисов и Тръмп разговарят за сигурността и диверсификацията"/>
    <meta property="og:description" content="Дончев, Каракачанов, Горанов и Караниколов летят за САЩ"/>
  </head>
  <body>
    <article>
      <h1>Борисов и Тръмп разговарят за сигурността и диверсификацията</h1>
      <address>
        <time datetime="2019-11-23T10:46:16+00:00">23 Nov 2019, 10:46</time>
      </address>
      <p>Премиерът Бойко Борисов и американският президент Доналд Тръмп ще разговарят за международната сигурност на 25 ноември във Вашингтон. Това е една от темите на разговора, съобщиха от правителствената пресслужба.</p>
      <p>Борисов ще бъде на официално посещение в Съединените американски щати. По време на разговора им в Белия дом, <b>премиерът Борисов и президентът Тръмп ще обсъдят стратегическото партньорство между двете страни и развитието на двустранното сътрудничество</b>. </p>
      <p>Акцент ще бъде поставен върху начините за засилване на общите за двете страни интереси в областта на <b>сигурността в контекста</b> на северноатлантическото партньорство, върху <b>енергийната диверсификация, както и върху други актуални теми</b>.</p>
      <p>По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк "Арлингтън".</p>
      <p>В програмата на визитата във Вашингтон е планирана среща между <b>Борисов и президента на Международния републикански институт Даниел Туининг</b> и с вицепрезидента на Националния демократически институт Шари Браян. </p>
      <p>Премиерът <b>Борисов ще проведе и среща с представители на американския бизнес в сградата на Американската търговско-промишлена палата</b>.</p>
      <p>В ръководената от министър-председателя Бойко Борисов официална делегация във Вашингтон ще участват вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов.</p>
    </article>
  </body>
</html>