<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151499/"/>
    <meta property="og:site_name" content="AgroNews"/>
    <meta property="article:published_time" content="2019-11-23T10:29:00+00:00"/>
    <meta property="og:title" content="Ціни на ринку пшениці зазнають радикальних змін"/>
    <meta property="og:description" content="Погода продовжує вносити свої корективи у світовий пшеничний ринок, цього разу вже в Південній півкулі. Так, аналітики австралійської ABARE вкотре скоротили власний прогноз виробництва пшениці в країні через посуху, яка накриває країну вже декілька років поспіль. За останньою оцінкою він..."/>
  </head>
  <body>
    <article>
      <h1>Ціни на ринку пшениці зазнають радикальних змін</h1>
      <address><time datetime="2019-11-23T10:29:00+00:00">23 Nov 2019, 10:29</time> by <a rel="author">agronews.uaode/author</a></address>
      <p>
        <b>Погода продовжує вносити свої корективи у світовий пшеничний ринок, цього разу вже в Південній півкулі. Так, аналітики австралійської ABARE вкотре скоротили власний прогноз виробництва пшениці в країні через посуху, яка накриває країну вже декілька років поспіль. За останньою оцінкою він становить 16,7 млн тонн і є 10-річним мінімумом.</b>
      </p>
      <p>Нагадаємо, на початку місяця у своїй листопадовій доповіді експерти USDA також знизили власний прогноз поточного виробництва пшениці в Австралії з 18 до 17,2 млн тонн, а її експорт з 9,5 до 9 млн тонн відповідно.</p>
      <p>Фактично зміна клімату в цій країні відкинула її за останні три роки з четвертого на сьоме місце серед основних експортерів пшениці, скоротивши цьогорічний обсяг австралійського експорту більше ніж удвічі, в порівнянні з 2016/17 МР.</p>
      <p>Як повідомила заступниця директора ProAgro Group Марія Колесник, скорочення прогнозів виробництва Австралією українські фермери відчують не суттєво, оскільки ми не є основними конкурентами на пшеничному ринку. Звісно, даний факт частково розігріє ринки і надасть цінам незначної підтримки, але ефект буде мінімальним.</p>
      <p>«Набагато важливішою для українських експортерів пшениці є інформація, яка надійшла з Алжиру. Так, Уряд цієї країни повідомив, що з метою заощадження валютних ресурсів прийняв рішення скоротити обсяг річного імпорту м’якої пшениці з 6,2 до 4 млн тонн. На тлі майже рекордного цьогорічного врожаю пшениці в Європейському Союзі (153 млн тонн), який є одним з основних постачальників пшениці до цієї північно африканської країни, скорочення закупівель Алжиром спричинить додатковий тиск на ціни в регіоні», – зазначила Марія Колесник.</p>
      <p>Нагадаємо, за оцінками аналітиків USDA, у 2019/20 МР імпорт пшениці до Алжиру оцінюється у 7 млн тонн зерна. А за підсумками минулого сезону експортні поставки французької м’якої пшениці до Алжиру склали 53,2% від її загального експорту за межі країн ЄС.</p>
    </article>
  </body>
</html>