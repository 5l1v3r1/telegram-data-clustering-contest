<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/23/gripyt-shte-zakysnee-s-edna-sedmica-udria-ni-prez-dekemvri.430571"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="Грипът ще закъснее с една седмица, удря ни през декември"/>
    <meta property="og:description" content="Има нови щамове - Бризбейн 2018, Канзас, Виктория И Пукет | Dnes.bg"/>
  </head>
  <body>
    <article>
      <h1>Грипът ще закъснее с една седмица, удря ни през декември</h1>
      <h2>Има нови щамове - Бризбейн 2018, Канзас, Виктория И Пукет</h2>
      <address><time datetime="2019-11-23T10:00:00+00:00">23 Nov 2019, 10:00</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Закъснение в разпространението на грипната зараза се наблюдава в цяла Европа. Тази година се очаква болестта да се появи в началото на декември, разкри проф. д-р Тодор Кантарджиев от Националния център по заразни и паразитни болести по bTV.</p>
      <p>При това ще се появи с нови щамове - Бризбейн 2018, Канзас, Виктория И Пукет, за които нямаме имунитет, т.е. има по-голяма вероятност да се разболеем.</p>
      <p>Всяка година Световната здравна организация определя кои ще бъдат най-разпространените грипни вируси и въз основа на това се приготвя ваксина. Практиката се е наложила от факта, че когато в северното полукълбо е лято, в южното е зима и там се проявява грипът, което дава възможност да се определи кои ще бъдат щамовете през годината.</p>
      <p>Ваксинацията е закъсняла в цяла Европа именно защото СЗО е забавила да определи кои щамове да бъдат включени във ваксината.</p>
      <p>„Тази година посрещаме по-подготвени грипа”, заяви проф. д-р Тодор Кантарджиев, който отбеляза засиления интерес към ваксинацията срещу болестта и фактът, че са били осигурени безплатни ваксини за възрастните хора в България.</p>
      <p>Все пак нивото на ваксиниране у нас е по-ниско, отколкото например в САЩ, отбеляза проф. Кантарджиев.</p>
      <p>Много е опасно, ако се развие грипна пневмония. Смъртността в тези случаи е много голяма, заяви проф. Кантарджиев и препоръча при затруднения с дишането веднага да се търси лекарска помощ и то в болница.</p>
      <p>Родителите на малките деца трябва да бъдат много внимателни, напомни лекарят.</p>
      <p>Проф. Кантарджиев разкри, че има и нови случаи на морбили в Пазарджишко. Заразата е била донесена от дете, завърнало се от Франция и затова той препоръча скоро завърналите се от чужбина да не бързат да се видят с всички роднини, защото това може да има лоши последици.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/22/grip-vse-oshte-niama-no-i-vaksinite-svyrshiha.430551"/>
        <a href="https://www.dnes.bg/stranata/2019/11/22/u-nas-mychat-ni-virusi-grip-oshte-niama.430499"/>
      </related>
    </article>
  </body>
</html>