<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/dominik-hrachovina-bili-tygri-liberec-jaromir-jagr-kladno-hokej_1911231050_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T10:50:00+00:00"/>
    <meta property="og:title" content="‚Proti panu Jágrovi jsem ještě nehrál.‘ Hrachovina vychytal i Kladno a drží si stoprocentní bilanci"/>
    <meta property="og:description" content="Vychytat Jaromíra Jágra, to je možná snem řady hokejových brankářů. Liberecký Dominik Hrachovina ale tenhle výkon nijak nepřeceňuje, legendárního útočníka si totiž v zápase skoro ani nevšiml."/>
  </head>
  <body>
    <article>
      <h1>‚Proti panu Jágrovi jsem ještě nehrál.‘ Hrachovina vychytal i Kladno a drží si stoprocentní bilanci</h1>
      <address><time datetime="2019-11-23T10:50:00+00:00">23 Nov 2019, 10:50</time> by <a rel="author">David Nyč</a></address>
      <p>
        <b>Spoluhráči mu říkají Hrášek a po utkání 20. extraligového kola měli další důvod k tomu, aby ho poplácali po zádech. Hokejový brankář Dominik Hrachovina po svém příchodu k Bílým Tygrům chytá skvěle, a potvrdil to i v domácím utkání s Kladnem, které Liberec porazil 2:1. Mezi dalšími vychytal i Jaromíra Jágra, byť si ho v zápase podle svých slov sotva všiml.</b>
      </p>
      <p>Hrachovina po utkání v kabině Bílých Tygrů vypadal moc spokojeně. Vůbec si nedělal těžkou hlavu z toho, že pár vteřin před koncem utkání přišel o čisté konto.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/ledni-hokej-tipsport-extraliga-bili-tygri-liberec-brankar-dominik-hrachovina_1911071904_and"/>
      </related>
      <p>„Nedělám si z toho nic, stane se to. Samozřejmě je to vždy třešnička na dortu, ale takové zápasy, kdy toho moc není, tak tam člověku spadne ‚brambora‘ – kdy to sotva doletí do brány a vy to pustíte – se stávají. Dneska to žádná ‚brambora‘ nebyla, byl to aspoň normální gól, stane se. Aspoň si na nulu můžu počkat, když přijde, tak přijde, když nepřijde, tak se nedá nic dělat,“ vypráví Radiožurnálu.</p>
      <p>Kdepak, ‚brambora‘ to nebyla, Hrachovina jen těžko mohl zasahovat proti střele kladenského kapitána Jakuba Strnada.</p>
      <p>Všechny další pokusy soupeře liberecký brankář pochytal, včetně těch z hole Jaromíra Jágra, se kterým se na ledě potkal vůbec poprvé v kariéře.</p>
      <h3>'Pan Jágr'</h3>
      <related>
        <h4>Číst článek</h4>
        <a href="https://www.irozhlas.cz/sport/hokej/kometa-brno-libor-zabransky-trener-hokej-extraliga-matej-stransky-trinec_1911201155_mov"/>
      </related>
      <p>„Pro mě to bylo poprvé, ale můj otec proti němu chytal za Jágr Team v Brně v Rondu asi v roce 1998, nevím. Jinak jsem ale proti panu Jágrovi nikdy nehrál.“</p>
      <p>Označení pan Jágr svědčí o velkém respektu a úctě k legendě, ale jinak Hrachovina přítomnost ikony českého hokeje nijak zvlášť neprožíval. Vychytat Jaromíra Jágra? Splněný sen to prý určitě není, ostatně slavný útočník tentokrát zrovna nevyčníval.</p>
      <p>„Skoro jsem ho neviděl, moc toho neměl. Kluci ho asi dobře hlídali. Na jednu stranu je super, že ještě hraje, ale na druhou to o něčem vypovídá. Speciálně jsem si ho nevšímal, pro mě je to na ledě hráč jako každý jiný. Fanoušci to vnímají jinak, ale pro nás je to protihráč a to je celé,“ uzavírá Hrachovina, který vyhrál i třetí utkání po příchodu k Bílým Tygrům a pomohl Severočechům prodloužit vítěznou sérii na šest zápasů.</p>
      <table bordered="">
        <caption>TELH (PLATNÉ K 23. 11. 2019)</caption>
        <tr>
          <th/>
          <th>Tým</th>
          <th>Z</th>
          <th>V</th>
          <th>VP</th>
          <th>PP</th>
          <th>P</th>
          <th>Skóre</th>
          <th>B</th>
        </tr>
        <tr>
          <td>1.</td>
          <td>Sparta</td>
          <td>20</td>
          <td>10</td>
          <td>6</td>
          <td>1</td>
          <td>3</td>
          <td>77:49</td>
          <td>43</td>
        </tr>
        <tr>
          <td>2.</td>
          <td>Třinec</td>
          <td>22</td>
          <td>13</td>
          <td>1</td>
          <td>2</td>
          <td>6</td>
          <td>78:53</td>
          <td>43</td>
        </tr>
        <tr>
          <td>3.</td>
          <td>Mladá Boleslav</td>
          <td>20</td>
          <td>10</td>
          <td>3</td>
          <td>1</td>
          <td>6</td>
          <td>60:44</td>
          <td>37</td>
        </tr>
        <tr>
          <td>4.</td>
          <td>Liberec</td>
          <td>19</td>
          <td>11</td>
          <td>2</td>
          <td>0</td>
          <td>6</td>
          <td>68:60</td>
          <td>37</td>
        </tr>
        <tr>
          <td>5.</td>
          <td>Plzeň</td>
          <td>19</td>
          <td>11</td>
          <td>0</td>
          <td>3</td>
          <td>5</td>
          <td>65:52</td>
          <td>36</td>
        </tr>
        <tr>
          <td>6.</td>
          <td>Kometa Brno</td>
          <td>21</td>
          <td>9</td>
          <td>3</td>
          <td>2</td>
          <td>7</td>
          <td>61:62</td>
          <td>35</td>
        </tr>
        <tr>
          <td>7.</td>
          <td>K. Vary</td>
          <td>20</td>
          <td>10</td>
          <td>1</td>
          <td>1</td>
          <td>8</td>
          <td>71:53</td>
          <td>33</td>
        </tr>
        <tr>
          <td>8.</td>
          <td>Mountfield HK</td>
          <td>21</td>
          <td>7</td>
          <td>2</td>
          <td>2</td>
          <td>10</td>
          <td>52:62</td>
          <td>27</td>
        </tr>
        <tr>
          <td>9.</td>
          <td>Vítkovice</td>
          <td>21</td>
          <td>4</td>
          <td>6</td>
          <td>3</td>
          <td>8</td>
          <td>54:65</td>
          <td>27</td>
        </tr>
        <tr>
          <td>10.</td>
          <td>Olomouc</td>
          <td>20</td>
          <td>6</td>
          <td>2</td>
          <td>3</td>
          <td>9</td>
          <td>40:56</td>
          <td>25</td>
        </tr>
        <tr>
          <td>11.</td>
          <td>Kladno</td>
          <td>20</td>
          <td>6</td>
          <td>2</td>
          <td>3</td>
          <td>9</td>
          <td>54:71</td>
          <td>25</td>
        </tr>
        <tr>
          <td>12.</td>
          <td>Zlín</td>
          <td>21</td>
          <td>7</td>
          <td>0</td>
          <td>1</td>
          <td>13</td>
          <td>58:68</td>
          <td>22</td>
        </tr>
        <tr>
          <td>13.</td>
          <td>Litvínov</td>
          <td>20</td>
          <td>4</td>
          <td>1</td>
          <td>4</td>
          <td>11</td>
          <td>48:68</td>
          <td>18</td>
        </tr>
        <tr>
          <td>14.</td>
          <td>Dynamo</td>
          <td>20</td>
          <td>5</td>
          <td>0</td>
          <td>3</td>
          <td>12</td>
          <td>40:63</td>
          <td>18</td>
        </tr>
      </table>
      <related>
        <h4>Související články</h4>
        <a href="https://www.irozhlas.cz/sport/hokej/extraliga-hokej-vysledky-cesko-hokejova-pardubice-kladno-jagr-liberec-kometa_1911222015_mov"/>
        <a href="https://www.irozhlas.cz/sport/hokej/tomas-rolinek-hokej-vrchlabi-druha-liga-prestup_1911201701_mov"/>
        <a href="https://www.irozhlas.cz/sport/ms-hokej/dominik-hrachovina-finstina_1805121938_jgr"/>
      </related>
    </article>
  </body>
</html>