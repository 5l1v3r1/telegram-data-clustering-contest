<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/ajit-pawar-s-decision-is-his-personal-says-sharad-pawar-dgtl-1.1074295"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-23T10:29:54+00:00"/>
    <meta property="og:title" content="‘কিছুই জানতাম না, এটা অজিত পওয়ারের একার সিদ্ধান্ত’, টুইট করে দাবি শরদ পওয়ারের"/>
    <meta property="og:description" content="শুক্রবার মধ্যরাত পর্যন্ত প্রায় সবপক্ষই ধরে নিয়েছিল, সরকার গড়বে শিবসেনা-এনসিপি-কংগ্রেস জোট। কিন্তু সব জল্পনাই ভুল প্রমাণিত হল শনিবার সকালে। কী ভাবে লেখা হল এই উলাটপূরাণ? কি বলছে এনসিপি? উঠে আসছে একটিই নাম, অজিত পওয়ার।"/>
  </head>
  <body>
    <article>
      <h1>‘কিছুই জানতাম না, এটা অজিত পওয়ারের একার সিদ্ধান্ত’, টুইট করে দাবি শরদ পওয়ারের</h1>
      <address><time datetime="2019-11-23T10:29:54+00:00">23 Nov 2019, 10:29</time> by <a rel="author">সংবাদ সংস্থা</a></address>
      <p>রাতারাতি বদলে গেল সব সমীকরণ।  দ্বিতীয় বারের জন্যে মহারাষ্ট্রে মুখ্যমন্ত্রী পদে শপথ নিলেন দেবেন্দ্র ফডণবীস। উপমুখ্যমন্ত্রী পদে শপথ নিলেন ন্যাশানালিস্ট কংগ্রেস পার্টি (এনসিপি) নেতা অজিত পওয়ার। নাটকীয় ভাবে এক মাস ধরে চলতে থাকা রাষ্ট্রপতি শাসন প্রত্যাহার হল শনিবার সকাল ছ’টা নাগাদ। এত বড় রদবদল, অথচ এনসিপি নেতা শরদ পওয়ার বলছেন, এ বিষয়ে কিছু জানতেন না। গোটা ঘটনাই নাকি ঘটিয়েছেন অজিত পওয়ার।</p>
      <p>শুক্রবার মধ্যরাত পর্যন্ত প্রায় সবপক্ষই ধরে নিয়েছিল, সরকার গড়বে শিবসেনা-এনসিপি-কংগ্রেস জোট। কিন্তু সব জল্পনাই ভুল প্রমাণিত হল শনিবার সকালে। কী ভাবে লেখা হল এই উলাটপূরাণ? কি বলছে এনসিপি? উঠে আসছে একটিই নাম, অজিত পওয়ার।</p>
      <p>শরদ পওয়ারের দাবি, এই সিদ্ধান্ত অজিতের নিজের। কাল রাত পর্যন্ত বিন্দুবিসর্গও জানতেন না তিনি। বর্ষীয়াণ এনসিপি নেতা শরদ পাওয়ার টুইটারে লিখেছেন, ‘এ বিষয়ে আমি কিছুই জানতাম না। এটা অজিত পওয়ারের ব্যক্তিগত সিদ্ধান্ত। এনসিপির নয়। আমরা এই সিদ্ধান্তকে সমর্থন করি না।’ একই কথা বলছেন এনসিপি নেতা জয়ন্ত পাটিল, জীতেন্দ্র আওহাদ, নবাব মালিক।</p>
      <p>দেখুন টুইট:</p>
      <figure>
        <iframe data-src="https://twitter.com/PawarSpeaks/status/1198088033150500865?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>কিন্তু কারও সঙ্গে কথা না বলে কী ভাবে এত বড় সিদ্ধান্তে পৌঁছলেন অজিত পওয়ার? রাজনৈতিক মহলের একাংশের দাবি, প্রধানমন্ত্রী নরেন্দ্র মোদীর সঙ্গে শরদ পওয়ারের বৈঠকেই এই সমীকরণের ইঙ্গিত ছিল। অন্য সূত্র বলছে, পারিবারিক সংঘাতেই এই নতুন জোটের কারণ। অজিত পওয়ারে‌র ঘনিষ্ঠ সূত্রের দাবি, অন্তত ৩০ জন এনসিপি বিধায়কের সমর্থন রয়েছে তাঁর সঙ্গে।</p>
      <p><b>আরও পড়ুন:</b><a href="https://www.anandabazar.com/national/devendra-fadnavis-takes-oath-as-cm-of-maharashtra-with-the-help-of-ncp-dgtl-1.1074291">মহারাষ্ট্রে মহা-নাটক! মুখ্যমন্ত্রী হিসাবে শপথ দেবেন্দ্র ফডনবীসের, উপ মুখ্যমন্ত্রী অজিত পওয়ার</a>আরও পড়ুন:<a href="https://www.anandabazar.com/sport/the-pink-ball-test-eden-gardens-made-history-huge-crowd-gathered-to-witness-the-day-night-test-1.1074270"> ক্রিকেট-কার্নিভালে কলকাতায় গোলাপি আবেগে ভাসল ইডেন</a></p>
    </article>
  </body>
</html>