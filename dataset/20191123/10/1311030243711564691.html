<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1625894/%E0%A6%95%E0%A7%8B%E0%A6%B9%E0%A6%B2%E0%A6%BF%E0%A6%A6%E0%A7%87%E0%A6%B0-%E0%A6%97%E0%A7%8B%E0%A6%B2%E0%A6%BE%E0%A6%AA%E0%A6%BF-%E0%A6%9A%E0%A7%8D%E0%A6%AF%E0%A6%BE%E0%A6%B2%E0%A7%87%E0%A6%9E%E0%A7%8D%E0%A6%9C-%E0%A6%93%E0%A7%9F%E0%A6%BE%E0%A6%B0%E0%A7%8D%E0%A6%A8%E0%A7%87%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T10:03:00+00:00"/>
    <meta property="og:title" content="কোহলিদের গোলাপি চ্যালেঞ্জ ওয়ার্নের"/>
    <meta property="og:description" content="বাংলাদেশের বিপক্ষে ম্যাচ দিয়ে দিবারাত্রির টেস্টে অভিষেক হয়েছে ভারতের। শেন ওয়ার্ন চাইছেন আগামী গ্রীষ্মে যেন অস্ট্রেলিয়ার বিপক্ষে যেন একটি ম্যাচ খেলে বিরাট কোহলির দল"/>
  </head>
  <body>
    <article>
      <h1>কোহলিদের গোলাপি চ্যালেঞ্জ ওয়ার্নের</h1>
      <address><time datetime="2019-11-23T10:03:00+00:00">23 Nov 2019, 10:03</time> by <a rel="author">খেলা ডেস্ক</a></address>
      <p>টেস্ট ক্রিকেটের নতুন রোমাঞ্চের নাম যে গোলাপি বলে দিবারাত্রির ম্যাচ, সেটা চোখে আঙুল দিয়ে দেখিয়ে দিয়েছে ভারতীয় ক্রিকেট বোর্ড (বিসিসিআই)। বাংলাদেশের বিপক্ষে উপমহাদেশে প্রথম দিবারাত্রির টেস্টটিকে স্মরণীয় করে রাখতে পুরো কলকাতাকেই যেন গোলাপি রঙে মুড়িয়ে দিয়েছে তারা। গোলাপি বলের ভুবনে ভারতকে স্বাগত জানিয়েছেন অস্ট্রেলিয়ার কিংবদন্তি স্পিনার শেন ওয়ার্ন।</p>
      <p>এমন আয়োজনের জন্য বিসিসিআই সভাপতি সৌরভ গাঙ্গুলী আর ভারত অধিনায়ক বিরাট কোহলিকে ধন্যবাদ জানিয়েছেন ওয়ার্ন। একই সঙ্গে একটি চ্যালেঞ্জও জানিয়ে রেখেছেন কিংবদন্তি স্পিনার-আগামী বছর অ্যাডিলেডে একটি দিবারাত্রির টেস্ট খেলতে এসো!</p>
      <p>
        <b>বাংলাদেশের বিপক্ষে ম্যাচ দিয়ে দিবারাত্রির টেস্টে অভিষেক হয়েছে ভারতের। শেন ওয়ার্ন চাইছেন আগামী গ্রীষ্মে যেন অস্ট্রেলিয়ার বিপক্ষে যেন একটি ম্যাচ খেলে বিরাট কোহলির দল</b>
      </p>
      <p>কলকাতায় গোলাপি বলের টেস্টের প্রথম দিন শেষে সব আয়োজন নিয়ে একটি টুইট করেছেন সৌরভ। সেখানেই তাঁকে ধন্যবাদ জানিয়েছেন ওয়ার্ন, ‘দিবারাত্রির টেস্ট খেলার জন্য তোমাকে (সৌরভ) আর বিরাট কোহলিকে অভিনন্দন। আশা করছি পরের গ্রীষ্মে ভারতের অস্ট্রেলিয়া সফরে আরেকটি (দিবারাত্রির টেস্ট) হয়ে যাবে। এটা কিন্তু দুর্দান্ত হবে বন্ধু।’</p>
      <p>মাইকেল ভন যেন চ্যালেঞ্জ নিতে সৌরভ-কোহলিদের একটু উসকে দেওয়ারই চেষ্টা করেছেন। সৌরভের টুইটে ইংল্যান্ডের সাবেক অধিনায়ক এমন মন্তব্যই করেছেন, ‘দারুণ করেছ সৌরভ...আগামী শীতে অস্ট্রেলিয়ার বিপক্ষে তোমাদের (দিবারাত্রির টেস্ট) দেখার অপেক্ষায় থাকলাম।’</p>
    </article>
  </body>
</html>