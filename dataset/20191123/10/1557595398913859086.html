<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/politiki/spirtzis-i-chora-chreokopise-me-enischymeni-analogiki-pagio-kai-diachroniko-aitima-i-kathierosi-tis-aplis-analogikis/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-23T10:15:11+00:00"/>
    <meta property="og:title" content="Σπίρτζης: Η χώρα χρεοκόπησε με ενισχυμένη αναλογική- Πάγιο και διαχρονικό αίτημα η καθιέρωση της απλής αναλογικής"/>
    <meta property="og:description" content="Ως πάγιο και διαχρονικό αίτημα του προοδευτικού κόσμου χαρακτήρισε την καθιέρωση της απλής αναλογικής, ο Χρήστος Σπίρτζης κατά την ομιλία του"/>
  </head>
  <body>
    <article>
      <h1>Σπίρτζης: Η χώρα χρεοκόπησε με ενισχυμένη αναλογική- Πάγιο και διαχρονικό αίτημα η καθιέρωση της απλής αναλογικής</h1>
      <address>
        <time datetime="2019-11-23T10:15:11+00:00">23 Nov 2019, 10:15</time>
      </address>
      <p>Ο τομεάρχης Εσωτερικών του <b>ΣΥΡΙΖΑ</b> κατά τη διάρκεια της ομιλίας του για τη Συνταγματική Αναθεώρηση τονισε με νόημα πως η χρεωκοπία της χώρας έγινε με καθεστώς ενισχυμένης αναλογικής για να συμπληρώσει πως: «τα παιδιά μας ξενιτεύτηκαν σε καθεστώς ενισχυμένης αναλογικής, το εργασιακό πλαίσιο καταργήθηκε σε καθεστώς ενισχυμένης αναλογικής, το Σύνταγμα και η Δημοκρατία μας πληγώθηκε με σύστημα ενισχυμένης αναλογικής».</p>
      <p>«H κορυφαία κοινοβουλευτική διαδικασία της αναθεώρησης του Συντάγματος συμπίπτει με την πρώτη κοινοβουλευτική περίοδο που η χώρα μας είναι απαλλαγμένη από τις μνημονιακές συμβάσεις και έχει ανακτηθεί το μέρος της εθνικής και λαϊκής κυριαρχίας που είχε παραδοθεί» τόνισε ο πρώην υπουργός Υποδομών που συνέχισε λέγοντας πως «δεν πρέπει ποτέ να ξεχάσουμε, για παράδειγμα ότι συμπολίτες μας έμεναν έξω από τα δημόσια νοσοκομεία γιατί είχαν εκκρεμείς ασφαλιστικές εισφορές» επεσήμανε.</p>
      <p>Αναφερόμενος στο ακαταδίωκτο βουλευτών και υπουργών ο Χρήστος Σπίρτζης τόνισε πως η ισχύουσα διάταξη έχει προκαλέσει εύλογη καχυποψία σε βάρος του πολιτικού κόσμου και οδήγησε στην απαξίωση της πολιτικής. Παράλληλα τόνισε πως: «η ερμηνευτική δήλωση που έχει εισηγηθεί η κυβέρνηση του ΣΥΡΙΖΑ αποτελεί την καρδιά της αλλαγής του άρθρου 86 όπως πολύ εύστοχα παρατήρησε ο Αλέξης Τσίπρας. Θεωρούμε στοιχειώδες και αυτονόητο ότι στα υπουργικά αδικήματα δεν περιλαμβάνονται όσα τελέστηκαν απλώς επ’ ευκαιρία της άσκησης υπουργικών καθηκόντων και ότι αυτά επομένως, ιδίως πράξεις δωροδοκίας, διώκονται από τη Δικαιοσύνη και όχι από τη Βουλή» κάνοντας έκκληση στους βουλευτές της ΝΔ να υιοθετήσουν την πρόταση του ΣΥΡΙΖΑ.</p>
      <p>Σχολιάζοντας τη δεύτερη θεματική ενότητα για τα κοινωνικά δικαιώματα ο βουλευτής Ανατολικής Αττικής ανέφερε πως: «δυστυχώς, τα τελευταία χρόνια η συνταγματική επιταγή διασφάλισης των δικαιωμάτων του ανθρώπου διαγράφηκε από τα εγχειρίδια των πολιτικών της συντηρητικής διακυβέρνησης και των ακραία νεοφιλελεύθερων επιλογών και η πατρίδα μας, ο λαός μας, έζησε με ζοφερό τρόπο τα αποτελέσματα που είχαν οι μνημονιακές πολιτικές στις ζωές των συμπολιτών μας».</p>
      <p>Ιδιαίτερα επικριτικός ήταν ο <b>Χρήστος Σπίρτζης</b> αναφερόμενος στο επιτελικό κράτος που νομοθέτησε η Νέα Δημοκρατία το οποίο χαρακτήρισε «μνημείο οικοδόμησης κομματικού κράτους από τον πρωθυπουργό μέχρι την τελευταία δομή του δημόσιου βίου» ενώ κάθετα αντίθετος ήταν και στην πρόταση για εκλογή Προέδρου χωρίς διευρυμένη πλειοψηφία. «Αρκεί να αναλογιστούμε αν θα μπορούσαν οι Πρόεδροι της Δημοκρατίας στη μεταπολίτευση να παίξουν τον ρόλο που έπαιξαν σε κρίσιμες στιγμές έχοντας εκλεγεί με μια μειοψηφία από το ελληνικό κοινοβούλιο» είπε με νόημα.</p>
      <p>Στη συνέχεια ξεκαθάρισε πως: «είναι εδραιωμένη άποψη ότι ο πρωθυπουργός πρέπει να είναι εκλεγμένος βουλευτής ώστε να μην παραδίνονται με ελαφριά την καρδία οι τύχες του λαού και της χώρας σε όποιον τεχνοκράτη εξυπηρετεί τη συγκεκριμένη πολιτική συγκυρία ή συγκεκριμένα συμφέροντα». «Οι πρωθυπουργοί πρέπει να ορίζονται από τον ελληνικό λαό και οφείλουν να λογοδοτούν μόνο σε αυτόν» συμπλήρωσε.</p>
      <p>Αναφερόμενος στις ρυθμιστικές αρχές τόνισε πως: «είναι πραγματικά λυπηρό αυτές οι αρχές να λειτουργούν με τον τρόπο που λειτουργούν. Είναι πιο εξαρτημένες και από την εξάρτηση, για αυτό στο άρθρο 101 ο ΣΥΡΙΖΑ προτείνει την αναδιάρθρωση του τρόπου ίδρυσης, λειτουργίας και ελέγχου των αποφάσεων των ανεξάρτητων και ρυθμιστικών αρχών με πραγματικό, ουσιαστικό έλεγχο και όχι ασυδοσία».</p>
      <p>Τέλος, και όσον αφορά τη ψήφο των αποδήμων χαρακτήρισε θετική την προσπάθεια όλων των πτερύγων του κοινοβουλίου για κοινή θέση ενώ συμπλήρωσε πως ο ΣΥΡΙΖΑ περιμένει από την κυβέρνηση να φέρει τις τελικές διατυπώσεις που θα δίνουν στους ομογενείς το δικαίωμα να εκλέγουν δικούς του αντιπροσώπους.</p>
      <h4>ΟΛΟΚΛΗΡΗ Η ΟΜΙΛΙΑ</h4>
      <p>H κορυφαία κοινοβουλευτική διαδικασία της αναθεώρησης του Συντάγματος συμπίπτει με την πρώτη κοινοβουλευτική περίοδο που η χώρα μας, ο λαός μας είναι απαλλαγμένος από τις μνημονιακές συμβάσεις και έχει ανακτηθεί το μέρος της εθνικής και λαϊκής κυριαρχίας που είχε παραδοθεί. Περάσαμε ως χώρα μια σχεδόν δεκαετία που πλήγωσε τον ελληνικό λαό, το κράτος δικαίου, το κοινωνικό κράτος, τις κοινωνικές κατακτήσεις, το δημόσιο συμφέρον, το Σύνταγμα, την ίδια τη Δημοκρατία μας.</p>
      <p>Θα ήταν, λοιπόν, λογικό να υπήρχε ένας έντονος προβληματισμός και ένας ουσιαστικός διάλογος για να βαθύνουμε τη Δημοκρατία μας αλλά και για να διευκρινίσουμε εκείνες τις συνταγματικές επιταγές που δεν θα επιτρέψουν να ζήσουμε ξανά όσα πλήγωσαν την κοινωνία μας όσα πλήγωσαν τον λαό μας.</p>
      <p><b>Να αναζητήσουμε κενά στο Σύνταγμα</b> μας και να κατοχυρώσουμε τη Δημοκρατία μας, το κράτος δικαίου, το κοινωνικό κράτος, το δημόσιο συμφέρον και τις κοινωνικές κατακτήσεις που γκρεμίστηκαν είτε από τους εκπροσώπους των δανειστών είτε από όσους εξυπηρετούσαν είτε και από τους δύο.</p>
      <p>Να κατοχυρωθούν συνταγματικά και βαθύτερα η λαϊκή κυριαρχία, οι λαϊκές κοινωνικές κατακτήσεις , τα κοινωνικά δικαιώματα, τα κοινωνικά αγαθά που πρέπει να έχουν οι πολίτες και που κάποιοι προσπάθησαν να τσακίσουν μέσω των δανειακών υποχρεώσεων. Να μην ξαναζήσουμε, δηλαδή, την επιβολή και την προσπάθεια ιδιωτικοποίησης των νερών της χώρας και της διακοπής του δικαιώματος που πρέπει να έχει κάθε πολίτης στο νερό, στην ενέργεια, στα κοινωνικά αγαθά, στα ανθρώπινα δικαιώματα που οφείλουμε ως κοινωνία να διασφαλίσουμε σε όλους. Να μην ξαναζήσουμε και να μην ξεχάσουμε, να πετιούνται συμπολίτες μας έξω από τα δημόσια νοσοκομεία γιατί είχαν εκκρεμείς ασφαλιστικές εισφορές. Να προστατευθεί η ίδια η Δημοκρατία της χώρας και να μην επιτραπεί για το μέλλον η επιβολή του οικονομικού συστήματος στον πολιτικό κόσμο και τον ελληνικό λαό. Να μην ξαναζήσουμε την επιβολή εξωκοινοβουλευτικού πρωθυπουργού από το τραπεζικό σύστημα, να μην ξαναζήσουμε τους δανειστές στα υπουργεία να υπαγορεύουν νόμους και διατάξεις. Να ανατραπούν ή να διορθωθούν συνταγματικές προβλέψεις που πλήγωσαν και υποβάθμισαν τον πολιτικό κόσμο στα μάτια της ελληνικής κοινωνίας όπως οι προβλέψεις ασυλίας υπουργών και βουλευτών. Να διορθωθούν στρεβλώσεις που επέτρεπε το ισχύον Σύνταγμα όπως η οικοδόμηση κομματικών μηχανισμών στο κράτος και τους δημόσιους φορείς, μηχανισμών εξυπηρέτησης στις τράπεζες, χωρίς θεσμοθετημένους κανόνες και διαφάνεια που πλήρωσε και πληρώνει ο ελληνικός λαός, δηλαδή να μην ξεχάσουμε.</p>
      <p>Το Σύνταγμα διακηρύσσει ότι θεμέλιο του πολιτεύματος είναι η λαϊκή κυριαρχία, η διάταξη αυτή διαθέτει επιτακτικό χαρακτήρα και παρουσιάζει δύο εκφάνσεις: Η πρώτη είναι ότι τα κρατικά όργανα πρέπει να προέρχονται από τη λαϊκή βούληση και η δεύτερη ότι κατά την άσκηση των καθηκόντων τους πρέπει να ενάγονται πρέπει να επιδιώκουν την ευρύτερη λαϊκή συναίνεση, δηλαδή την κρατική νομιμοποίηση. Στο πλαίσιο αυτό σαφέστατα σύμφωνα με την αρχή της λαϊκής κυριαρχίας και της ισοδυναμίας της ψήφου είναι το σύστημα της απλής αναλογικής. Τον Ιούλιο του 2016 η κυβέρνηση του ΣΥΡΙΖΑ και ο Αλέξης Τσίπρας έθεσαν στη δημόσια συζήτηση τις προτάσεις για τη συνταγματική αναθεώρηση. Η πολιτική συγκυρία ήταν κομβική αλλά και συμβολική, η έξοδος της χώρας από τα μνημόνια θα συνοδευόταν από ένα προοδευτικό και δημοκρατικό Σύνταγμα αφού είναι βέβαιο ότι η μεγάλη πλειοψηφία του ελληνικού λαού επιθυμεί τολμηρές θεσμικές τομές. Δυστυχώς, για άλλη μια φορά, η ΝΔ ως αξιωματική αντιπολίτευση αντιμετώπισε την όλη προσπάθεια με το χειρότερο δυνατό τρόπο, γεγονός που εν πολλοίς δικαιολογείται από τη στρατηγική της επιλογή να μένει αγκυλωμένη δογματικά σε έναν ακραίο νεοφιλελευθερισμό σε αντίθεση ακόμη και με το Σύνταγμα του 1974 και τις ιδρυτικές της διακηρύξεις. Θα ήταν καλό να τις ξαναδιαβάσετε. Για εμάς στο ΣΥΡΙΖΑ και τον προοδευτικό κόσμο της χώρας τα δημοκρατικά</p>
      <p>ζητούμενα από την ελληνική κοινωνία είναι αυτονόητη υποχρέωση μας να τα θεσμοθετήσουμε και η προσπάθεια αυτή δεν πρέπει να πάει χαμένη.</p>
      <p>Ειδικότερα ως προς τις <b>τροποποιούμενες διατάξεις</b>, προκρίνω τη δεύτερη θεματική ενότητα για τα κοινωνικά δικαιώματα. Η κατοχύρωση των θεμελιωδών δικαιωμάτων στοχεύει και στόχευε από την αρχή του συνταγματισμού στον περιορισμό και την οριοθέτηση της κρατικής εξουσίας ενώ συνδέθηκε σταδιακά με την ανάπτυξη των προοδευτικών κινημάτων. Μετά τις φρικαλεότητες των πολεμικών συρράξεων ενάντια στην αξία του ανθρώπου και της ανθρώπινης ζωής είναι περισσότερο από ποτέ επίκαιρες οι διεθνείς συμφωνίες για τα ανθρώπινα δικαιώματα. Και για τα κοινωνικά δικαιώματα είναι μεγάλης σημασίας ο ευρωπαϊκός κοινωνικός χάρτης αλλά και οι πολυάριθμες συμβάσεις εργασίας που έχει οριοθετήσει η Διεθνής Οργάνωση Εργασίας. Δυστυχώς, τα τελευταία χρόνια αυτή η συνταγματική επιταγή διαγράφηκε από τα εγχειρίδια των πολιτικών της συντηρητικής διακυβέρνησης και των ακραία νεοφιλελεύθερων επιλογών και η πατρίδα μας, ο λαός μας, έζησε με ζοφερό τρόπο τα αποτελέσματα που είχαν οι μνημονιακές πολιτικές στις ζωές των συμπολιτών μας.</p>
      <p>Στην τρίτη θεματική ενότητα “<b>Πρωθυπουργός-Κυβέρνηση-Βουλή</b>” η πρόταση του ΣΥΡΙΖΑ για τη συνταγματική αναθεώρηση ξεκινά από την ανάγκη ενίσχυσης του κοινοβουλίου αλλά και των δημοκρατικά εκλεγμένων κυβερνήσεων απέναντι σε εξουσίες που δεν ανάγονται στη λαϊκή κυριαρχία. Θυμάστε όλοι τι ζήσαμε, πως οι διαρκώς ενισχυόμενες εξωθεσμικές και εξωσυνταγματικές εξουσίες λειτούργησαν στη χώρα μας και για αυτό το λόγο πρέπει να δημιουργήσουμε ενισχυμένους θεσμούς άμυνας. Είναι προφανές και είναι εδραιωμένη η άποψη μας ότι ο πρωθυπουργός πρέπει να είναι εκλεγμένος βουλευτής ώστε να μην παραδίνονται με ελαφριά την καρδία οι τύχες του λαού και της χώρας σε όποιον τεχνοκράτη εξυπηρετεί τη συγκεκριμένη πολιτική συγκυρία ή τα συγκεκριμένα συμφέροντα. Έχουμε αποκτήσει τραγική εμπειρία σε αυτό και για αυτό στο πρόσωπο του εκάστοτε πρωθυπουργού συμπυκνώνεται η έννοια της κοινοβουλευτικής δημοκρατίας δηλαδή η πολιτική ευθύνη και το πολιτικό κόστος. Είναι απολύτως ξεκάθαρο ότι οι πρωθυπουργοί πρέπει να ορίζονται από τον ελληνικό λαό και οφείλουν να λογοδοτούν μόνο σε αυτόν. Δεν θα μπω στον πειρασμό να θυμίσω τι ακούγαμε όσο ήμασταν κυβέρνηση 4,5 χρόνια. Αντ΄ αυτού αντί να κατοχυρώσουμε τη Δημοκρατία μας, αντί να κατοχυρώσουμε ότι ο πρωθυπουργός θα είναι εκλεγμένος στο ελληνικό κοινοβούλιο, αντί τις διακηρύξεις της Νέας Δημοκρατίας και τις κατηγορίες για το χτίσιμο του δήθεν κομματικού κράτους από τον ΣΥΡΙΖΑ, νομοθετήσατε το επιτελικό κράτος, ένα νομοθέτημα που είναι σε αντίθεση σε πολλές διατάξεις του με το Σύνταγμα για το ρόλο των υπουργών, του υπουργικού συμβουλίου, του πρωθυπουργού αλλά και ένα μνημείο οικοδόμησης κομματικού κράτους από τον πρωθυπουργό μέχρι την τελευταία δομή του δημόσιου βίου και από ότι βλέπουμε στις τροποποιήσεις που προτείνετε φτάνετε μέχρι και τον Πρόεδρο της Δημοκρατίας. Και είναι τραγικό. Αρκεί να αναλογιστούμε αν μπορούσαν οι Πρόεδροι της Δημοκρατίας στη μεταπολίτευση να παίξουν τον ρόλο που έπαιξαν σε κρίσιμες στιγμές αν είχαν εκλεγεί με μια μειοψηφία από το ελληνικό κοινοβούλιο. Κάνω έκκληση ότι αυτό πρέπει να το ξαναδούν οι συνάδερφοι της ΝΔ.</p>
      <p>Στην πέμπτη θεματική ενότητα, στο ακαταδίωκτο βουλευτών και υπουργών: Η ισχύουσα διάταξη έχει προκαλέσει εύλογη καχυποψία σε βάρος του πολιτικού κόσμου και οδήγησε στην απαξίωση της πολιτικής. Ίσως και αν θέλετε ήταν και μια ένεση στο τέρας της ακροδεξιάς που γλυτώσαμε σε αυτό το κοινοβούλιο. Η ερμηνευτική δήλωση που έχει εισηγηθεί η κυβέρνηση του ΣΥΡΙΖΑ αποτελεί την κεντρική ουσία, την καρδιά της αλλαγής του άρθρου 86 όπως πολύ εύστοχα παρατήρησε ο Αλέξης Τσίπρας. Θεωρούμε στοιχειώδες και αυτονόητο ότι στα υπουργικά αδικήματα δεν περιλαμβάνονται όσα τελέστηκαν απλώς επ’ ευκαιρία της άσκησης υπουργικών καθηκόντων και ότι αυτά επομένως, ιδίως πράξεις δωροδοκίας, διώκονται από τη Δικαιοσύνη και όχι από τη Βουλή. Είανι ιδιαίτερα θετικό ότι όλες οι πτέρυγες αναγνωρίζουν την αναγκαιότητα αλλαγών στο υπάρχον πλαίσιο, θα ήταν όμως τονωτική ένεση για το πολιτικό σύστημα να εισηγούντο αυτήν την πρόταση όλοι όσοι από εμάς υπηρετήσαμε σε υπουργικές θέσεις. Θα ήταν μια πραγματική πράξη τόνωσης της εμπιστοσύνης της κοινωνίας μας στον πολιτικό κόσμο αν όσοι από εμάς υπηρετήσαμε σε υπουργικές θέσεις προτείναμε όλοι αυτήν την ερμηνευτική δήλωση και για αυτό συνάδερφοι της ΝΔ κάνω έκκληση να τη στηρίξετε και εσείς ακόμη και τώρα.</p>
      <p>Ένα σχόλιο θα κάνω για τις ρυθμιστικές αρχές ιδιαίτερα όχι τις ανεξάρτητα συνταγματικά κατοχυρωμένες αλλά τις ρυθμιστικές. Είναι πραγματικά λυπηρό αυτές οι αρχές να λειτουργούν με τον τρόπο που λειτουργούν. Είναι πιο εξαρτημένες και από την εξάρτηση. Είναι γνωστό ότι η ΝΔ είναι λάτρης αυτών των αρχών αλλά έτσι μπορούμε να εξηγήσουμε το γεγονός ότι διάλυσε μέσα σε ένα βράδυ το θεσμό του Γενικού Επιθεωρητή Δημόσιας Διοίκησης και σοβαρά ελεγκτικά σώματα για να δημιουργήσει μία αρχή, την Εθνική Αρχή Διαφάνειας, χωρίς νομική προσωπικότητα, ο διοικητής της οποίας ορίζεται αυθαίρετα και με αδιαφάνεια από τον πρωθυπουργό και με παρόμοιο αυθαίρετο τρόπο διορίζονται και οι προϊστάμενοι της Αρχής. Είναι άλλη μία μεγάλη “επιτυχία” του επιτελικού κράτους και για αυτό στο άρθρο 101 ο ΣΥΡΙΖΑ προτείνει την αναδιάρθρωση του τρόπου ίδρυσης, λειτουργίας και ελέγχου των αποφάσεων των ανεξάρτητων αρχών και των ρυθμιστικών με πραγματικό, ουσιαστικό έλεγχο και όχι ασυδοσία.</p>
      <p>Έχει εξαντηθεί το θέμα της ψήφου των αποδήμων συμπατριωτών μας, είναι θετικότατη προσπάθεια και θέλω να δώσω συγχαρητήρια σε όλες τις πτέρυγες του κοινοβουλίου για την προσπάθεια να έχουμε κοινή θέση, επιφυλασσόμαστε να γίνουν από την κυβέρνηση οι τελικές διατυπώσεις ώστε να μπορούν οι ομογενείς μας να έχουν το δικαίωμα να εκλέγουν τους δικούς τους αντιπροσώπους.</p>
      <p>Θα κλείσω αναφερόμενος στο σύστημα της απλής αναλογικής. Που είναι πάγιο αίτημα του προοδευτικού κόσμου, που θεσμοθετήσαμε με θάρρος και με παρρησία και υπάρχει μία μεγάλη αντίθεση με τη Νέα Δημοκρατία. Η βασική</p>
      <p>αιτίαση του αντιλόγου της συντηρητικής παράταξης είναι η δήθεν μη διακυβέρνηση της χώρας ή της τοπικής αυτοδιοίκησης. Άρα κατά τη γνώμη σας, αγαπητοί συνάδερφοι της ΝΔ, πρέπει με κάθε τρόπο να διατηρήσετε την ενισχυμένη αναλογική. Θα ήθελα να σας θυμίσω το εξής: Η χρεωκοπία της χώρας έγινε με ενισχυμένη αναλογική, τα παιδιά μας ξενιτεύτηκαν σε καθεστώς ενισχυμένης αναλογικής, το εργασιακό πλαίσιο καταργήθηκε σε καθεστώς ενισχυμένης αναλογικής, οι συμπολίτες μας έμειναν έξω από τα δημόσια νοσοκομεία με σύστημα ενισχυμένης αναλογικής, το Σύνταγμα και η Δημοκρατία μας πληγώθηκε με σύστημα ενισχυμένης αναλογικής. Επομένως, επειδή το Σύνταγμα είναι ο θεμελιώδης νόμος πάνω στον οποίο βασίζεται η διαμόρφωση όλης της νομοθεσίας της χώρας, το βάθεμα της Δημοκρατίας μας αλλά και οι άμυνες της σε κάθε είδους επιβολή πρέπει να τολμήσετε και εσείς και να μην ξεχάσετε τι ζήσαμε με το καθεστώς της ενισχυμένης αναλογικής και εμείς και ο ελληνικός λαός.</p>
    </article>
  </body>
</html>