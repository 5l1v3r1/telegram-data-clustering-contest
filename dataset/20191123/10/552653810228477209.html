<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058084_boritekolhato-az-elnokvalasztas-eredmenye-romaniaban"/>
    <meta property="og:site_name" content="Népszava"/>
    <meta property="article:published_time" content="2019-11-23T10:15:00+00:00"/>
    <meta property="og:title" content="Borítékolható az elnökválasztás eredménye Romániában"/>
    <meta property="og:description" content="Klaus Johannis, a nagy esélyes elzárkózott a jelöltvitáktól."/>
  </head>
  <body>
    <article>
      <h1>Borítékolható az elnökválasztás eredménye Romániában</h1>
      <address><time datetime="2019-11-23T10:15:00+00:00">23 Nov 2019, 10:15</time> by <a rel="author" href="https://nepszava.hu/szerzo/gal-maria/" target="_blank">Gál Mária</a></address>
      <p>
        <b>Klaus Johannis, a nagy esélyes elzárkózott a jelöltvitáktól.</b>
      </p>
      <p>Sem az első fordulóban megméretkező 14 elnökjelöltnek nem volt közös vitája, sem a második fordulóba bejutó két politikusnak, ugyanis a hivatalban lévő államfő, a vasárnapi voksolás toronymagas favoritja, Klaus Johannis mindenféle vitától elzárkózott. A második forduló véghajrájában ugyan az elnök szervezett magának egy show-t, egy pódiumbeszélgetést, de annak lebonyolítása még saját támogatói táborában is visszatetszést szült. Azok az újságírók vehettek részt rajta, akiket az elnöki hivatal meghívott, a kérdezz-felelek kampányrendezvénynek maga Johannis volt a moderátora, annak adta meg a szót annak, akinek épp akarta. Ezzel egy időben ellenfele, a nemrég megbuktatott volt miniszterelnök, Viorica Dancila két és fél órás sajtóértekezletet tartott, nem kijelölt újságírókkal. Dancila ezúttal is tovább erősítette a „buta szőke” sztereotípiát, olyan kérdéseket próbált – ezúttal is első nekifutásra sikertelenül megválaszolni – amelyeket már célzatosan, elhíresült butaságát bizonyítandó tettek fel neki. Mérnöki végzettsége ellenére a kör területének képlete okozott gondot ezúttal Dancilanak. A párhuzamos rendezvényen a fizikatanár Johannis mosolygott ellenfele bakiján, de ő maga nem válaszolta meg a kérdést.</p>
      <p>Ez az eset is jelzi a román elnökválasztás második fordulójának súlyát. Johannis<b> <a href="https://nepszava.hu/3056739_romania-nem-szlovakia--elmaradt-a-nagy-attores-az-uj-partok-szamara">az első fordulóban</a> </b>37,82 , Dancila 22,26 százalékon végzett. A két forduló között közvélemény-kutatást nem adtak közre, de előzetesen 65-35 százalékot mérték Johannis javára.</p>
      <p>Bár már az első forduló is rekord alacsony részvétel mellett zajlott, vasárnap vélhetően ennél is kevesebben járulnak az urnákhoz. A rendszerváltás óta most először esett 50 százalék alá a részvétel egy elnökválasztáson- november 11-én 47,66 százalék volt. A romániai magyarok részvétele az első fordulóban is az országos átlag alatt volt, ami ezúttal még alacsonyabb lesz. Az RMDSZ egyik jelöltet sem támogatja, a magyarok túlnyomó többsége eleve bizalmatlan a PSD mindenkori jelöltjeivel szemben, Dancila soha nem volt népszerű magyar berkekben. Johannisban pedig csalódtak. A német nemzetiségű elnökre tömegesen szavaztak a magyarok 2014-ben, de államfőként Johannis mereven elzárkózott a kisebbségi kérdéstől, soha egyetlen gesztust nem tett a kisebbségek-magyarok felé, sőt hosszú ideje ő volt az első román államfő, aki március 15-i magyar nemzeti ünnepen egyetlen üdvözlő szót sem küldött a magyarok felé.  </p>
    </article>
  </body>
</html>