<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/crime/news_539257/"/>
    <meta property="og:site_name" content="INNnews"/>
    <meta property="article:published_time" content="2019-11-23T10:31:31+00:00"/>
    <meta property="og:title" content="เลื่อนแต่งตั้งรอง ผกก.-สว. วาระ62เป็น 29 พ.ย."/>
    <meta property="og:description" content="ผู้สื่อข่าวรายงานว่า พล.ต.อ.จักรทิพย์ ชัยจินดา ผบ.ตร. ไ…"/>
  </head>
  <body>
    <article>
      <h1>เลื่อนแต่งตั้งรอง ผกก.-สว. วาระ62เป็น 29 พ.ย.</h1>
      <h2>ผบ.ตร.เซ็นเลื่อนแต่งตั้ง รอง ผกก.-สว. วาระ 62 เป็น 29 พ.ย. นี้</h2>
      <address>
        <time datetime="2019-11-23T10:31:31+00:00">23 Nov 2019, 10:31</time>
      </address>
      <p>ผู้สื่อข่าวรายงานว่า พล.ต.อ.จักรทิพย์ ชัยจินดา ผบ.ตร. ได้มีบันทึกข้อความที่ 0009.231/3839 ลงวันที่ 23 พฤศจิกายน เรื่องการแต่งตั้งข้าราชการตำรวจ ถึง ผบช.หรือตำแหน่งเทียบเท่า,ผบก.หรือตำแหน่งเทียบเท่า ในสังกัด สง.ผบ.ตร. มีใจความระบุว่า ตามหนังสือ ตร.ที่ 0009.231/ว 63 ลง 24 ตุลาคม 2562 แจ้งเวียนแนวทางการแต่งตั้งข้าราชการตำรวจดำรงตำแหน่งระดับ สว.ถึง รอง ผบก. วาระประจำปี 2562 โดยกำหนดให้มีคำสั่งแต่งตั้งข้าราชการตำรวจดำรงตำแหน่งระดับ สว. ถึง รอง ผกก. พร้อมกันทุกหน่วยในวันที่ 27 พฤศจิกายน 2562 และให้คำสั่งแต่งตั้งมีผลใช้บังคับพร้อมกันใน 2 ธันวาคม 2562 นั้น</p>
      <p>เนื่องจากมีเหตุผลความจำเป็นบางประการ จึงเปลี่ยนแปลงวันมีคำสั่งแต่งตั้งและมีผลใช้บังคับจากเดิม โดยให้ทุกหน่วยมีคำสั่งแต่งตั้งพร้อมกันใน 29 พฤศจิกายน 2562 และให้คำสั่งแต่งตั้งมีผลใช้บังคับพร้อมกันใน 13 ธันวาคม 2562 พร้อมทั้งกำชับข้าราชการตำรวจที่ได้รับการแต่งตั้ง ให้เดินทางไปรับตำแหน่งใหม่และรายงานตัวในวันที่ 16 ธันวาคม 2562</p>
      <p>ด้าน พ.ต.อ.กฤษณะ พัฒนเจริญ รอง โฆษก ตร. กล่าวว่า สาเหตุที่มีการเลื่อนออกคำสั่งเป็นวันที่ 29 พฤศจิกายน เนื่องจากมีข้าราชการตำรวจที่ได้รับการแต่งตั้งโยกย้ายสูงขึ้น และโยกสลับระนาบเดียวกันจำนวนมาก ทำให้ยังมีขั้นตอนทางธุรการที่ต้องตรวจสอบให้รอบคอบ เรียบร้อย ถี่ถ้วน แต่อย่างไรก็ตามยืนยันว่าการแต่งตั้งโยกย้ายยังอยู่ในกรอบระยะเวลา 30 พฤศจิกายน แน่นอน</p>
    </article>
  </body>
</html>