<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/593637/%E0%A6%9A%E0%A7%80%E0%A6%A8%E0%A7%87%E0%A6%B0-%E0%A6%B9%E0%A7%9F%E0%A7%87-%E0%A6%97%E0%A7%81%E0%A6%AA%E0%A7%8D%E0%A6%A4%E0%A6%9A%E0%A6%B0%E0%A6%AC%E0%A7%83%E0%A6%A4%E0%A7%8D%E0%A6%A4%E0%A6%BF%E0%A6%B0-%E0%A6%A6%E0%A6%BE%E0%A7%9F%E0%A7%87-%E0%A6%B8%E0%A6%BE%E0%A6%AC%E0%A7%87%E0%A6%95-%E0%A6%B8%E0%A6%BF%E0%A6%86%E0%A6%87%E0%A6%8F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T10:01:00+00:00"/>
    <meta property="og:title" content="চীনের হয়ে গুপ্তচরবৃত্তির দায়ে সাবেক সিআইএ কর্মকর্তার কারাদণ্ড"/>
    <meta property="og:description" content="চীনের হয়ে গুপ্তচরবৃত্তির অভিযোগে যুক্তরাষ্ট্রের সেন্ট্রাল ইন্টেলিজেন্স এজেন্সি (সিআইএ)-এর এক সাবেক কর্মকর্তাকে ১৯ বছরের কারাদণ্ড দেওয়া হয়েছে। শুক্রবার ভার্জিনিয়া অঙ্গরাজ্যের আলেক্সান্দ্রিয়ার একটি ফেডারেল কোর্টে এই সাজা ঘোষণা করা হয়। জেরি চুন শিং লি (৫৫) নামের ওই কর্মকর্তা গুপ্তচরবৃত্তির..."/>
  </head>
  <body>
    <article>
      <h1>চীনের হয়ে গুপ্তচরবৃত্তির দায়ে সাবেক সিআইএ কর্মকর্তার কারাদণ্ড</h1>
      <address><time datetime="2019-11-23T10:01:00+00:00">23 Nov 2019, 10:01</time> by <a rel="author">বিদেশ ডেস্ক</a></address>
      <p>
        <b>চীনের হয়ে গুপ্তচরবৃত্তির অভিযোগে যুক্তরাষ্ট্রের সেন্ট্রাল ইন্টেলিজেন্স এজেন্সি (সিআইএ)-এর এক সাবেক কর্মকর্তাকে ১৯ বছরের কারাদণ্ড দেওয়া হয়েছে। শুক্রবার ভার্জিনিয়া অঙ্গরাজ্যের আলেক্সান্দ্রিয়ার একটি ফেডারেল কোর্টে এই সাজা ঘোষণা করা হয়। জেরি চুন শিং লি (৫৫) নামের ওই কর্মকর্তা গুপ্তচরবৃত্তির স্বীকারোক্তি দেওয়ার পর এই সাজা দেন বিচারক। ব্রিটিশ সংবাদমাধ্যম দ্য গার্ডিয়ান এখবর জানিয়েছে।</b>
      </p>
      <figure>
        <img src="http://cdn.banglatribune.com/contents/cache/images/600x0x1/uploads/media/2019/11/23/fd0e7d1472234e0d74a56e9a43723cbc-5dd904489d010.jpg"/>
      </figure>
      <p>প্রসিকিউটর ও আসামির আইনজীবী অপরাধের মাত্রা নিয়ে ভিন্নমত পোষণ করেছেন। প্রসিকিউটরের দাবি, চীনা গোয়েন্দা কর্মকর্তারা লিকে ৮ লাখ ৪০ হাজার ডলার দিয়েছে এবং বিনিময়ে তিনি চীনকে ১৩ বছর ধরে সিআইএ’র কেস অফিসার হিসেবে সব তথ্য দিয়েছেন। তারা ২০ বছরের বেশি কারাদণ্ডের সাজার আবেদন করেন।</p>
      <p>লি’র আইনজীবী উল্লেখ করেন, তার মক্কেল চীনের সঙ্গে ষড়যন্ত্র ও গুপ্তচরবৃত্তির স্বীকারোক্তি দিয়েছেন। কিন্তু তিনি কোনও গোপন তথ্য পাচারের স্বীকারোক্তি দেননি।</p>
      <p>প্রসিকিউটর স্বীকার করেছেন, তিন বছর মেয়াদে চীন থেকে ৮ লাখ ৪০ হাজার ডলার লি’র অ্যাকাউন্টে জমা হওয়া এবং তথ্য পাচারের সরাসরি কোনও প্রমাণ তারা হাজির করতে পারেননি। তবে তারা দাবি করেছেন, লি এই বিষয়ে সন্তোষজনক কোনও ব্যাখ্যা দিতে পারেননি। তিনি হংকংয়ে টোবাকো ব্যবসা শুরু করেছিলেন কিন্তু তা ব্যর্থ হয়েছে।</p>
      <p> </p>
      <footer>/এএ/</footer>
    </article>
  </body>
</html>