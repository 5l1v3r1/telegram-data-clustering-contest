<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1961028837_Kobrata_shte_se_bie_s_polyak_predi_Uayldar_i_Fyuri"/>
    <meta property="og:site_name" content="webcafé"/>
    <meta property="article:published_time" content="2019-11-23T10:20:00+00:00"/>
    <meta property="og:title" content="Кобрата ще се бие с поляк преди Уайлдър и Фюри?"/>
    <meta property="og:description" content="Евентуално, този мач ще е на 22 февруари"/>
  </head>
  <body>
    <article>
      <h1>Кобрата ще се бие с поляк преди Уайлдър и Фюри?</h1>
      <address><time datetime="2019-11-23T10:20:00+00:00">23 Nov 2019, 10:20</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2018/10/28/pulevfury3/1170x780.JPG"/>
        <figcaption>Кубрат може да стане част от галавечерта, която ще завърши с мегаспектакъла Дионтей Уайлдър - Тайсън Фюри II.<cite>Снимка: © LAP.bg</cite></figcaption>
      </figure>
      <p>
        <b>Мениджърите на Кубрат Пулев преговарят за мач с Адам Ковнацки,  съобщава сайтът boxingnews24. Евентуално, такъв сблъсък може да видим на 22 февруари 2020 г.</b>
      </p>
      <p>Според информацията, идеята е боят да е като част от галавечерта, която ще завърши с мегаспектакъла Дионтей Уайлдър - Тайсън Фюри II - реванш, чакан с огромен интерес след зрелището между двамата миналата година.</p>
      <p>Този мач е почти сигурен за въпросната дата през февруари, като арената ще е или Лас Вегас, или "Медисън Скуеър Гардън" в Ню Йорк.</p>
      <p>Ковнацки е непобеден - 20 успеха в 20 боя, на 30 години, и веднага след Кобрата в ранглистата на Световната боксова федерация (IBF). Вариантът той да се изправи срещу Пулев за титлата е реален, особено ако Антъни Джошуа победи на 7 декември Анди Руис в техния реванш.</p>
      <p>Очаква се британецът да оваканти титлата и да не се бие с нито един от претендентите в тази версия. Идеята на хората около Ей Джей е следващият му бой, ако си върне поясите от Руис, да е срещу Олександър Усик във версия WBO.</p>
      <p>Ситуацията е такава, че трябва предварително да се обсъдят вариантите, за да не се чака изход от мача Джошуа - Руис, съобщава Бърман. Агенцията Top Rank, с която работи от година Пулев, иска да е наясно с всички възможности и да не губи време по пътя към мач за световната титла.</p>
      <p>Още в неделя сутрин такива сметки може да останат само на теория, ако Уайлдър не успее да бие Луис Ортис. Но при негова победа, пътят е чист за реванша му с Фюри</p>
      <p>Ще се чака и супермачът в Риад на Джошуа и Руис, а после и решението на победителя за защита на титлата в IBF. Там претендент №1 е Пулев.</p>
      <p>Ковнацки изглежда сериозен противник, въпреки че не се е изправял срещу наистина топ боксьор в кариерата си. Последните му две победи бяха над Крис Арелоа и Жералд Уошингтън, които не са част от елита в категорията.</p>
      <p>Същото може да се каже и за последните двама противници на Пулев - Богдан Дину и Райдел Букър.</p>
      <related>
        <a href="https://www.webcafe.bg/sportcafe/oshte-sport/id_369288297_Triumf_za_Kobrata_v_karvavo_zrelishte"/>
      </related>
    </article>
  </body>
</html>