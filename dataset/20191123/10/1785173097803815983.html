<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/tarile-ue-sustin-o-politica-ferma-fata-de-furnizorii-de-echipamente-5g-o-posibila-lovitura-pentru-huawei-1922403623322019111019178229"/>
    <meta property="og:site_name" content="News.ro"/>
    <meta property="article:published_time" content="2019-11-23T10:36:32+00:00"/>
    <meta property="og:title" content="Ţările UE susţin o politică fermă faţă de furnizorii de echipamente 5G, o posibilă lovitură pentru Huawei"/>
    <meta property="og:description" content="Statele Uniunii Europene au susţinut vineri o politică fermă în selectarea furnizorilor de echipamente 5G, inclusiv verificarea legislaţiei interne la care sunt supuşi, o posibilă lovitură pentru liderul global al pieţei de profil, grupul chinez Huawei Technologies, transmite Reuters."/>
  </head>
  <body>
    <article>
      <h1>Ţările UE susţin o politică fermă faţă de furnizorii de echipamente 5G, o posibilă lovitură pentru Huawei</h1>
      <address><time datetime="2019-11-23T10:36:32+00:00">23 Nov 2019, 10:36</time> by <a rel="author">Anca Dumitrescu</a></address>
      <p>
        <b>Statele Uniunii Europene au susţinut vineri o politică fermă în selectarea furnizorilor de echipamente 5G, inclusiv verificarea legislaţiei interne la care sunt supuşi, o posibilă lovitură pentru liderul global al pieţei de profil, grupul chinez Huawei Technologies, transmite Reuters.</b>
      </p>
      <p>Ambasadorii ţărilor membre au convenit această abordare la Bruxelles, a anunţat pe Twitter un purtător de cuvânt al Finlandei, care deţine în prezent preşedinţia rotativă a UE.</p>
      <p>Statele UE trebuie să ţină cont de factori non-tehnici, cum ar fi cadrul legal şi de politici, care trebuie respectaţi de furnizori în ţări terţe, potrivit unui proiect de document obţinut de Reuters înainte de întâlnirea ambasadorilor. Documentul nu menţionează în mod specific ţări sau companii.</p>
      <p>Guvernele UE trebuie de asemenea să îşi diversifice furnizorii şi să nu depindă de unul singur. Miniştrii UE vor aproba această abordare la o întâlnire programată să aibă loc în decembrie.</p>
      <p>Statele Unite au cerut UE să interzică echipamentele Huawei, afirmând că acestea ar putea fi folosite de China pentru spionaj. Îngrijorările sunt provocate de legislaţia chineză referitoare la cooperarea companiilor cu guvernul în probleme de securitate.</p>
      <p>Huawei, care concurează cu compania finlandeză Nikia şi cu compania suedeză Ericsson, a negat acuzaţiile.</p>
      <p>În Statele Unite, Comisia Federală pentru Comunicaţii a votat vineri în unanimitate pentru a desemna companiile Huawei şi ZTE drept riscuri pentru securitatea naţională, interzicând operatorilor de telecomunicaţii din zonele rurale să folosească un fond guvernamental de 8,5 de miliarde de dolari pentru achiziţia de echipamente de telecomunicaţii ale acestora.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>