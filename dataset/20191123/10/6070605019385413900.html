<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/tongada-pluges-registres-superiors-Pirineu_0_2349365223.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T10:41:48+00:00"/>
    <meta property="og:title" content="La tongada de pluges ha deixat registres superiors als 50 litres per metre quadrat a punts del Pirineu i una nova nevada a cotes altes"/>
    <meta property="og:description" content="La pertorbació s'ha intensificat a Occitània i el golf de Gènova, on hi està havent incidències"/>
  </head>
  <body>
    <article>
      <h1>La tongada de pluges ha deixat registres superiors als 50 litres per metre quadrat a punts del Pirineu i una nova nevada a cotes altes</h1>
      <h2>La pertorbació s'ha intensificat a Occitània i el golf de Gènova, on hi està havent incidències</h2>
      <address>
        <time datetime="2019-11-23T10:41:48+00:00">23 Nov 2019, 10:41</time>
      </address>
      <p>Al llarg de les darreres hores ha creuat una pertorbació d'oest a est i de sud a nord que ha regat tot el territori. Els registres de precipitació més destacables s'han concentrat al Pirineu, al Prepirineu i al prelitoral. Des que es va posar a ploure ahir al matí s'han arribat a acumular:</p>
      <ul>
        <li>74 l/m² al Port del Comte</li>
        <li>69 l/m² a Espot</li>
        <li>50 l/m² a Guixers</li>
        <li>44 l/m² a Vilanova de Meià</li>
        <li>41 l/m² a Viladrau</li>
        <li>40 l/m² a Sant Pau de Segúries</li>
        <li>34 l/m² a Sant Martí Sarroca</li>
        <li>32 l/m² a la Bisbal d'Empordà</li>
        <li>30 l/m² a Sabadell</li>
        <li>24 l/m² a Ulldemolins</li>
      </ul>
      <figure>
        <a href="https://www.ara.cat/2019/11/23/societat/meteo/Precipitacio-acumulada-dies-novembre_2349375220_67597944_1500x1433.png">
          <img src="https://www.ara.cat/2019/11/23/societat/meteo/Precipitacio-acumulada-dies-novembre_2349375220_67597944_1500x1433.png"/>
        </a>
        <figcaption>Precipitació acumulada entre els dies 22 i 23 de novembre / SERVEI METEOROLÒGIC DE CATALUNYA</figcaption>
      </figure>
      <p>Davant de la borrasca, va bufar vent de component sud que va fer pujar la temperatura i, per tant, la cota de neu. Durant les últimes 24 hores s'han acumulat entre 15 i 30 cm de neu nova a les cotes altes de bona part del Pirineu, i ja hi ha hagut estacions meteorològiques d'alta muntanya del Servei Meteorològic de Catalunya que han registrat un gruix màxim superior als 40 cm, com per exemple les de Malniu (2.230 m), Boí (2.535 m) i Cadí Nord - Prat d'Aguiló (2.143 m).</p>
      <p>Precisament, el vent de migjorn que ha estat bufant amb insistència al litoral ha estat el responsable d'alterar l'estat de la mar. A bona part de la costa hi ha entre forta maror i maregassa, amb onades que superen els dos metres d'alçada. Això està fent que els esquitxos de l'onatge arribin als carrers més propers al mar a poblacions com Tossa de Mar.</p>
      <figure>
        <iframe data-src="https://twitter.com/R_Geeb/status/1198171370359787520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tot i aquesta tongada de pluges generals, hi ha hagut algunes zones del país on s'han acumulat quantitats poc importants de precipitacions, com per exemple les Terres de l'Ebre, el Pla de Lleida o fins i tot a punts del nord-est de les comarques gironines. És el cas de Mieres (Garrotxa), un dels indrets on la manca d'aigua aquest any està sent més important, on s'han recollit 9 l/m². Enguany s'hi han acumulat 516 l/m², que és poca pluja per aquesta zona on, de mitjana, hi cauen 950 l/m².</p>
      <p>De matinada la pertorbació s'ha anat allunyant de Catalunya i ha afectat molts punts de la costa mediterrània d'Occitània, el golf de Gènova i els Alps. S'espera que al llarg del dia ho continuï fent. En aquestes zones la borrasca s'ha reforçat i ha provocat incidències a causa dels aiguats –que han deixat quantitats superiors als 150 l/m²–, el temporal de vent –amb cops superiors als 150 km/h a zones de muntanya– i la mala mar –amb onades que han superat els 5 metres d'alçada.</p>
      <figure>
        <iframe data-src="https://twitter.com/VigiMeteoFrance/status/1198175045744570368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Fins i tot s'han arribat a observar alguns fenòmens de temps sever. Ahir al matí una petita mànega marina va tocar terra a Ieras (Occitània) i, unes hores més tard, aquesta mateixa població va patir el pas d'un tornado que va arribar a tombar un camió.</p>
      <figure>
        <iframe data-src="https://twitter.com/meteo60/status/1198176867766931456?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>