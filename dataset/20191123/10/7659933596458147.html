<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2004921/bolivya%E2%80%99da-morales%E2%80%99e-kar%C4%B1%C5%9F%C4%B1kl%C4%B1%C4%9F%C4%B1-k%C3%B6r%C3%BCkledi%C4%9Fi-iddias%C4%B1yla-soru%C5%9Fturma-a%C3%A7%C4%B1ld%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="Bolivya’da, Morales’e 'karışıklığı' körüklediği iddiasıyla soruşturma açıldı"/>
    <meta property="og:description" content="Bolivya Başsavcılığı cuma günü devrik Devlet Başkanı Evo Morales’e ayaklanmaları ve terörizmi körüklediği iddiasıyla soruşturma başlattığını açıkladı.  Reuters’ın aktardığına göre, Bolivya içişleri bakanı eski sosyalist lider hakkında daha önce Moral"/>
  </head>
  <body>
    <article>
      <h1>Bolivya’da, Morales’e 'karışıklığı' körüklediği iddiasıyla soruşturma açıldı</h1>
      <address>
        <time datetime="2019-11-23T10:00:00+00:00">23 Nov 2019, 10:00</time>
      </address>
      <p>Bolivya Başsavcılığı cuma günü devrik Devlet Başkanı Evo Morales’e ayaklanmaları ve terörizmi körüklediği iddiasıyla soruşturma başlattığını açıkladı. <br/><br/>Reuters’ın aktardığına göre, Bolivya içişleri bakanı eski sosyalist lider hakkında daha önce Morales’in sahte diye nitelediği kanıta dayanarak suç duyurusunda bulunmuştu. İçişleri Bakanı Arturo Murillo, Morales’e ait olduğunu iddia ettiği bir ses kaydı paylaştı. <br/><br/>Bahsi geçen ses kaydında, eski Devlet Başkanı Morales’in yerli halk liderleriyle yaptığı görüşmede, “Ülkenin çeşitli bölgelerinde yakıt ve yiyeceklerin ulaşımının engellenmesini istediği” öne sürüldü. Söz konusu kayda dayanarak yapılan iddianın ardından başsavcılık Morales hakkında ayaklanmayı ve terörizmi teşvik ettiği iddiasıyla soruşturma başlattı. Reuters, kaydın güvenilirliğini doğrulayamadığını aktardı. <br/><br/>İçişleri Bakanı Murillo cuma günü La Paz’daki savcılık ofisinin dışında gazetecilere verdiği demeçte, “Kanıt açık. Bunu takdim edeceğiz” dedi.<br/><br/>Öte yandan, Evo Morales Twitter’da yaptığı paylaşımda yetkililerin düzmece kanıtlar üzerine kendisini araştırmak yerine ölen protestoculara yönelik soruşturma açmaları gerektiğini belirtti. <br/><br/>Hükümet cuma günü yetkililerin yaklaşık bin 400 tonluk yiyecek stokunun yol kapama eylemleri nedeniyle uçakla taşındığını açıkladı.</p>
    </article>
  </body>
</html>