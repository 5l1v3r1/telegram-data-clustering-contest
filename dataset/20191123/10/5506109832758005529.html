<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/02/2145108/%D9%88%D8%B2%DB%8C%D8%B1-%D8%B5%D9%86%D8%B9%D8%AA-%D8%A8%D8%A7%D8%B1-%D8%B1%D9%88%D8%A7%D9%86%DB%8C-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%B1%D9%88%DB%8C-%D9%82%DB%8C%D9%85%D8%AA-%D8%B3%D8%A7%DB%8C%D8%B1-%DA%A9%D8%A7%D9%84%D8%A7%D9%87%D8%A7-%D8%B1%D8%A7-%DA%A9%D9%86%D8%AA%D8%B1%D9%84-%DA%A9%D8%B1%D8%AF%DB%8C%D9%85"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-23T10:30:48+00:00"/>
    <meta property="og:title" content="وزیر صنعت: بار روانی گرانی بنزین روی قیمت سایر کالاها را کنترل کردیم"/>
    <meta property="og:description" content="به گزارش خبرگزاری تسنیم، رضا رحمانی در جلسه ستاد تنظیم بازار کشور که با حضور معاون اول رییس جمهور، وزیر دادگستری و وزیر کار برگزار شد، افزود: در این دوره 3 دغدغه اصلی شامل وفور و در دسترس بودن انواع کالا، رصد روند تولیدات کالایی در کشور و مواجه با جو روانی بازار در دستور کار ویژه ستاد تنظیم بازار کشور بوده است."/>
  </head>
  <body>
    <article>
      <h1>وزیر صنعت: بار روانی گرانی بنزین روی قیمت سایر کالاها را کنترل کردیم</h1>
      <h2>وزیر صنعت گفت: پس از تغییر قیمت بنزین روی بار روانی ایجاد شده، تشدید بازرسی ها و حضور به هنگام و اثر گذار دستگاه های مختلف در تنظیم بازار کشور به جد کار کردیم و خوشبختانه طی چند روز اخیر و طبق آمارهای موجود جو روانی بازار به خوبی کنترل شده است.</h2>
      <address>
        <time datetime="2019-11-23T10:30:48+00:00">23 Nov 2019, 10:30</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/09/1398080914161959218780394.jpg"/>
      </figure>
      <p>
        <a href="https://www.tasnimnews.com/fa/service/7/%D8%A7%D9%82%D8%AA%D8%B5%D8%A7%D8%AF%DB%8C">- اخبار اقتصادی -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a>، رضا رحمانی در جلسه ستاد تنظیم بازار کشور که با حضور معاون اول رییس جمهور، وزیر دادگستری و وزیر کار برگزار شد، افزود: در این دوره 3 دغدغه اصلی شامل وفور و در دسترس بودن انواع کالا، رصد روند تولیدات کالایی در کشور و مواجه با جو روانی بازار در دستور کار ویژه ستاد تنظیم بازار کشور بوده است.</p>
      <p>وی ادامه داد: از نخستین روز اجرای طرح سهمیه بندی بنزین در کشور ، جلسات کارگروه ملی تنظیم بازار کشور به طور روزانه و مستمر در حال برگزاری است.</p>
      <p>رحمانی اضافه کرد: همه دستگاه های مسئول در این حوزه به ویژه در بخش نظاراتی بازار، تعزیرات حکومتی و دادستانی نیز پای کار آمده و همراه ما در اجرای صحیح برنامه های کنترلی بازار بوده اند.</p>
      <p>وی اعلام کرد: بازرسی ها در 3 لایه مشخص در حال انجام است که البته پیشگام اجرای این طرح خود اصناف هستند و سازمان حمایت، بازرسان سازمان صمت استان ها و تعزیرات حکومتی در لایه های بعدی مسئولیت های محوله را پیگیری می کنند.</p>
      <p>وزیر صمت خاطرنشان کرد: طبق آمار در روند کلی تولیدات کشور مشکلی به وجود نیامده و در بحث وفور کالا هم چه در بخش ذخایر و چه موارد موجود در شبکه توزیع و انبارها مشکلی نداریم.</p>
      <p>رحمانی ادامه داد: موضوع روانی ناشی از افزایش قیمت بنزین تا حد بسیاری کنترل شده است، البته گزارشاتی مبنی بر سو استفاده بوده که بازرسی و دستگاه های نظارتی آن را مورد رصد قرار داده و برخورد های لازم اعمال شده است.</p>
      <p>وی گفت: گشت های مشترک با تعزیرات در حال برگزاری است که البته از نظر نیرو و تجهیزات و امکانات باید هر دو حوزه بازرسی و تعزیرات تقویت شوند.</p>
      <p>وزیر صنعت، معدن و تجارت افزود: در روند کنترل بازار محدود به بازرسی نیستیم و اولویت کنترل از مبدا است و با راه انداری سامانه های جامع تجارت طبق برنامه دقیق در حال رصد و پایش بازار هستیم و هوشمندسازی روند بازرسی ها را دنبال می کنیم.</p>
      <p>رحمانی بیان کرد: حتی بدون اجرای برنامه افزایش قیمت بنزین نیز ما برنامه های کنترل و رصد بازارمان را داشتیم.</p>
      <p>وی اضافه کرد: 16 قلم کالا از 100 قلم کالای رصد شده بالای 5 درصد افزایش قیمت داشته اند، این تخلف است و باید برخورد شود.</p>
      <p>وزیر صمت خاطر نشان کرد: رهبری دستور فرموده اند که همه دستگاه ها در این موضوع جدی وارد عمل شوند، لذا علاوه بر برنامه جاری جهت طرح بنزین، بازار شب عید نیز از هم اکنون در حال برنامه ریزی است.</p>
      <p>رحمانی تصریح کرد: در صورت تامین و تخصیص اعتبارات لازمدر بخش تامین میوه شب عید کمترین مشکل را نخواهیم داشت و از طریق مباشرین این موضوع در سریعترین زمان پیگیری و انجام می شود.</p>
      <p>انتهای پیام/</p>
    </article>
  </body>
</html>