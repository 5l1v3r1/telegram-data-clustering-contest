<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/franco-ortolani-morto-senatore-m5s-fra-i-simboli-nella-lotta-nella-terra-dei-fuochi/1952586/"/>
    <meta property="og:site_name" content="IlSussidiario"/>
    <meta property="article:published_time" content="2019-11-23T10:26:59+00:00"/>
    <meta property="og:title" content="FRANCO ORTOLANI, MORTO SENATORE M5S/ Il saluto di Di Maio “Grazie per le battaglie”"/>
    <meta property="og:description" content="Franco Ortolani, morto senatore M5s. Il saluto del capo politico del Movimento, Luigi Di Maio: “Grazie di tutto Franco”. Le sue parole"/>
  </head>
  <body>
    <article>
      <h1>FRANCO ORTOLANI, MORTO SENATORE M5S/ Il saluto di Di Maio “Grazie per le battaglie”</h1>
      <h2>Franco Ortolani, morto senatore M5s. Fra i primi a ricordare il compianto politico, il capo del Movimento 5 Stelle, Luigi Di Maio</h2>
      <address><time datetime="2019-11-23T10:26:59+00:00">23 Nov 2019, 10:26</time> by <a rel="author" href="https://www.ilsussidiario.net/autori/davide-giancristofaro-alberti/" target="_blank">Davide Giancristofaro Alberti</a></address>
      <p>Franco Ortolani è morto, senatore del Movimento 5 Stelle che per anni si era battuto nella sua Terra dei Fuochi. Era malato da pochi mesi, aveva scoperto di avere due tumori, e nella notte fra il 22 e il 23 novembre, se ne è andato. Numerosi i messaggi di cordoglio in queste ultime ore, a cominciare dal capo politico dei pentastellati, il ministro degli esteri, Luigi Di Maio, fra i primi a ricordare il collega deceduto: “Si è spento il professor Franco Ortolani – il suo pensiero affidato al proprio profilo Facebook – senatore del MoVimento 5 Stelle. Una vita dedicata alla tutela del territorio, alla salvaguardia dell’ambiente. Quando c’era da proteggere il nostro territorio, da sostenere cittadini contro discariche illegali e roghi tossici in Campania, lui c’era sempre”. Di Maio ha aggiunto: “Lo ricordo con grande affetto non solo per il suo grande lavoro da senatore. Nel 2007 ero Presidente dell’associazione degli studenti di Giurisprudenza e del Consiglio degli Studenti di Facoltà. Riuscimmo ad ottenere un’intervista con l’allora Commissario all’emergenza rifiuti in Campania Gianni De Gennaro. Lo avevamo incalzato su una serie di questioni cocenti che riguardavano la nostra terra e le nuove discariche che si volevano realizzare”. Il ministro ha poi concluso il proprio intervento con un ringraziamento: “Grazie Franco, tutto il MoVimento ti abbraccia”. (aggiornamento di Davide Giancristofaro)</p>
      <h4>FRANCO ORTOLANI, MORTO SENATORE M5S SIMBOLO DELLA TERRA DEI FUOCHI</h4>
      <p>E’ morto il senatore del <b>Movimento 5 Stelle Franco Ortolani.</b> E’ stato uno dei grandi simboli delle battaglie nella <b><a href="https://www.ilsussidiario.net/news/nadia-toffa-e-la-terra-dei-fuochi-migliaccio-era-furiosa-per-quel-mostro-e-poi/1916631/">“terra dei fuochi”</a>,</b> ed è morto a causa di due tumori che lo avevano colpito negli ultimi mesi, molto probabilmente proprio per via dell’inquinamento della zona in cui viveva. Ortolani è deceduto quest’oggi a Napoli, aveva 75 anni, ed era professore ordinario di Geologia all’università partenopea Federico II. Soltanto pochi mesi fa aveva affidato il proprio sfogo e la propria denuncia a Facebook, annunciando di essere appunto malato. Ortolani aveva scritto in un lungo post di avere due tumori, spiegando che si trattava, secondo lo stesso, di patologie oncologiche collegate all’ambiente circostante. «Il tumore non è sfortuna – scriveva Ortolani – ma dipende da fattori ambientali. Ma allora vuol dire che pago la mia militanza pluridecennale contro l’inquinamento in difesa della salute, dell’ambiente e delle risorse naturali?».</p>
      <h4>FRANCO ORTOLANI, MORTO SENATORE M5S: L’ADDIO DELLA COLLEGA MORONESE</h4>
      <p>Ortolani si era ammalato di un tumore alla prostata e di uno al rene destro: «Le devo eliminare entro settembre – scriveva, sottolineando il suo spirito battagliero – problemi che, per fortuna, non hanno ridotto la mia presenza sul territorio aggredito da criminali inquinatori». Numerosi i messaggi di solidarietà che erano piovuti nei suoi confronti, e lo stesso sta avvenendo in quest’ultima ora, dopo che si è diffusa la notizia della sua scomparsa prematura. “Purtroppo non abbiamo avuto neanche il tempo di un ultimo saluto – scrive sempre su Facebook, Vilma Moronese, senatrice del Movimento 5 Stelle – Franco mancherà a tutti anche per i modi garbati con cui si poneva agli altri. È un momento molto triste per tutti noi, abbiamo perso una grande persona, un cittadino esemplare, un guardiano dell’ambiente ed un validissimo servitore dello Stato”. Ortolani è stato il <b><a href="https://www.ilsussidiario.net/news/funerali-nadia-toffa-quando-e-dove-celebrera-padre-patriciello-ha-voluto-me/1915030/">protagonista di tante battagli ambientali</a></b> in tutela del territorio campano, ed era stato eletto nelle ultime elezioni al senato.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/maltempo-liguria-allerta-rossa-centro-e-ponente-previsioni-meteo-rischio-alluvioni/1952385/"/>
        <a href="https://www.ilsussidiario.net/news/lotto-estrazioni-di-oggi-superenalotto-e-10elotto-23-novembre-i-numeri-vincenti/1952254/"/>
        <a href="https://www.ilsussidiario.net/news/lady-golpe-riaprite-caso-o-mi-lascio-morire-donatella-di-rosa-malata-di-anoressia/1952049/"/>
        <a href="https://www.ilsussidiario.net/news/palermo-30enne-sgozzata-dallamante-era-incinta-dal-parrucchiere-dopo-lomicidio/1952662/"/>
        <a href="https://www.ilsussidiario.net/news/federica-de-luca-uccisa-col-figlio-dal-marito-suicida-i-genitorinon-paga-nessuno/1952651/"/>
        <a href="https://www.ilsussidiario.net/news/samira-el-attar-mamma-scomparsa-un-documento-alimenta-il-giallo-quarto-grado/1952638/"/>
      </related>
    </article>
  </body>
</html>