<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/pasaulis/kokie-orai-musu-laukia-paskutinemis-rudens-dienomis-1752103/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T10:17:00+00:00"/>
    <meta property="og:title" content="Kokie orai mūsų laukia paskutinėmis rudens dienomis?"/>
    <meta property="og:description" content="Reklama"/>
  </head>
  <body>
    <article>
      <h1>Kokie orai mūsų laukia paskutinėmis rudens dienomis?</h1>
      <address><time datetime="2019-11-23T10:17:00+00:00">23 Nov 2019, 10:17</time> by <a rel="author">Doc. Gintautas Stankūnavičius | Alfa.lt</a></address>
      <p>Reklama</p>
      <p>
        <b>Po ilgo šilto laikotarpio pasigirdo perspėjimų apie arktinio oro įsiveržimą. Iš tikrųjų yra ne visai taip. Anticiklonas, kurio vakarinėje periferijoje mes turime tokius žvarbius orus, atslinko iš Karos jūros, kuri dabar tik dalinai užšalusi.</b>
      </p>
      <p>Tačiau pati oro masė cirkuliuojanti šiame anticiklone formavosi virš Šiaurės Atlanto ir visai neatitinka arktinei oro masei būdingų savybių.</p>
      <p>Kadangi pradinis anticiklono judėjimo į pietus greitis buvo palyginti didelis, tai šalčio banga labai greitai „nusirito“ nuo šiaurinio Uralo iki pat Kaukazo priekalnių, Azovo jūros, Krymo pusiasalio, o Juodosios jūros pakrantėje, Novorosijske, sudarė palankias sąlygas borai (labai stiprus šaltas vėjas pučiantis nuo kalnų link šiltos jūros).</p>
      <p>Penktadienio rytą vidutinis vėjo greitis šio didelio uosto teritorijoje buvo 16 m/s, o gūsiuose iki 33 m/s. Tiesa, oro temperatūra dar pakenčiama – -2 °C – -3 °C, o po pietų atšilo iki +3 – +5 °C.</p>
      <p>Centrinėje anticiklono (kuris šiuo metu yra virš Vidurinės Volgos regiono) dalyje penktadienio rytą oro temperatūra buvo tikrai žiemiška – -12 °C – -19 °C, labai šalta buvo centrinėje Krymo – iki -5 °C ir rytinėje Ukrainos dalyje – -10 ° – -13 °C, Stavropolio krašte – iki -10 °C.</p>
      <p>Tačiau šiaurėje, Archangelsko srityje, Karelijos respublikoje ir Nencų autonominiame krašte, pasikeitus cirkuliacijai atšilo – ten foninė temperatūra kito nuo -1 °C iki +3 °C.</p>
      <p>Reklama</p>
      <p>Taigi, šis šaltas ir sausas kontinentinis poliarinis oras per artimiausias paras pasieks Karpatų kalnus vakaruose ir Mažosios Azijos pusiasalį pietuose, o kitos savaitės pradžioje palaipsniui bus „išstumtas“ į rytus.</p>
      <p>Galiausiai minėtas anticiklonas, savo savybėmis artimas Sibiro anticiklonui, įsilies į šio pastovaus anticiklono sistemą.</p>
      <p>Atsitraukus anticiklonui į Baltijos regioną plūstels šiltesnis jūrinės kilmės oras, o iš vakarų – pietvakarių judantys atmosferos frontai atneš kritulių, daugiausia lietaus. Deja, didžiausias kritulių kiekis, kaip ir šiuo metu, teks vakarinėms Alpėms, Ispanijos Galisijai ir šiaurinei Portugalijai, Graikijos kalnams ir Egėjo jūros pakrantėms, vakarinei Anglijai ir Bretanei (Prancūzija).</p>
      <p>Per kitą savaitę sniego nelaukiama nei Vidurio Europos šalyse, nei Baltijos regiono pietuose, todėl didelio streso nei kelių priežiūros tarnyboms, nei vairuotojams dar nebus.</p>
      <p>Nuo kitos savaitės antros pusės kita šalta aukštesnio slėgio sistema turėtų įsitvirtinti Šiaurės Europoje, tai vėl lemtų šaltesnius orus Skandinavijoje ir gausų sniegą Norvegijos kalnuose.</p>
      <p>Jeigu didesnėje Eurazijos dalyje slėgis aukštesnis už „normalų“, tai Šiaurės Amerikoje – žemesnis.</p>
      <p>Reklama</p>
      <p>Kaip tik ten žiemiški orai atsitraukė net iš Centrinės Kanados, o pietinėse JAV valstijose oro temperatūra dienos metu pakyla virš +20 °C ir +25 °C. Prognozuojama, kad kitos savaitės antroje pusėje atšals beveik visoje Kanadoje ir šiaurinėje JAV, o Meksikos įlankos regione bus dar šilčiau.</p>
      <p>Kitą savaitę taip pat Sibiro anticiklonas atsidurs įprastinėje savo padėtyje ir sustiprės. Tai sustiprins šalto oro „išnešimą“ per Ochotsko ir Japonų jūras į Ramųjį vandenyną ir šiaurės rytų musoninius vėjus Pietų Azijoje.</p>
      <p>Todėl tropinės liūtys laukiamos tik Tamil Nadu valstijoje (Indija), Šri lankoje ir Malaizijoje.</p>
      <p>Lietuvoje, numatoma, šaltukas laikysis bent iki antradienio. Tiesa, kaip ir penktadienį, vakarinėje Lietuvos dalyje šaltis bus bent laipsniu kitu silpnesnis lyginant su rytine dalimi (pajūryje oro temperatūra išliko teigiama). Ne visada absoliuti oro temperatūra susijusi su žmogaus pojūčiais. </p>
      <p>Šiomis dienomis, pučiant stipriam ir šaltam vėjui padidėja garavimas nuo kūno paviršiaus ir keli laipsniai šalčio atitinka nuo -5 °C iki -11 °C jutiminę temperatūrą. Silpstant anticikloninei cirkuliacijai per ateinančias kelias dienas kai kuriuose rajonuose gali silpnai pasnigti, bet sniego dangai susidaryti jo nepakaks. </p>
      <p>Šalčiausias šeštadienio rytas, rytiniuose rajonuose oro temperatūra gali nukristi iki -4 °C - -7 °C, vėliau šaltis silps ir galutinai pasitrauks iš Lietuvos tik trečiadienį. Per šį laikotarpį kai kur susidarys laikinas dirvos įšalas, kuris kitos savaitės antroje pusėje išnyks.</p>
      <p>Reklama</p>
      <p>Didžiausia kritulių (lietaus) tikimybė – sekantį ketvirtadienį ir penktadienį, o pajūryje – trečiadienį ir ketvirtadienį.</p>
      <p>Gruodžio mėnesio orų prognozės rodo stiprėsiant vakarinę pernašą virš Europos, kuri paprastai susijusi su aukštesne už normą oro temperatūra didesnėje Europos dalyje (ir Lietuvoje) ir artimu normai kritulių kiekiu.</p>
      <p>Tiesa, prognozuojamas vidutinis mėnesio vėjo greitis mažai siejasi su pavienių stiprių audrų (pavyzdžiui, pajūryje) pasikartojimu ir tiksliomis jų susidarymo datomis, todėl oficialiose prognozėse yra rečiau naudojamas.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/lietuva/lietuva/vesesni-orai---nuo-ketvirtadienio-1750735/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/pasaulis/europoje-vienus-kepina-karstis-kitur-sniegas-saltis-ir-audros-1749679/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/kokie-orai-musu-laukia-artimiausiu-metu-1748306/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/savaitgali-nepalikime-namie-skeciu-jie-labai-pravers-1747968/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/ne-uz-kalnu-ir-ziema-kokiu-oru-siais-metais-tiketis-europai-1744514/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/orai-auksinis-ruduo-baigiasi---atkeliaus-nemalonumai-1744354/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/orai-bobu-vasaros-siluma-bus-vis-trapesne---megaukites-kol-galite-1743365/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/issami-oru-prognoze-kiek-dar-ilgai-dziugins-auksinis-ruduo-1742770/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>