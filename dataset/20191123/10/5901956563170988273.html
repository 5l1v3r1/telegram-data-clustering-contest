<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/to-morate-poskusiti-piscancji-file-z-jabolki-244218"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T10:38:00+00:00"/>
    <meta property="og:title" content="To morate poskusiti: piščančji file z jabolki"/>
    <meta property="og:description" content="Piščančji fileji so okusno meso, ki pa ga je treba dobro pripraviti, saj sicer hitro postane suho, trdo in neokusno. Če fileje pečemo na žaru ali v ponvi, bodo hitro nared, če jih pečemo predo..."/>
  </head>
  <body>
    <article>
      <h1>To morate poskusiti: piščančji file z jabolki</h1>
      <h2>Piščanec je okusen, a če zrezke pečemo predolgo, jih lahko izsušimo.</h2>
      <address><time datetime="2019-11-23T10:38:00+00:00">23 Nov 2019, 10:38</time> by <a rel="author">A. K.</a></address>
      <p>Piščančji fileji so okusno meso, ki pa ga je treba dobro pripraviti, saj sicer hitro postane suho, trdo in neokusno. Če fileje pečemo na žaru ali v ponvi, bodo hitro nared, če jih pečemo predolgo, jih presušimo. Pomembno je, da jih postrežemo takoj in jih ne pogrevamo, saj jih bomo v tem primeru izsušili.<br/>Za 4 osebe:<br/>800 g piščančjega fileja, 4 jabolka, 3–4 rezine ananasa iz konzerve, sol, poper, timijan, olje, ​karijeva pasta, 2 žlici kisle smetane, 2 žlici jogurta, pest rukole<br/>Fileje solimo in popramo ter potresemo s timijanom. Jabolka po potrebi olupimo, odstranimo pečke in narežemo na slab centimeter debele kolobarje. Meso pečemo v ponvi na malo olja, na vsaki strani nekaj minut, da dobi zlato barvo. Pečene odložimo na toplo in v isti ponvi spečemo jabolka, prav tako nekaj minut. Medtem na drobno nasekljamo ananas in ga stresemo v skodelico. Dodamo smetano in jogurt, karijevo pasto po okusu in dobro premešamo. Meso in jabolka naložimo na krožnik, prelijemo s sokom, ki je nastal pri peki, dodamo rukolo in zraven postrežemo omako.<br/><br/><br/>Da bo okus jedi malce poseben, filejem dodamo popečena jabolka, obrok pa bo popoln, če zraven ponudimo še pikantno omako iz ananasa in karija. Če imamo več časa za pripravo kosila, lahko meso in jabolka spečemo skupaj v pečici. Pri tem pazimo, da bo meso ostalo sočno. Lahko pa fileje zamenjamo z bedri. </p>
    </article>
  </body>
</html>