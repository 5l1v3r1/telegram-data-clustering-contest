<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426360/gia-laikismo-egkalei-ton-dhmarxo-ths-leroy-o-perifereiarxhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T10:45:01+00:00"/>
    <meta property="og:title" content="Για λαϊκισμό εγκαλεί τον δήμαρχο της Λέρου ο περιφερειάρχης"/>
    <meta property="og:description" content="Επίθεση εναντίον του δημάρχου της Λέρου Μιχάλη Κόλια με αφορμή τις θέσεις του για το προσφυγικό, εξαπέλυσε ο περιφερειάρχης Γιώργος Χατζημάρκος, κατηγορώντας τον για λαϊκισμό."/>
  </head>
  <body>
    <article>
      <h1>Για λαϊκισμό εγκαλεί τον δήμαρχο της Λέρου ο περιφερειάρχης</h1>
      <h2>Επιστολή διαμαρτυρίας στον πρωθυπουργό απέστειλε ο δήμαρχος</h2>
      <address>
        <time datetime="2019-11-23T10:45:01+00:00">23 Nov 2019, 10:45</time>
      </address>
      <p>
        <b>Επίθεση εναντίον του δημάρχου της Λέρου Μιχάλη Κόλια με αφορμή τις θέσεις του για το προσφυγικό, εξαπέλυσε ο περιφερειάρχης Γιώργος Χατζημάρκος, κατηγορώντας τον για λαϊκισμό.</b>
      </p>
      <p>Ο περιφερειάρχης σε συνέντευξη Τύπου χτες χρησιμοποίησε σκληρή γλώσσα εναντίον του δημάρχου Λέρου ο οποίος σε ανακοίνωσή του είχε επισημάνει ότι μόνο η Λέρος και η Κως σηκώνουν το βάρος του προσφυγικού στην περιοχή μας, την ίδια στιγμή που το μεγαλύτερο σε έκταση και πληθυσμό νησί της Δωδεκανήσου, η Ρόδος, δεν διαθέτει καμία αντίστοιχη δομή φιλοξενίας.</p>
      <p>Η επισήμανση αυτή προκάλεσε την οργή του κ. Χατζημάρκου ο οποίος μίλησε για πολιτική χυδαιότητα, στηρίζοντας τα μέτρα που ανακοίνωσε η κυβέρνηση. Ειδικότερα, ο περιφερειάρχης δήλωσε τα εξής: «Καταλαβαίνω την πίεση που δέχονται από ένα κομμάτι της κοινωνίας και το κατανοώ. Δύο από τα νησιά που έχουν σηκώσει βάρος είναι η Κως και η Λέρος, που έχουν δομές υπερφορτωμένες, και τις απέκτησαν σε προγενέστερο χρόνο όχι με απόφαση της περιφέρειας Νοτίου Αιγαίου.</p>
      <p>Δε θα πάψει να με εντυπωσιάζει πως η κενότητα ανθρώπων που είναι σε δημόσια αξιώματα τους οδηγεί να φέρονται με έναν άκρατο λαϊκισμό και αναφέρομαι στην περίπτωση του δημάρχου της Λέρου του Μιχάλη Κόλια ο οποίος με στοχοποιεί τις τελευταίες 48 ώρες με δηλώσεις του. Δε θέλω να υιοθετήσω την άποψη αυτών που μου λένε ότι ήξερε το σχέδιο και τώρα κάνει τον ανήξερο. Υπάρχουν αυτοί που λένε ότι το κλειστό κέντρο χαλάει τις μπίζνες είναι μικρότερος ο τζίρος που γίνεται και κάποιοι χάνουν χρήμα…</p>
      <p>Θα σας πω το απολύτως ντροπιαστικά και πολιτικά χυδαίο του συλλογισμού που αναπτύχθηκε τις τελευταίες ώρες: γιατί στη Λέρο το κλειστό και όχι και στα άλλα νησιά που έχουν αφίξεις; Αυτό ελέγχθη από το δήμαρχο της Λέρου και τι πρότεινε στη σύσκεψη που ο πρωθυπουργός λέει στους άλλους περιφερειάρχες ότι δύο περιοχές δεν μπορούν να σηκώσουν άλλο βάρος και θα βάλετε πλάτη; Εγω να πάω και να ακυρώσω αυτό το μήνυμα και να πω δε χρειάζεται, εμείς έχουμε τη λύση, για να μην πιεστούν οι άλλες περιοχές γιατί έχουμε και άλλα νησιά για να κάνουμε κέντρα.<br/>Αυτό το λένε δημόσια και δεν ντρέπεται κανείς. Ζούμε μία εποχή πολύ παρακμιακή… Δε ξέρω με τι μουτρα βγαίνει κάποιος και το λέει αυτό… Κάποιοι λένε δημόσια και ξετσίπωτα: να μας πεις γιατί προστάτεψες τη Ρόδο. <b>Δηλαδή κάποιοι λένε ότι έπρεπε μέσα στο Mέγαρο Μαξίμου να πω: «κύριοι, μη ζορίζεστε έχουμε τη Ρόδο που είναι μεγάλο νησί και πρέπει να κάνουμε και εκεί δομές» είναι ντροπή αυτό το πράγμα. Δηλαδή να προσφέρω τη Ρόδο ως αντάλλαγμα για την ανακούφιση της Λέρου, όταν ο πρωθυπουργός προτείνει για την ανακούφιση της δεκάδες άλλα μέρη της Ελλάδας.</b></p>
      <p><b>Ναι, προστάτεψα τη Ρόδο και είπα δεν θα το επιτρέψω ποτέ όπως και σε κανένα άλλο νησί. </b>Ο δήμαρχος της Λέρου να κοιτάξει τον καθρέφτη του και να δει τι έκανε τα προηγούμενα χρόνια ποιους ευχαριστούσε και σε ποιους έδινε συγχαρητήρια. Αυτού του τύπου ο λαϊκισμός εμένα δε με λυγίζει. Εγώ θα συνεχίζω να κάνω τη δουλειά μου με υπευθυνότητα και σοβαρότητα. Αυτό το σχέδιο της κυβέρνησης είναι κατά τη γνώμη μου ένα καλό σχέδιο αλλά και αυτό θα κριθεί στην πράξη.</p>
      <p>Λυπάμαι γιατί η πολιτική μας ζωή σύρεται στο βούρκο των προσωπικών αδιεξόδων που έχουν διάφοροι ολίγιστοι κατ’ εμέ όπως ο δήμαρχος της Λέρου, μπροστά σε στιγμές ευθύνης φαίνεται και η ικανότητα του καθενός να σηκώσει το βάρος της ευθύνης που του αναλογεί» κατέληξε ο περιφερειάρχης και πρόσθεσε ότι θα στηρίξει το σχέδιο που ανακοίνωσε η κυβέρνηση.</p>
      <p><b>Η επιστολή του Μ. Κόλια</b><br/>Ο δήμαρχος της Λέρου Μιχάλης Κόλιας εξέφρασε την έντονη αντίδρασή του στα μέτρα της κυβέρνησης και μάλιστα με επιστολή που έστειλε στον πρωθυπουργό ζητά τη δίκαιη κατανομή των βαρών σε όλα τα νησιά τονίζοντας ότι δεν μπορεί να γίνει αποδεκτή η παράλληλη λειτουργία περισσοτέρων της μιας δομής σε ένα τόσο μικρό νησί όπως η Λέρος και δεν μπορεί να γίνει αποδεκτή η λειτουργία μίας <b>φυλακής</b>. Αναλυτικά η επιστολή του κ. Κόλλια στον πρωθυπουργό έχει ως εξής: «Αξιότιμε κ. Πρωθυπουργέ, Είναι η πρώτη φορά από την ανάληψη των καθηκόντων σας που επιδιώκω μία επικοινωνία μαζί σας για το θέμα του προσφυγικού, καθώς ανέμενα και εγώ όπως και οι ομόλογοί μου των λοιπών νησιών που επηρεάζονται, την εξαγγελία των πρωτοβουλιών της νέας κυβέρνησης.</p>
      <p>Ανέμενα όπως ήταν φυσικό να κατατεθεί μία δέσμη μέτρων ανακούφισης των νησιών και μία συνολική αλλαγή στρατηγικής της κυβέρνησης, που θα αποβλέπει στη <b>δίκαιη</b> κατανομή των βαρών τόσο εντός της Ελλάδος, όσο και μεταξύ των νησιών. Κυρίως όμως ανέμενα να προηγηθεί ένας έντιμος διάλογος με τις τοπικές κοινωνίες, ώστε να μην αιφνιδιάζονται οι τελευταίες και να μην βρίσκονται αντιμέτωπες με προειλημμένες αποφάσεις. Αντ’ αυτού ενημερώθηκα προ ολίγων ημερών και από δημοσιεύματα την πρόθεση της κυβέρνησης να εγκαταστήσει νέες, «κλειστού τύπου» δομές, στα νησιά που μέχρι σήμερα φιλοξενούν Κέντρα Υποδοχής και Ταυτοποίησης, μεταξύ αυτών και στη Λέρο. Πρόκειται για χειρισμό που βρίσκει το Δήμο Λέρου αντίθετο, τόσο επί της διαδικασίας που έχει τηρηθεί μέχρι στιγμής (χωρίς να έχει προηγηθεί δηλαδή συγκεκριμένη, ολοκληρωμένη πρόταση προς δημόσια διαβούλευση), όσο και επί της ουσίας, τουλάχιστον στο βαθμό που μπορούμε να αξιολογήσουμε μία πρόταση που είναι ελλιπής και «θολή» ως προς τα βασικά της χαρακτηριστικά.</p>
      <p>Σε ό,τι αφορά στο διαδικαστικό σκέλος, οφείλω να διαμαρτυρηθώ διότι η κοινοποίηση των προθέσεών σας έγινε καταρχήν στους επικεφαλής της δευτεροβάθμιας αυτοδιοίκησης και όχι κατευθείαν στις τοπικές κοινωνίες, οι οποίες υφίστανται τα επίχειρα της προσφυγικής κρίσης και οι οποίες εκπροσωπούνται θεσμικός μόνο από τους κατά τόπους Δήμους. Είναι αυτονόητο ότι ο Δήμος Λέρου δεν έχει εκχωρήσει το δικαίωμα διαπραγμάτευσης με την ελληνική κυβέρνηση στον Περιφερειάρχη Νοτίου Αιγαίου, γι’ αυτό και δεν υιοθετούμε καμία από τις δεσμεύσεις που ο ίδιος ενδεχομένως έχει αναλάβει απέναντί σας.</p>
      <p>Ο Δήμος Λέρου αναμένει το ταχύτερο δυνατόν μια σειρά από διευκρινίσεις επί των εξής θεμάτων: εάν πρόκειται στο νησί μας να λειτουργούν παράλληλα τόσο το Κέντρο Υποδοχής και Ταυτοποίησης, όσο και η «κλειστού τύπου», νέα δομή,<br/>ποια θα είναι η δυναμικότητα εκάστης δομής και ποια θα είναι τα εχέγγυα προκειμένου να μην γίνονται υπερβάσεις στον αριθμό των ανθρώπων που θα στεγάζονται σε αυτές,</p>
      <p>ποια θα είναι η τοπική αρμοδιότητα των δομών αυτών</p>
      <p>πού ακριβώς πρόκειται να εγκατασταθεί η κάθε δομή και</p>
      <p>εάν έχει ληφθεί μέριμνα προκειμένου να μην παρακωλύεται η λειτουργία της ψυχιατρικής κλινικής και των αντίστοιχων δομών του Κ.Θ. – Κ.Υ. Λέρου</p>
      <p>Σε κάθε περίπτωση, δράττομαι της ευκαιρίας να σας υποβάλω σε αδρές γραμμές τις θέσεις της τοπικής κοινωνίας, έτσι όπως αυτές έχουν διαμορφωθεί διαχρονικώς μετά από αλλεπάλληλες αποφάσεις του Δημοτικού μας Συμβουλίου και οι οποίες έχουν σε γενικές γραμμές ως εξής:<br/>θα πρέπει να τηρηθεί η αρχή της δίκαιης κατανομής των βαρών και η αρχή της αλληλεγγύης τόσο εντός της ελληνικής επικράτειας, όσο και μεταξύ των νησιών. <b>Είναι απαράδεκτο και προκλητικό συνάμα, από ολόκληρο το νότιο Αιγαίο να σηκώνουν το βάρος δύο νησιά, η Λέρος και η Κως, την ίδια στιγμή που το μεγαλύτερο σε έκταση και πληθυσμό νησί της Δωδεκανήσου, η Ρόδος, δεν διαθέτει καμία αντίστοιχη δομή φιλοξενίας</b>. Το ίδιο ισχύει και για όλα τα υπόλοιπα νησιά στο μέτρο και στο βαθμό που αναλογεί στο καθένα.</p>
      <p>Όπως εσείς αξιώνετε στις συνόδους κορυφής της Ε.Ε. την ευρωπαϊκή αλληλεγγύη για το ίδιο ζήτημα, ώστε να μεν επωμίζονται το πρόβλημα 2-3 χώρες «πρώτης γραμμής», έτσι και εμείς αξιώνουμε την αλληλεγγύη εντός των συνόρων της χώρας μας, ώστε να μην επωμίζονται το πρόβλημα 5 νησιά πρώτης γραμμής αντί να προσανατολιζόμαστε σε φαραωνικών διαστάσεων καταυλισμούς με απάνθρωπες συνθήκες σε δύο μόνο νησιά, θα έπρεπε να μεριμνήσουμε ώστε να υπάρχουν σε όλα ανεξαιρέτως τα κατοικημένα νησιά μικρές, ανθρώπινες δομές, με γνώμονα την έκταση και τον πληθυσμό εκάστου. Με τον τρόπο αυτό θα υπάρχει διάχυση των μεταναστευτικών ροών σε περισσότερους προσωρινούς τόπους φιλοξενίας και θα επικρατούν αν μη τι άλλο ανθρώπινες και αξιοπρεπείς συνθήκες διαβίωσης για αυτούς τους ανθρώπους, χωρίς «γκέτο» και κοινωνικές εντάσεις δεν μπορεί να γίνει αποδεκτή η παράλληλη λειτουργία περισσοτέρων της μιας δομής σε ένα τόσο μικρό νησί όπως η Λέρος δεν μπορεί να γίνει αποδεκτή η λειτουργία μίας <b>φυλακής</b> σε ένα νησί 8.000 κατοίκων όπως η Λέρος, αφού – ας μην αυταπατώμεθα – η «κλειστού τύπου» δομή στην πραγματικότητα δεν είναι τίποτε άλλο από ένας ευφημισμός για μία φυλακή.</p>
      <p>Η πρώτη και τελευταία φορά που είχαμε στο νησί μας ανθρώπους υπό καθεστώς στέρησης ελευθερίας ήταν κατά την περίοδο της δικτατορίας, με τους πολιτικούς κρατούμενους, και δεν επιθυμούμε να έχουμε ποτέ ξανά κάτι αντίστοιχο. Οφείλουμε να λάβουμε επιτέλους υπ’ όψιν τον σοβαρό κίνδυνο που εγκυμονεί η γειτνίαση των ψυχιατρικών δομών, με αυτές του Κ.Υ.Τ. Επιστήμονες και νοσηλευτικό προσωπικό εδώ και χρόνια έχουν επισημάνει τα προβλήματα και τις καταστροφικές συνέπειες από τη συνύπαρξη δύο ευπαθών ομάδων (ψυχασθενών και προσφύγων) στον ίδιο χώρο τέλος, οφείλουμε να λάβουμε υπ’ όψιν τη γεωγραφική, πληθυσμιακή και ιστορική ιδιαιτερότητα του νησιού: είμαστε ένα πολύ μικρό νησί σε έκταση και πληθυσμό σε σχέση με τα άλλα τέσσερα που «φιλοξενούν» hotspot, δηλ. τη Λέσβο, τη Χίο, τη Σάμο και την Κω.<br/>Επίσης είμαστε ένα νησί που φέρει ένα πολύ μεγάλο στίγμα ως τόπος εξορίας των πολιτικών κρατουμένων και παλαιών κακών πρακτικών στη νοσηλεία ψυχικώς πασχόντων. Δυστυχώς ήταν το ελληνικό κράτος που μας επέλεξε – άγνωστο με ποια κριτήρια – να ανταποκριθούμε στο ρόλο και του τόπου προσωρινής φιλοξενίας κατατρεγμένων ανθρώπων. Είναι προφανές ότι αυτό το καινούριο βάρος δεν μπορούμε να το σηκώσουμε και δεν θα ανεχθούμε να ολοκληρωθεί η ιδρυματοποίηση της τοπικής μας κοινωνίας μέσω της επέκτασης παλαιών δομών ή/και της ίδρυσης νέων, ανοικτών ή μη.</p>
      <p>Κύριε πρωθυπουργέ, Από την πρώτη στιγμή που ανέκυψε προ τετραετίας το προσφυγικό πρόβλημα, όλη η κοινωνία του μικρού νησιού της Λέρου έσπευσε να στηρίξει την εθνική προσπάθεια, την ίδια ώρα που άλλα μέρη της Ελλάδας επωφελούνταν σε τουριστικό και αναπτυξιακό επίπεδο. Ήρθε πιστεύουμε η ώρα να γίνουν επιτέλους πράξη οι εξαγγελίες για <b>δικαιοσύνη</b> και <b>αλληλεγγύη</b> στην αντιμετώπιση αυτού του εθνικού προβλήματος. Σε κάθε περίπτωση δηλώνουμε ότι είμαστε έτοιμοι να προχωρήσουμε σε έναν γόνιμο και παραγωγικό διάλογο για το θέμα, χωρίς μεσάζοντες και με ειλικρίνεια προθέσεων.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/426328/m-kolias-den-exoyme-ekxwrhsei-ston-perifereiarxh-to-dikaiwma-diapragmateyshs-me-thn-kybernhsh"/>
        <a href="https://www.rodiaki.gr/article/426247/antidraseis-apo-kw-kai-lero-gia-ta-kleista-kentra"/>
        <a href="https://www.rodiaki.gr/article/426175/oxi-apo-ton-dhmo-leroy-gia-to-kleisto-kentro"/>
        <a href="https://www.rodiaki.gr/article/425273/sokaristiko-noymero-1-965-metanastes-kai-prosfyges-se-kw-kai-lero-ton-oktwbrio"/>
      </related>
    </article>
  </body>
</html>