<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcpress.rs/rusija-zabranjuje-prodaju-uredaja-bez-ruskog-softvera/"/>
    <meta property="og:site_name" content="PC Press"/>
    <meta property="article:published_time" content="2019-11-23T10:49:07+00:00"/>
    <meta property="og:title" content="Rusija zabranjuje prodaju uređaja bez ruskog softvera"/>
    <meta property="og:description" content="Ranije tokom ovog meseca, Rusija je ozvaničila zakon koji im omogućava da cenzurišu Internet. U petak je prošao novi zakon koji će u Rusiji zabranjivati prodaju telefona, računara i pametnih televi…"/>
  </head>
  <body>
    <article>
      <h1>Rusija zabranjuje prodaju uređaja bez ruskog softvera</h1>
      <address><time datetime="2019-11-23T10:49:07+00:00">23 Nov 2019, 10:49</time> by <a rel="author" href="https://pcpress.rs/author/bbubanja/" target="_blank">Branislav Bubanja</a></address>
      <p>Ranije tokom ovog meseca, Rusija je ozvaničila zakon koji im omogućava da cenzurišu Internet. U petak je prošao novi <b>zakon koji će u Rusiji zabranjivati prodaju telefona, računara i pametnih televizora koji nemaju preinstaliran ruski softver</b>. Ovi uređaji će moći da se prodaju sa svojim uobičajenim softverom, ali će morati da ponude i ruske alternative. Ovo je prilično kontraverzna odluka, jer mnogi uređaji koji su danas u ponudi nemaju mogućnost za tako nešto, <b>što će verovatno značiti da će mnoge internacionalne kompanije jednostavno odustati od ruskog tržišta.</b></p>
      <figure>
        <img src="https://i0.wp.com/pcpress.rs/wp-content/uploads/2019/11/russian-software.jpg"/>
      </figure>
      <p><b>Ideja koja stoji iza ovog zakona je da se korisnicima omogući izbor</b>, rekao je jedan od inicijatora zakona, Oleg Nikolajev. „<i>Kada kupujemo kompleksne elektronske uređaje oni imaju preinstalirane individualne aplikacije, uglavnom zapadnog porekla</i>“ naveo je on. „<i>Korisnici bi prirodno pomislili da ne postoje domaće alternative za to. Zato, ako im ponudimo i alternativu sa ruskim aplikacijama, oni će imati pravo na izbor</i>“.</p>
      <p>Koliko je ovo neizvodljivo govori i činjenica da <b>mnoge kompanije uopšte ne dozvoljavaju da se na njihovim uređajima postave aplikacije nekih drugih autora</b>. Na primer, <b>Apple bi tako nešto smatrao ekvivalentom jailbreak-ovanju</b>. Uostalom, to je i potpuno nepraktično, jer <b>otvara gomilu mogućnosti za bezbednosne propuste</b>, pa se očekuje da većina kompanija neće tolerisati takve rizike.</p>
      <related>
        <a href="https://pcpress.rs/racunari-i-klima-energetska-efikasnost-danasnjih-uredaja/"/>
      </related>
      <p>Pristalica zakona, ruski političar Alekdandar Jušćenko, rekao je da se ovim aktom vodi briga i o starijim ljudima. „<i>Naravno, ljudi mogu na svoje telefone da instaliraju koji god žele softver, ali stariji korisnici često imaju problema sa aplikacijama koje nisu prilagođene njima i da oni zaslužuju da im se pomogne i olakša upotreba tih uređaja</i>“. S druge strane, <b>Human Rights Watch nazvao je ovo lošim i opasnim presedanom</b> i, nakon prihvatanja cenzure Interneta, još jedan korak ka stvaranju države koja želi da nadzire svoje građane.</p>
      <p>Izvor: <a href="https://pcpress.rs/PCout/?url=https://www.engadget.com/2019/11/22/russia-bans-smartphone-sales-without-russian-apps/">Engadget</a></p>
      <p>Tagovi: <a href="https://pcpress.rs/tag/pametni-televizori/">pametni televizori</a>, <a href="https://pcpress.rs/tag/racunari/">Računari</a>, <a href="https://pcpress.rs/tag/ruski-softver/">ruski softver</a>, <a href="https://pcpress.rs/tag/telefoni/">telefoni</a>, <a href="https://pcpress.rs/tag/zakon/">zakon</a></p>
      <related>
        <h4>
          <i>Možda će vas zanimati:</i>
        </h4>
        <a href="https://pcpress.rs/ruski-poslanici-podrzali-kontroverzni-zakon-o-stvaranju-suverenog-interneta/"/>
        <a href="https://pcpress.rs/putin-potpisao-zakon-rusija-pravi-svoj-internet/"/>
        <a href="https://pcpress.rs/rusija-zabranjuje-smartfone-vojnicima/"/>
      </related>
    </article>
  </body>
</html>