<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/ota/dimoi/chios-omofoni-apofasi-dimotikoy-symvoylioy-kata-tis-neas-domis-prosfygon/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-23T10:33:53+00:00"/>
    <meta property="og:title" content="Χίος: Ομόφωνη απόφαση δημοτικού συμβουλίου κατά της νέας δομής προσφύγων"/>
    <meta property="og:description" content="Στην αρχική του θέση για μία μόνο δομή 500 ατόμων και μόνο για καταγραφή και ταυτοποίηση, επέμεινε το Δημοτικό Συμβούλιο Χίου μετά από μία 4ωρη"/>
  </head>
  <body>
    <article>
      <h1>Χίος: Ομόφωνη απόφαση δημοτικού συμβουλίου κατά της νέας δομής προσφύγων</h1>
      <address><time datetime="2019-11-23T10:33:53+00:00">23 Nov 2019, 10:33</time> by <a rel="author">stergios</a></address>
      <p>Στην <a href="https://www.aftodioikisi.gr/ota/dimoi/dimarchos-chioy-den-syzitame-tipota-pera-apo-mia-nea-domi-500-atomon/">αρχική του θέση για μία μόνο δομή 500 ατόμων και μόνο για καταγραφή και ταυτοποίηση</a>, επέμεινε το Δημοτικό Συμβούλιο Χίου μετά από μία 4ωρη συνεδρίαση. Στις 23:10 το βράδυ το Δημοτικό Συμβούλιο αποφάσισε ομόφωνα να διαφωνήσει με την κατασκευή της νέας υπερδομής που εξήγγειλε η κυβέρνηση.</p>
      <p>Το Δημοτικό Συμβούλιο Χίου από την αρχή έδειξε τις προθέσεις του, με επικεφαλής παρατάξεων και άλλους δημοτικούς συμβούλους να διατρανώνουν την αντίθεσή τους στη δημιουργία της δομής.</p>
      <p>Στην εισήγησή του ο Νότης Μηταράκης χαρακτήρισε τη νέα δομή ως ισχυρό όπλο αποτροπής νέων αφίξεων, προβάλλοντας ως επιχείρημα τόσο το άμεσο κλείσιμο της ΒΙ.ΑΛ. μέχρι το καλοκαίρι του 2020, όσο και την αβάσιμη άποψη ότι στον χώρο της νέας δομής θα δημιουργηθούν οι νέες Δικαστικές Φυλακές του νησιού, αποφεύγοντας όμως να πει πότε θα γίνει αυτό.</p>
      <p>Παράλληλα έδωσε ιδιαίτερη βάση στο κριτήριο της εντοπιότητας, λέγοντας ότι για τις θέσεις που θα προκηρυχθούν θα προτιμηθούν κάτοικοι του Πιτυούς.</p>
      <p>Για επιλογή απόγνωσης που στερείται κάθε λογικού επιχειρήματος έκανε λόγο βουλευτής Χίου του ΣΥΡΙΖΑ Ανδρέας Μιχαηλίδης, επισημαίνοντας ότι η θεωρία κλεισίματος της ΒΙ.ΑΛ. θα φανεί σύντομα ότι είναι κενή περιεχομένου με μοναδικό στόχο την εξαπάτηση των κατοίκων του Χαλκειούς.</p>
      <p>Ο ίδιος ανέφερε ότι οι σημερινές πολιτικές της κυβέρνησης είναι απόρροια των επιλογών της Ν.Δ. τα προηγούμενα χρόνια που χάιδευε αυτιά για πολιτικά συμφέροντα, αποφεύγοντας να δει την πραγματικότητα γύρω από το μεταναστευτικό.</p>
      <p>Από την πλευρά του ο Ειδικός Γραμματέας Πρώτης Υποδοχής Μάνος Λογοθέτης που συνόδευσε τον Νότη Μηταράκη, αναγκάστηκε να παραδεχτεί ότι η κράτηση αιτούντων ασύλου, απαγορεύεται για πάνω από 25 ημέρες και αυτό με ειδική αιτιολόγηση, αποκαθηλώνοντας την θεωρία των κλειστών κέντρων με την έννοια της απαγόρευσης εξόδου από τα Κ.Υ.Τ..</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/ergasiaka-ypallilwn-ota/oaed-neo-koinofeles-programma-pote-xekinoyn-oi-aitiseis-gia-35-000-theseis-eidikotites-amp-dikaiologitika/"/>
        <a href="https://www.aftodioikisi.gr/ipourgeia/opeka-epidoma-paidioy-pote-tha-fanoyn-stis-trapezes-ta-chrimata/"/>
        <a href="https://www.aftodioikisi.gr/ipourgeia/apokalyptiria-kai-anakoinoseis-gia-to-koinoniko-merisma/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/proslipseis/proslipseis-anoichtes-550-theseis-se-ota-prokiryxeis/"/>
        <a href="https://www.aftodioikisi.gr/oikonomia/koinoniko-merisma-petsas-tha-dothei-stoys-pio-eyalotoys/"/>
        <a href="https://www.aftodioikisi.gr/dimosio/kinitikotita-ti-synepagetai-i-metakinisi-se-asfalistiko-syntaxiodotiko-prosopiki-diafora-fek/"/>
      </related>
    </article>
  </body>
</html>