<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837387-fedorov-rozpoviv-koli-prezentuyut-dodatok-derzhava-v-smartfoni"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T10:45:00+00:00"/>
    <meta property="og:title" content="Федоров розповів, коли презентують додаток &quot;Держава в смартфоні&quot;"/>
    <meta property="og:description" content="КИЇВ. 23 листопада. УНН. Міністерство цифрової трансформації презентує додаток &quot;Дія&quot;, - у народі &quot;Держава у смартфоні&quot; - у грудні. Про це …"/>
  </head>
  <body>
    <article>
      <h1>Федоров розповів, коли презентують додаток "Держава в смартфоні"</h1>
      <address><time datetime="2019-11-23T10:45:00+00:00">23 Nov 2019, 10:45</time> by <a rel="author">Дар'я Панченко</a></address>
      <p><b>КИЇВ. 23 листопада. УНН.</b> Міністерство цифрової трансформації презентує додаток "Дія", - у народі "Держава у смартфоні" - у грудні. Про це віце-прем'єр-міністр - міністр цифрової трансформації Михайло Федоров розповів в оприлюдненому сьогодні інтерв’ю <a href="http://www.radiosvoboda.org/">Радіо Свобода</a>, передає <b>УНН</b>.</p>
      <p>"Зовсім скоро, вже у грудні місяці, у листопаді ми вже закінчуємо розробку, ми презентуємо мобільний додаток, який і буде називатися "Дія". У народі – "Держава в смартфоні". І першими проектами, які будуть вже в смартфоні - це водійські права, технічний паспорт на авто, і в наступному релізі вже будуть електронні студентські, електронні посвідчення пенсіонера", - розповів Федоров.</p>
      <p>Також він додав, що після цього почнеться ера трансформації електронних послуг в смартфон: почнуть з електронної прописки, щоб можна було змінити місце реєстрації. Також через смартфон можна буде отримати пенсію.</p>
      <p>Федоров зазначив, що для нього "Держава у смартфоні" - це коли велика кількість людей мають смартфони, ноутбуки, доступ до Інтернету. Вони вміють користуватись гаджетами, і не помічають державу, яка перетворюється у простий сервіс.</p>
      <p>Нагадаємо, Міністерство цифрової трансформації одночасно працює над запуском <a href="https://www.unn.com.ua/uk/news/1835486-fedorov-ministerstvo-pratsyuye-nad-zapuskom-90-proektiv-u-sferi-didzhitalizatsiyi">90 проектів у сфері діджиталізації</a>, значна частина з яких стосується земельної реформи.</p>
    </article>
  </body>
</html>