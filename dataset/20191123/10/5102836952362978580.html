<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/23/ny-smuglermetode-bruk-folgebat-nesten-helt-til-italias-fastland/"/>
    <meta property="og:site_name" content="Document"/>
    <meta property="article:published_time" content="2019-11-23T10:09:06+00:00"/>
    <meta property="og:title" content="Ny smuglermetode: Bruk følgebåt nesten helt til Italias fastland"/>
    <meta property="og:description" content="Forsøkene på å bekjempe menneskesmuglingen til Europa, som skjer langs mange forskjellige ruter, stanser ikke trafikken, men får likevel bransjen til å fornye sine metoder."/>
  </head>
  <body>
    <article>
      <h1>Ny smuglermetode: Bruk følgebåt nesten helt til Italias fastland</h1>
      <address><time datetime="2019-11-23T10:09:06+00:00">23 Nov 2019, 10:09</time> by <a rel="author">Christian Skaug</a></address>
      <figure>
        <img src="https://www.document.no/wp-content/uploads/2019/11/floelxprqeq.jpg"/>
        <figcaption>
          <i>Havnen i Santa Maria di Leuca. Foto: Markus Lange / imageBROKER / REX / Scanpix.</i>
        </figcaption>
      </figure>
      <p>Forsøkene på å bekjempe menneskesmuglingen til Europa, som skjer langs mange forskjellige ruter, stanser ikke trafikken, men får likevel bransjen til å fornye sine metoder.</p>
      <p>Metoden med følgebåter som overlater mindre båter til seg selv i nærheten av Lampedusa, har vært kjent en tid. Men nå ser det ut til at også det italienske fastlandet er gjenstand for denne fremgangsmåten. Det er jo tross alt mye bedre for kunder som kan betale, hvis de kan unngå ukomfortabel ventetid på den lille italienske øya. Fra fastlandet vil man også mye raskere kunne smugles videre.</p>
      <p><a href="https://www.lagazzettadelmezzogiorno.it/news/lecce/1188989/migranti-in-40-abbandonati-su-un-gommone-a-largo-di-leuca-soccorsi.html">La Gazzetta del Mezzogiorno</a> skriver at en gummibåt med 44 migranter ombord – 27 menn, 6 kvinner og 11 mindreårige – fredag ble oppdaget av italienske maritime myndigheter utenfor kysten ved Santa Maria di Leuca, som befinner seg helt nederst på spissen av den italienske støvelens hæl.</p>
      <p>Migrantene, som tilhørte fem familier av kurdisk-irakisk, kurdisk-iransk, tyrkisk og usbekisk nasjonalitet, ble brakt til land i Leuca, hvor de ble tatt hånd om av grensepoliti og Lecce Røde Kors.</p>
      <p>Sistnevnte organisasjon har offentliggjort bilder av situasjonen på <a href="https://www.facebook.com/cri.le/posts/2684962374894407">Facebook</a>, blant annet av gummibåten migrantene satt i:</p>
      <figure>
        <img src="https://www.document.no/wp-content/uploads/2019/11/gummibat-migranter-lecce.jpg"/>
      </figure>
      <p>Det er kun en annen lokal kilde, <a href="https://www.piazzasalento.it/cinque-famiglie-di-migranti-sbarcano-a-leuca-gli-scafisti-fuggono-via-144898">Piazza Salento</a>, som påpeker det åpenbare: Det må ha vært en følgebåt med i bildet.</p>
      <p>Migrantene kan umulig ha kommet seg hele veien til Leuca for egen maskin. Av fartøyer i den ulovlige delen av smuglerbransjen er det kun større seilbåter eller større trebåter med motor av en viss kraft som klarer det. De 44 menneskene har sittet for trangt, og hatt for liten motor og for lite drivstoff, til å ha unnagjort flere titalls nautiske mil, sågar en novembernatt – i beste fall fra Albania (i prinsipp tenkelig) eller Korfu (lite sannsynlig).</p>
      <figure>
        <a href="https://www.google.it/maps/place/73040+Santa+Maria+di+Leuca+Province+of+Lecce/@39.805563,16.1149694,7z/data=!4m5!3m4!1s0x1343f5f155842c67:0x1ab00f76f9460054!8m2!3d39.7994998!4d18.3549139">
          <img src="https://www.document.no/wp-content/uploads/2019/11/santa-maria-di-leuca-kart.jpg"/>
        </a>
        <figcaption>
          <i>Kart: Google Maps.</i>
        </figcaption>
      </figure>
      <p>Det er uhyre vanskelig å beskytte seg mot denne formen for smugling, all den tid mange skip i Adriaterhavet og Det joniske hav nokså enkelt kan holde både migranter og gummibåt i skjul helt til de settes på vannet i passende avstand fra Italias fastland, for deretter å forsvinne sporløst før migrantene oppdages.</p>
      <p>Kontrollen og overvåkningen med skipstrafikken i hele Middelhavet må simpelthen bli langt strengere hvis Europa skal beskytte seg mot det som kommer.</p>
      <h3>Støtt Document</h3>
      <p>Du kan enkelt sette opp et <b>fast, månedlig trekk med bankkort</b>:</p>
      <p>Eller du kan velge et <b>enkeltbeløp</b>:</p>
      <p>Du kan også overføre direkte til vårt kontonummer <b>1503.02.49981</b></p>
      <p>Vårt Vipps nummer er <b>13629</b></p>
      <p>For Paypal og SMS se vår<a href="https://www.document.no/stott-oss/">Støtt Oss-side.</a></p>
      <related>
        <h4>Les også</h4>
        <a href="https://www.document.no/2019/10/21/ocean-viking-ber-italia-og-malta-om-en-trygg-havn/"/>
        <a href="https://www.document.no/2019/09/18/102-migranter-til-lampedusa-for-egen-maskin/"/>
        <a href="https://www.document.no/2019/07/07/sjoveien-til-europa-fra-pakistan/"/>
        <a href="https://www.document.no/2019/06/21/81-migranter-til-lampedusa-ved-hjelp-av-ny-smugler%c2%admetode/"/>
        <a href="https://www.document.no/2019/10/19/ocean-viking-sier-nei-til-en-havn-i-tripoli-fyller-opp-skipet-sa-lenge/"/>
        <a href="https://www.document.no/2019/09/02/tysk-ngo-skip-bryter-italiensk-forbud-mot-innseiling/"/>
        <a href="https://www.document.no/2019/10/23/liga-av-menneskesmuglere-pa-balkan-rullet-opp-det-betyr-lite-sier-slovensk-politisjef/"/>
        <a href="https://www.document.no/2019/10/15/italia-gir-ocean-viking-en-havn/"/>
        <a href="https://www.document.no/2019/10/23/dro-fra-bangladesh-til-libya-for-a-jobbe-vil-til-europa-etter-fire-ar/"/>
        <a href="https://www.document.no/2019/10/13/tunisias-kystvakt-stanset-migrantbat-migrantene-angrep-med-kniver/"/>
      </related>
    </article>
  </body>
</html>