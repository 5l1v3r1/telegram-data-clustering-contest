<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200807/%D8%A7%D8%B1%D8%A7%D8%A6%D9%87-%D9%86%D8%AF%D8%A7%D8%AF%D9%86-%D9%81%D8%A7%DA%A9%D8%AA%D9%88%D8%B1-%D8%A7%D8%B5%D9%86%D8%A7%D9%81-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C-%D8%B1%D8%A7-%D8%A8%D8%A7-%DA%86%D8%A7%D9%84%D8%B4-%D9%85%D9%88%D8%A7%D8%AC%D9%87-%DA%A9%D8%B1%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T10:46:15+00:00"/>
    <meta property="og:title" content="ارائه ندادن فاکتور، اصناف خراسان شمالی را با چالش مواجه کرده است"/>
    <meta property="og:description" content="ایسنا/خراسان شمالی رئیس اتاق اصناف خراسان شمالی گفت: ارائه ندادن فاکتور از سوی شرکت و فروشگاه های تهرانی، اصناف خراسان شمالی را با چالش مواجه کرده است."/>
  </head>
  <body>
    <article>
      <h6 class="kicker">رئیس اتاق اصناف استان:</h6>
      <h1>ارائه ندادن فاکتور، اصناف خراسان شمالی را با چالش مواجه کرده است</h1>
      <address><time datetime="2019-11-23T10:46:15+00:00">23 Nov 2019, 10:46</time> by <a rel="author">اعظم قهرمانی</a></address>
      <p>ایسنا/خراسان شمالی رئیس اتاق اصناف خراسان شمالی گفت: ارائه ندادن فاکتور از سوی شرکت و فروشگاه های تهرانی، اصناف خراسان شمالی را با چالش مواجه کرده است.</p>
      <p>امیدوار در جمع تولیدکنندگان و مسئولان این استان، با اشاره به اینکه در سال گذشته از اصناف این استان درخواست کردیم تا انبارهای خود را به منظور ذخیره سازی کالا پر کنند، افزود: اصناف این استان نیز کالاهای مورد نیاز خود را از شرکت و فروشگاه های تهران خریداری و در انبارها ذخیره کردند اما فاکتوری برای فروش کالا به این افراد صادر نشده است.</p>
      <p>وی ادامه داد: همین امر سبب شده تا اکنون اصناف این استان سندی برای ارائه به اداره کل مالیات نداشته باشند و این امر این افراد را دچار مشکل کرده است.</p>
      <p>امیدوار اظهار کرد: در حال حاضر نیز مشکل عدم صدور فاکتور از سوی شرکت و فروشگاه های کالا به اصناف این استان وجود دارد و آن ها اعلام می کنند کالا بدون فاکتور صادر می شود اگر نمی توانید، خریداری نکنید.</p>
      <p>محمد علی شجاعی استاندار خراسان شمالی نیز در ادامه این جلسه بیان کرد: اصناف جنس گران را وارد استان نکنند و در صورت گران فروشی و یا عدم صدور فاکتور، مراتب را به تعزیرات اعلام کنند.</p>
      <p>وی خاطرنشان کرد: این اجازه داده نمی شود که اگر استانی نتوانست مسائل خود را مرتفع کند، آثارش به این استان وارد شود.</p>
      <p>شجاعی تصریح کرد: عدم ارائه فاکتور خلاف است و آن نیز باید گزارش شود.</p>
      <p>انتهای پیام</p>
    </article>
  </body>
</html>