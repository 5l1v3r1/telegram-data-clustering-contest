<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvblog.it/post/1687478/analisi-auditel-della-serata-di-venerdi-22-novembre-2019-promosso-tali-e-quali"/>
    <meta property="og:site_name" content="Tvblog"/>
    <meta property="article:published_time" content="2019-11-23T10:31:26+00:00"/>
    <meta property="og:title" content="Analisi Auditel della serata di venerdì 22 novembre 2019: promosso Tali e quali"/>
    <meta property="og:description" content="L'andamento degli ascolti della serata di ieri"/>
  </head>
  <body>
    <article>
      <h1>Analisi Auditel della serata di venerdì 22 novembre 2019: promosso Tali e quali</h1>
      <h2>L'andamento degli ascolti della serata di ieri</h2>
      <address><time datetime="2019-11-23T10:31:26+00:00">23 Nov 2019, 10:31</time> by <a rel="author" href="https://www.tvblog.it/author/1985/hit" target="_blank">Hit</a></address>
      <p>E' arrivata la promozione da parte del pubblico di Rai1 per l'esperimento di<b> Tali e quali</b>, ovvero la versione "nip" di <i>Tale e quale show.</i> Con un dato che sfonda il 20% di share, ma con sopratutto una <b>curva minuto per minuto in salute </b>che come vedremo chiude in netta salita toccando il 29% di share,<b> Tali e quali supera la prova dell'Auditel</b>, avviandosi dunque ad essere <b>confermato</b> anche per la prossima stagione televisiva, nei modi e nei tempi che il nuovo direttore dell'intrattenimento prime time deciderà. Vediamo ora però la serata di ieri nel suo insieme con le nostre curve minuto per minuto</p>
      <p>La serata parte con la sfida del Tg delle ore 20 e con la curva blu del <b>Tg1</b> che scorre al comando nella corsia che va dal 20 al 25% di share, con la linea arancione del <b>Tg5</b> che scorre in crescita arrivando al 20% di share, dopo essere partita attorno al 19%. La curva nera del<b> Tg La7 </b>si porta fin verso il 6% di share, con la curva rossa del <b>Tg2</b> che tocca la medesima soglia.</p>
      <p>L'access time vede la curva blu di Rai1 con <b>Soliti ignoti</b> al comando fin verso il 25% di share e con la curva di <b>Striscia la notizia</b> che scorre dal 15 al 20% di share, arrivando poi in solitaria al 25%. Segue attorno al 9% la curva di<b> Otto e mezzo</b>, seguita da quella di <b>Un posto al sole</b> e di<b> Stasera Italia.</b></p>
      <p>Prime time con la curva blu dello spettacolo musicale <b>Tali e quali</b> che parte timida al 19%, poi nel corso della serata conquista sempre di più l'interesse del pubblico a discapito della fiction di Canale 5, arrivando a crescere progressivamente fino a toccare -come accennato all'inizio di questo post- il 29% di share. Segue la curva <b>dell'Isola di Pietro</b> su Canale 5 attorno al 15% di share.</p>
      <p>In seconda serata è la curva del finale di <b>Quarto grado</b> a prevalere toccando il 13% di share, seguita dalla curva blu di Rai1.</p>
      <figure>
        <img src="https://i.imgur.com/pS20XBM.jpg"/>
      </figure>
      <p>
        <i>Elaborazioni su dati AUDITEL™</i>
      </p>
    </article>
  </body>
</html>