<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/violinistvirtuosen-nemanja-radulovic-gor-drabbande-tolkning-av-sibelius/"/>
    <meta property="og:site_name" content="DN.SE"/>
    <meta property="article:published_time" content="2019-11-23T10:04:40+00:00"/>
    <meta property="og:title" content="Helande och hoppfullt när Göteborgs symfoniker tolkar Sibelius"/>
    <meta property="og:description" content="Violinisten Nemanja Radulovics cirkuskonster skapade stor kontrast mot Sibelius avskalade symfoni på Göteborgs konserthus, skriver DN:s Martin Nyström."/>
  </head>
  <body>
    <article>
      <h1>Helande och hoppfullt när Göteborgs symfoniker tolkar Sibelius</h1>
      <address><time datetime="2019-11-23T10:04:40+00:00">23 Nov 2019, 10:04</time> by <a rel="author" href="https://www.dn.se/av/martin-nystrom/" target="_blank">Martin Nyström</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/23/836b7d57-94e2-4d15-8a1d-ff1523f063a1/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Chefsdirigenten Santtu-Matias Rouvali på Göteborgs konserthus.<cite>Foto: GSO</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/23/6fc61d97-67fe-40cd-8526-877ff6c0d1c9/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 2</b> Chefsdirigenten Santtu-Matias Rouvali och violinisten Nemanja Radulovic.<cite>Foto: GSO</cite></figcaption>
        </figure>
      </slideshow>
      <p>
        <b>Violinisten Nemanja Radulovics cirkuskonster skapade stor kontrast mot Sibelius avskalade symfoni på Göteborgs konserthus, tycker DN:s kritiker Martin Nyström.</b>
      </p>
      <details>
        <summary>Musik</summary>
        <p>Musik av Aram Chatjaturjan och Jean Sibelius</p>
        <p>Dirigent: Santtu-Matias Rouvali<br/>Solist: Nemanja Radulovic</p>
        <p>Scen: Göteborgs konserthus</p>
      </details>
      <p>En av Stalinerans mesta lyckogossar var den armenisk-sovjetiske tonsättaren Aram Chatjaturjan. Särskilt väl mådde han sommaren 1940 när han liksom helt utan ansträngning komponerade sin violinkonsert, så full av idéer att han knappt förmådde att sortera dem. Året efter belönades den också med Stalinpriset. När den charmigt utlevande Nemanja Radulovic framför den på Göteborgs konserthus blir det också violinistisk cirkuskonst på högsta nivå. Virtuost är bara förnamnet.</p>
      <p><b>Att därefter höra Sibelius</b> i sin fjärde symfoni är nästan inte möjligt, så stor är kontrasten. Musik som cirkus var det värsta han visste. Symfonin som är från 1911 skrevs dessutom med mycket bävan och under stor vånda. Som vore den en slags trosbekännelse där Sibelius får musiken att växa fram genom att skala av allt utanpåverk. Och möta lyssnaren likt ett stycke organisk natur. Sprängfylld av energi, och med en alldeles egen form av gåtfullhet. </p>
      <p>Tolkningarna har också varit många och mycket skiftande. Är den ett förebud till första världskriget, ett psykoanalytiskt färgat inre drama eller en skapelseberättelse i samklang med metamorfoserna, de magiskt förvandlande sprången i det finska verseposet Kalevala? En mytisk berättelse där modern kan reparera sin son som är sliten i slamsor, bit för bit, tills han återigen får full gestalt. </p>
      <p><b>Förutom dessa perspektiv </b>finns kopplingar till Edgar Allan Poes ”Korpen”, August Strindbergs berömda ord om att ”det är synd om människorna” och till diktaren Elmer Diktonius som kallade verket för ”Barkbröd-symfonin” på grund av dess avklädda karaktär. Ett ofiltrerat sound som reser sig direkt ur människans fattigdom. </p>
      <p>Under Santtu-Matias Rouvalis ledning i Göteborg blir symfonins andning mellan de kraftfulla ansatserna och det passivt bortklingande djupt drabbande. Sällan har jag upplevt den så oförsonlig. Och ändå med ett starkt hopp. Ytterst säger den att allt som går isär går att hela, liksom det gör i mytens Kalevala. Men också i den tid som är nu. </p>
    </article>
  </body>
</html>