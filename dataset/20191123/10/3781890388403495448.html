<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743202"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="ประกาศอุตุฉ.3เตือน25-29พ.ย. 'ใต้'ฝนถล่มคลื่นลมแรง"/>
    <meta property="og:description" content="กรมอุตุฯประกาศเตือนฉบับที่ 3 ภาคใต้ตั้งแต่ สุราษฎร์ธานีลงไปมีฝนตกหนัก ขอให้ประชาชนระมัดระวังน้ำท่วมฉับพลัน น้ำป่าไหลหลาก ขณะที่ภาคเหนือ-อีสาน อากาศเย็นอุณหภูมิ 16-20 องศาฯ"/>
  </head>
  <body>
    <article>
      <h1>ประกาศอุตุฉ.3เตือน25-29พ.ย. 'ใต้'ฝนถล่มคลื่นลมแรง</h1>
      <address>
        <time datetime="2019-11-23T10:00:00+00:00">23 Nov 2019, 10:00</time>
      </address>
      <p>
        <b>กรมอุตุฯประกาศเตือนฉบับที่ 3 ภาคใต้ตั้งแต่ สุราษฎร์ธานีลงไปมีฝนตกหนัก ขอให้ประชาชนระมัดระวังน้ำท่วมฉับพลัน น้ำป่าไหลหลาก ขณะที่ภาคเหนือ-อีสาน อากาศเย็นอุณหภูมิ 16-20 องศาฯ</b>
      </p>
      <p>เมื่อวันที่ 23 พ.ย. นาวาอากาศเอก สมศักดิ์ ขาวสุวรรณ์  อธิบดีกรมอุตุนิยมวิทยา เปิดเผยว่า ประกาศกรมอุตุนิยมวิทยา "ฝนตกหนักภาคใต้และคลื่นลมแรงบริเวณอ่าวไทย (มีผลกระทบตั้งแต่วันที่ 25-29 พฤศจิกายน 2562) ฉบับที่ 3 ลงวันที่ 23 พฤศจิกายน 2562 ในช่วงวันที่ 25-29 พ.ย. 62 ภาคใต้จะมีฝนเพิ่มมากขึ้นกับฝนตกหนักหลายพื้นที่ ตั้งแต่จังหวัดสุราษฎร์ธานีลงไป โดยมีฝนตกหนักมากบางพื้นที่ ในบริเวณจังหวัดนครศรีธรรมราช พัทลุง สงขลา และนราธิวาส ขอให้ประชาชนในบริเวณดังกล่าวระวังอันตรายจากฝนที่ตกหนักและปริมาณน้ำฝนที่ตกสะสม ซึ่งอาจจะทำให้เกิดน้ำท่วมฉับพลัน น้ำป่าไหลหลากเกิดขึ้นได้</p>
      <figure>
        <img src="https://www.dailynews.co.th/admin/upload/20191123/news_mLCCxQeJFl154425_533.jpg?v=201911231910?v=6997"/>
      </figure>
      <p>ส่วนคลื่นลมบริเวณอ่าวไทยตอนล่างตั้งแต่จังหวัดสุราษฎร์ธานีลงไปจะมีคลื่นสูง 2-3 เมตร ขอให้ประชาชนบริเวณชายฝั่งภาคใต้ ฝั่งตะวันออกระวังอันตรายจากคลื่นลมแรงที่พัดเข้าหาฝั่ง ชาวเรือควรเดินเรือด้วยความระมัดระวังและเรือเล็กบริเวณอ่าวไทย ควรงดออกจากฝั่งในระยะนี้<br/><br/>ทั้งนี้เนื่องจากบริเวณความกดอากาศสูง กำลังค่อนข้างแรงอีกระลอกหนึ่งจากประเทศจีนจะแผ่ลงมาปกคลุมประเทศเวียดนามและทะเลจีนใต้ ทำให้มรสุมตะวันออกเฉียงเหนือที่พัดปกคลุมอ่าวไทยและภาคใต้จะมีกำลังแรงขึ้น อนึ่ง สำหรับพื้นราบบริเวณภาคเหนือ และภาคตะวันออกเฉียงเหนือยังคงมีอากาศเย็นกับมีหมอกในตอนเช้า อุณหภูมิต่ำสุด 16-20 องศาเซลเซียส ขอให้ประชาชนดูแลรักษาสุขภาพเนื่องจากอากาศที่เปลี่ยนแปลง และการสัญจรผ่านบริเวณ  ที่มีหมอกไว้ด้วย<br/><br/>จึงขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา https://www.tmd.go.th หรือสายด่วนพยากรณ์อากาศ 1182 ได้ตลอด 24 ชั่วโมง ประกาศ ณ วันที่ 23 พฤศจิกายน พ.ศ. 2562 เวลา 11.00 น.<br/> <br/>กรมอุตุนิยมวิทยาจะออกประกาศฉบับต่อไปใน วันที่ 24 พฤศจิกายน พ.ศ. 2562 เวลา 05.00 น.</p>
      <figure>
        <img src="https://www.dailynews.co.th/admin/upload/20191123/news_NsKugTvTXo154425_533.jpg?v=201911231910?v=9499"/>
      </figure>
    </article>
  </body>
</html>