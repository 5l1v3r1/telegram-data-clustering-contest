<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/culture/260359/open-house-100-ktiria-tis-thessalonikis-anoigoyn-to-savvatokyriako-tis-portes-toys-gia-to-koino"/>
    <meta property="og:site_name" content="LiFO"/>
    <meta property="article:published_time" content="2019-11-23T10:31:00+00:00"/>
    <meta property="og:title" content="Open House: 100 κτίρια της Θεσσαλονίκης ανοίγουν το Σαββατοκύριακο τις πόρτες τους για το κοινό"/>
    <meta property="og:description" content="Για 8η χρονιά κτίρια και χώροι της Θεσσαλονίκης ανοίγουν για το κοινό στο πλαίσιο της διοργάνωσης του Open House"/>
  </head>
  <body>
    <article>
      <h1>Open House: 100 κτίρια της Θεσσαλονίκης ανοίγουν το Σαββατοκύριακο τις πόρτες τους για το κοινό</h1>
      <h2>Για 8η χρονιά κτίρια και χώροι της Θεσσαλονίκης ανοίγουν για το κοινό στο πλαίσιο της διοργάνωσης του Open House</h2>
      <address><time datetime="2019-11-23T10:31:00+00:00">23 Nov 2019, 10:31</time> by <a rel="author">NEWSROOM</a></address>
      <p>
        <b>Περίπου 100 κτίρια και χώροι με αρχιτεκτονικό ενδιαφέρον ανοίγουν τις πύλες τους για το κοινό στο πλαίσιο της διοργάνωσης του <a href="https://www.lifo.gr/tags/Open+House">Open House </a>στη <a href="https://www.lifo.gr/tags/%CE%98%CE%B5%CF%83%CF%83%CE%B1%CE%BB%CE%BF%CE%BD%CE%AF%CE%BA%CE%B7">Θεσσαλονίκη</a>.</b>
      </p>
      <p>Ειδικότερα, το Open House επιστρέφει στη Θεσσαλονίκη για 8η χρονιά με δωρεάν ξεναγήσεις σε περίπου 100 κτίρια και χώρους με αρχιτεκτονικό ενδιαφέρον, για το Σαββατοκύριακο 23-24 Νοεμβρίου.</p>
      <p>Το πρόγραμμα περιλαμβάνει πλήθος παράλληλων δράσεων πέραν του βασικού σαββατοκύριακου: ξεναγήσεις ειδικού ενδιαφέροντος, διαδρομές, διαγωνισμούς, εκθέσεις και πάρτι. Πιο συγκεκριμένα, στο πρόγραμμα του ΟΗΤ 2019 επιστρέφουν το MADE in Thessaloniki, με ξεναγήσεις σε χώρους δημιουργίας και παραγωγής, το OPEN WALK, με διαδρομές στην πόλη, το OPEN SCHOOL, που ξεναγεί εκπαιδευτικά γκρουπ σε ορισμένα από τα κτίρια και χώρους παραγωγής του προγράμματος και το OPEN BIKE, που δίνει την ευκαιρία στους επισκέπτες να ξεναγηθούν στα κτίρια ακολουθώντας ενδιαφέρουσες ποδηλατικές διαδρομές.</p>
      <p>Επιπλέον, οι επισκέπτες θα έχουν τη δυνατότητα να λάβουν μέρος στους διαγωνισμούς φωτογραφίας OPEN PHOTO και PHOTO MADE στο instagram, αλλά και στον διαγωνισμό για το βραβείο κοινού OPEN VOTE και να κερδίσουν διακρίσεις και υπέροχα δώρα. Ακόμα, μια επετειακή έκθεση φωτογραφίας, OPEN PHOTO EXHIBITION με συμμετοχές από τους διαγωνισμούς που έχουν τρέξει τα προηγούμενα χρόνια στο instagram θα λειτουργήσει στο MEDITERRANEAN COSMOS.</p>
      <p>Δυο event, ανοιχτά στο ευρύ κοινό, θα συμπληρώσουν το πρόγραμμα των δράσεων. Στο "LET'S OPEN" – VOLUNTEERS PARTY οι εθελοντές θα έχουν την ευκαιρία να γνωριστούν μεταξύ τους κι όλοι μαζί να γιορτάσουμε την έναρξη του φετινού προγράμματος, ενώ το καθιερωμένο TIME TO CLOSE PARTY το βράδυ της Κυριακής 24/11 θα σημάνει την λήξη αυτής της μεγάλης αρχιτεκτονικής γιορτής.</p>
      <p>Το κοινό θα μπορεί να ενημερώνεται σχετικά με τις δράσεις, στο info point που θα λειτουργήσει στο MEDITERRANEAN COSMOS και στο OPEN BOX, Αριστοτέλους με Μητροπόλεως, από όπου θα μπορεί και να προμηθεύεται το έντυπο πρόγραμμα και αναμνηστικά της εκδήλωσης.</p>
      <p>Για περισσότερες πληροφορίες <a href="http://www.openhousethessaloniki.gr/">πατήστε ΕΔΩ.</a></p>
    </article>
  </body>
</html>