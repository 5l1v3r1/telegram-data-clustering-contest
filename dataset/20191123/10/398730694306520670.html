<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/swenn-larsson-har-pallkanning-i-premiaren/"/>
    <meta property="og:site_name" content="DN.SE"/>
    <meta property="article:published_time" content="2019-11-23T10:15:57+00:00"/>
    <meta property="og:title" content="Swenn-Larsson nöjd fyra i alpina premiären"/>
    <meta property="og:description" content="Anna Swenn-Larsson satte personbästa i slalompremiären i Levi. Men det krävs en växel till för att konkurrera med Mikaela Shiffrin i vinter."/>
  </head>
  <body>
    <article>
      <h1>Swenn-Larsson nöjd fyra i alpina premiären</h1>
      <address><time datetime="2019-11-23T10:15:57+00:00">23 Nov 2019, 10:15</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Anna Swenn-Larsson satte personbästa i slalompremiären i Levi.<br/>Men det krävs en växel till för att konkurrera med Mikaela Shiffrin i vinter.<br/>– Ja, ska man vara med henne uppe och leka så måste man dra på, säger svenskan.</b>
      </p>
      <p>En snöplig fjärdeplats i premiären? Inte för Anna Swenn-Larsson, som tidigare hade varit sexa som bäst i slalompremiären i Levi.</p>
      <p>I stället var fjärdeplatsen en bra start som lovar gott för resten av säsongen, tycker 28-åringen.</p>
      <p>– Jag är en väldigt glad fyra. Jag har aldrig varit bättre här i Levi och det fanns väldigt bra bitar i dag, säger hon.</p>
      <p>– Jag vågar väl inte riktigt trycka på så mycket som jag hade hoppats, särskilt i den lite svårare delen. Men jag är jättenöjd.</p>
      <p><b>Efter den fina säsongen</b> i fjol, då Anna Swenn-Larsson bland annat tog VM-silver, var det med viss anspänning som hon tog sig an vinterns första tävlingsåk i världscupen. Dessutom var det första tävlingen utan Frida Hansdotter som den stora stjärnan i laget.</p>
      <p>Men beskedet från tronföljaren Anna Swenn-Larsson var positivt. Åkningen håller för att ha pallkänning även en dag i backen som inte är perfekt.</p>
      <p>Svenskan var dock till slut 2,41 sekunder bakom storfavoriten Mikaela Shiffrin. Så det finns ju lite kvar att jobba på, medger Swenn-Larsson.</p>
      <p>– Jag känner ju också att jag har den farten. Men inte i dag, säger hon.</p>
      <p>– Jag är inte orolig, men det är klart att Shiffrin visar ännu en gång hur bra hon är.</p>
      <p><b>Petra Vlhova,</b> en av förhandsfavoriterna, ledde efter första åket, men fastnade med skidan i snön och körde ur tidigt i sitt andra åk. I stället blev Wendy Holdener, Schweiz, tvåa och Katharina Truppe, Österrike, trea.</p>
      <p>Bakom Anna Swenn-Larsson blev det en riktigt bra dag även för Emelie Wikström, trots usla förberedelser. Wikström, som tidigare under hösten haft problem med en höft, blev sjuk lagom till Levi-resan och orkade bara med nöd och näppe genomföra premiären.</p>
      <p>– Jag mår inte superbra. Jag har varit sjuk i fyra dagar. Det började med att jag trodde att jag var förkyld, sedan har det bara eskalerat. Jag har virus i halsen och i öronen och har känt mig väldigt låg, berättar Wikström.</p>
      <p><b>Ändå blev hon</b> elva.</p>
      <p>– Ja, det här... det är en sådan lättnad för mig. Levi är inte min favoritbacke, även fast det är väldigt fint här. Så att få till det så här i dag, trots förutsättningarna, är fantastiskt.</p>
      <p>Dessutom blev Sara Hector 13:e och Estelle Alphand 19:e.</p>
      <p><a href="https://www.dn.se/sport/korvkransar-toapapper-och-oanvanda-sagar-vinterstjarnorna-om-sina-mest-udda-priser/">Läs mer: Toapapper och sågar – vinterstjärnor om udda priser</a> </p>
      <p><a href="https://www.dn.se/sport/swenn-larsson-redo-att-fylla-hansdotters-pjaxor-ser-mig-sjalv-i-absoluta-toppen/">Läs mer: Swenn-Larsson redo att fylla Hansdotters pjäxor: Ser mig själv i absoluta toppen</a> </p>
    </article>
  </body>
</html>