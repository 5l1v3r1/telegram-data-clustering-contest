<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/ponad-200-piw-z-blisko-35-browarow-czekac-bedzie-podczas-lubelskich-targow-piw-rzemieslniczych/"/>
    <meta property="og:site_name" content="lublin112.pl"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="Ponad 200 piw z blisko 35 browarów czekać będzie podczas Lubelskich Targów Piw Rzemieślniczych"/>
    <meta property="og:description" content="Coraz bliżej do największej piwnej imprezy w Lublinie, jaką są Targi Piw Rzemieślniczych. Od piątku 29 listopada hala Targów Lublin na trzy dni zamieni się w największy pub w mieście. Wiadomo już, że blisko 35 browarów zaoferuje ponad marek 200 piw."/>
  </head>
  <body>
    <article>
      <h1>Ponad 200 piw z blisko 35 browarów czekać będzie podczas Lubelskich Targów Piw Rzemieślniczych</h1>
      <address>
        <time datetime="2019-11-23T10:00:00+00:00">23 Nov 2019, 10:00</time>
      </address>
      <p>
        <b>Coraz bliżej do największej piwnej imprezy w Lublinie, jaką są Targi Piw Rzemieślniczych. Od piątku 29 listopada hala Targów Lublin na trzy dni zamieni się w największy pub w mieście. Wiadomo już, że blisko 35 browarów zaoferuje ponad marek 200 piw.</b>
      </p>
      <p>Zbliża się tegoroczna edycja Lubelskich Targów Piw Rzemieślniczych. Wydarzenie, które w Lublinie organizowane jest już od pięciu lat, jest odpowiedzią na coraz większą popularność piw pochodzących z browarów rzemieślniczych. Z roku na rok pojawia się coraz więcej małych producentów piw, a tym samym na rynku dostępna jest szeroka oferta ich produktów. Wiele z nich potrafi zaskakiwać piwoszy barwą, smakiem a nawet zapachem. Browary starają się wprowadzać piwa, które do tej pory nie były w naszym kraju oferowane.</p>
      <p>W trakcie tegorocznej imprezy miłośnicy tego trunku będą mogli wybierać wśród ponad 200 piw produkowanych w blisko 35 browarach, nie tylko z Polski, lecz również z zagranicy. Wśród wystawców pojawią się browary ze Stanów Zjednoczonych, Kanady, Danii czy też Słowacji. Każdy z nich przywiezie od kilku do kilkunastu swoich najlepszych i niepowtarzalnych piw. Nie zabraknie prawdziwych sztosów i nowości, a zapowiedziane są także premiery. Za kranami będzie można spotkać również samych piwowarów, którzy chętnie podzielą się swoją wiedzą i wyjaśnią, w jaki sposób powstał dany produkt.</p>
      <p>Wiadomo już, że spróbować będzie można m.in. piw z amerykańskimi chmielami, które nadają solidną goryczkę, zapach i smak cytrusów oraz owoców tropikalnych. Będą także te z dodatkiem owoców: np. malin, mango czy truskawek. Fani ciemnych piw będą mogli przebierać wśród stoutów np. z dodatkiem kawy najwyższej jakości, czy tych leżakowanych w beczce po whisky albo koniaku. Nie zabraknie nawet piwa z dodatkiem mleka. Tradycjonaliści znajdą piwa pszeniczne, pachnące bananami i goździkami. Dla osób, które przyjadą samochodami, dostępne będą także piwa bezalkoholowe.</p>
      <blockquote>– Lubelskie Targi Piw Rzemieślniczych promują kulturę piwną i pokazują, że piwo to nie tylko koncernowy lager, ale całe bogactwo różnych stylów. W ubiegłym roku imprezę odwiedziło aż 10 tys. osób i to wyraźnie pokazuje, że Lublinianie i nasi goście z regionu i kraju szukają nowych smaków i od piwa wymagają zdecydowanie czegoś więcej. Zapraszamy nawet tych, którzy nie lubią piwa. Wśród takiej ilości i różnorodności na pewno uda się wybrać coś wyjątkowego i przekonać do tego, że piwo to nie jest nudny napój – wyjaśnia Karolina Bielak z Targów Lublin.</blockquote>
      <p>Osoby, które myślą o domowej produkcji piwa, będą miały okazję, aby zaczerpnąć na ten temat wiedzy. To dzięki wykładom na temat piwowarstwa domowego, w trakcie których przedstawione zostaną sposoby na uwarzenie własnego piwa, a także jak je degustować, dobierać szkło i oceniać dany trunek. Na stoisku Lubelskiego Oddziału Polskiego Stowarzyszenia Piwowarów Domowych będzie zaś można poszerzyć swoją wiedzę na temat piwa. Na osoby, które zgłodnieją, czekać będzie kilkanaście foodtrucków. Nie zabraknie również piwnych ćwiczeń dla Pań i Panów, zaś studenci Uniwersytetu Medycznego w piątek i sobotę będą edukować w ramach akcji Movember.</p>
      <p>Dodatkowo w sobotę i niedzielę na tej samej hali odbędą się Kolorowe Jarmarki. Jest to impreza dla miłośników rękodzieła i ekologicznej żywności. Wystawcy zaprezentują wyroby, które sprawdzą się jako mikołajkowe upominki i świąteczne prezenty. Nie zabraknie biżuterii, wiklinowych koszy, drewnianych przyrządów kuchennych, obrazów wypalanych w drewnie oraz ozdób, którymi można ozdobić swoje mieszkanie. Lubelskie Targi Piw Rzemieślniczych rozpoczną się w piątek o godzinie 16:00 i potrwają do północy. W sobotę wydarzenie zaplanowano od południa do północy zaś w niedzielę od godziny 12:00 do 18:00. Wstęp jest płatny. Bilety kosztują 9 zł w przedsprzedaży a 10 zł w dniu imprezy.</p>
      <p>(fot. materiały organizatora/nadesłane)</p>
    </article>
  </body>
</html>