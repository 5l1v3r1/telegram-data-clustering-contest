<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743223"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T10:30:00+00:00"/>
    <meta property="og:title" content="ผู้ว่า ธปท.ยันดอกเบี้ยไทยไม่ติดลบ"/>
    <meta property="og:description" content="แบงก์ชาติเปิดแผนยุทธศาสตร์ 3 ปี ตั้งแต่ปี 63-65 “วิรไท”ยันดอกเบี้ยนโยบายไทยไม่ติดลบ เพราะเสี่ยงสร้างปัญหาด้านเสถียรภาพมากขึ้น"/>
  </head>
  <body>
    <article>
      <h1>ผู้ว่า ธปท.ยันดอกเบี้ยไทยไม่ติดลบ</h1>
      <address>
        <time datetime="2019-11-23T10:30:00+00:00">23 Nov 2019, 10:30</time>
      </address>
      <p>
        <b>แบงก์ชาติเปิดแผนยุทธศาสตร์ 3 ปี ตั้งแต่ปี 63-65 “วิรไท”ยันดอกเบี้ยนโยบายไทยไม่ติดลบ เพราะเสี่ยงสร้างปัญหาด้านเสถียรภาพมากขึ้น</b>
      </p>
      <p>นายวิรไท สันติประภพ ผู้ว่าการธนาคารแห่งประเทศไทย(ธปท.) เปิดเผยว่า ได้ทำแผนยุทธศาสตร์ 3 ปี ตั้งแต่ปี 63-65 โดยมี 7 ความท้าทายที่ต้องดำเนินการ ประกอบด้วย 1.ระบบการเงินเข้าสู่โลกการเงินดิจิทัลอย่างรวดเร็ว 2.กรอบและกลไกการกำกับดูแลเสถียรภาพระบบการเงินต้องเท่าทันกับความเสี่ยงและสภาพแวดล้อมใหม่ 3.นโยบายการเงินและนโยบายการคลังเผชิญขีดจำกัด โดยเฉพาะปัจจัยเชิงโครงสร้าง 4.อัตราแลกเปลี่ยนจะผันผวนสูงขึ้นและภาคเอกชนต้องสามารถบริหารจัดการความเสี่ยงจากอัตราแลกเปลี่ยนได้ดี</p>
      <figure>
        <img src="https://www.dailynews.co.th/admin/upload/20191123/news_HkGCzZBRDL173033_533.jpg?v=20191124167?v=5557"/>
      </figure>
      <p>ส่วนเรื่องที่ 5 เป็นภัยคุกคามทางไซเบอร์และความเสี่ยงด้านเทคโนโลยีจะเป็นความเสี่ยงหลักของระบบการเงิน 6.การดำเนินธุรกิจโดยคำนึงถึงความยั่งยืน ทั้งด้านสิ่งแวดล้อม สังคม และธรรมาภิบาล จะเป็นเรื่องที่หลีกเลี่ยงไม่ได้  และ7.การรักษาความเป็นอิสระและความน่าเชื่อถือของธนาคารกลางต้องเผชิญกับความท้าทายที่หลากหลายขึ้น<br/><br/>“ในช่วงที่นโยบายการเงินและนโยบายการคลังเผชิญขีดจำกัด ทำให้ไม่มีความสามารถจะทำนโยบายการเงินแบบแรงๆ เหมือนกับในอดีตที่เคยเกิดขึ้นในช่วงวิกฤติการเงินโลกปี 50-51 ซึ่งลดลงระดับ 3% มาอยู่ที่ 1.25% ถือว่าเป็นการใช้ยาแรง แต่ปัจจุบันอัตราดอกเบี้ยนโยบายอยู่ในระดับต่ำมากที่ 1.25% ไม่สามารถเป็นยาแรงแบบเดิมได้ และไม่คิดว่าไทยจะมีอัตราดอกเบี้ยนโยบายที่ติดลบ และไม่ใช่เวลาที่จะทำเพราะจะเป็นการสร้างปัญหาด้านเสถียรภาพมากขึ้น”<br/><br/>นอกจากนี้ต้องติดตามอัตราแลกเปลี่ยนเพราะจะมีความผันผวนสูงขึ้น แต่ไม่สามารถคาดทิศทางว่าเงินบาทจะอ่อนหรือจะแข็งค่าได้ โดยเงินบาทปัจจุบันแข็งค่าเกินปัจจัยพื้นฐานทางเศรษฐกิจของไทย ขณะเดียวกันนายอุตตม สาวนายน รมว.คลัง ได้เห็นชอบในหลักการจัดตั้งคณะกรรมการเสถียรภาพระบบการเงินแล้ว ซึ่งหลังจากนี้จะจัดตั้งคณะกรรมการต่อไป</p>
      <figure>
        <img src="https://www.dailynews.co.th/admin/upload/20191123/news_axrHQiCCnc173206_533.jpg?v=20191124167?v=3483"/>
      </figure>
      <p>ทั้งนี้แผนยุทธศาสตร์ 3 ปีที่ผ่านมาตั้งแต่ปี 60-62 ยังมีเรื่องที่ไม่สามารถทำได้สำเร็จ ทั้งการให้ผู้ประกอบการเอกชนทำประกันความเสี่ยงจากอัตราแลกเปลี่ยน แก้ไขปัญหาเชิงโครงสร้างความเหลื่อมล้ำต่าง ๆ การสนับสนุนให้ผู้ประกอบการเอสเอ็มอีเข้าถึงแหล่งเงินทุนและต้นทุนทางการเงินยังคงสูงอยู่ ขณะที่หนี้ครัวเรือนยังอยู่ในระดับสูง คนมีรายได้ แต่การบริโภคไม่ได้เพิ่ม เพราะต้องนำเงินไปใช้หนี้ และคนไทยไม่มีแรงจูงใจในการออมเงิน เนื่องจากผลตอบแทนต่ำ ทำให้เป็นสิ่งที่ธปท.ต้องกำกับดูแลและต้องทำเพิ่มมากขึ้น</p>
    </article>
  </body>
</html>