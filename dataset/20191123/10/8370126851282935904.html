<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/136219/akp-gozunu-simdi-de-oraya-dikti-ozellestirme-baslayacak"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-23T10:22:00+00:00"/>
    <meta property="og:title" content="AKP, gözünü şimdi de oraya dikti: Özelleştirme başlayacak"/>
    <meta property="og:description" content="Ülke tarihinin en büyük özelleştirmelerine imza atarak ne var ne yok satan AKP bu kez de kışlalara göz koydu."/>
  </head>
  <body>
    <article>
      <h1>AKP, gözünü şimdi de oraya dikti: Özelleştirme başlayacak</h1>
      <h2>Ülke tarihinin en büyük özelleştirmelerine imza atarak ne var ne yok satan AKP bu kez de kışlalara göz koydu.</h2>
      <address>
        <time datetime="2019-11-23T10:22:00+00:00">23 Nov 2019, 10:22</time>
      </address>
      <p>Özelleştirme sırası askeri kışlalara geldi. 17 yıllık iktidarı boyunca ülke tarihinin en büyük özelleştirmelerine imza atarak ne var ne yok satan AKP, kışlaların içerisindeki kantin, gazino, vardiya yatakhanesi, sosyal tesis gibi yerleri de özelleştimek için harekete geçti.</p>
      <p>Çok sayıda düzenlemenin yer aldığı Bazı Kanunlarda ve 375 Sayılı Kanun Hükmünde Kararnamede Değişiklik Yapılmasına Dair Kanun Teklifi, İçişleri Komisyonu’nda kabul edildi.</p>
      <p><b>Birgün'den Mustafa Şimşek'in haberine göre</b>, muhalefetin yoğun itirazlarına karşın AKP ve MHP’li milletvekillerinin oylarıyla kabul edilen ve TBMM Genel Kurulu’na sevk edilen düzenleme ile askeriyedeki gazino, sosyal tesis, askeri gazino ve kışla gazinoları dışında ücret karşılığı yararlandırılan vardiya yatakhaneleri ve kantinler özelleştirilebilecek.</p>
      <p>2002 yılından bu yana imza attığı kararlarla Cumhuriyet tarihinde yapılmamış özelleştirmeleri yapan, kamu mallarını bir bir elden çıkaran AKP, Genel Kurul’da görüşülmeyi bekleyen kanun teklifi ile kışlalardaki tesislerini de özelleştirmeye açacak.</p>
      <p>Torba Kanun Teklifi’ndeki Sahil Güvenlik Komutanlığı Kanunu ile Jandarma Kanunu’nda düzenlemeler içeren maddelere göre, bu teşkilatlara bağlı yatakhaneler, gazinolar, sosyal tesisler, özel, yerel ve kış eğitim merkezleri ile kantinlerin tamamı, bir kısmı veya bazı şubeleri özel teşebbüslere kiraya verilebilecek.</p>
      <h3>ÜYELİK DÖNEMİ</h3>
      <p>Ayrıca Türk Silahlı Kuvvetleri’nin tüm birimlerinde, sosyal tesisler, eğitim merkezleri, gazino gibi yerler için “üyelik” uygulaması başlatılması da öngörülüyor. Teklifle bu yerleri kullananlardan üye aidatı ve kart ücretinin alınması da hükme bağlanıyor.</p>
      <h3>SATACAK BİR ŞEY KALMADI</h3>
      <p>Özelleştirmede sıranın kışlalara gelmesini değerlendiren İçişleri Komisyonu üyesi, CHP’li Ali Öztunç, “SEKA, şeker fabrikaları, TEKEL, TÜPRAŞ gibi önemli yerleri birer birer sattılar ve kamuya ait değerli olan hiçbir şey kalmadı. Şimdi askeriyenin en değerli birimlerine göz diktiler” dedi.</p>
      <p>AKP’nin yandaşlara yeni bir rant kapısı sağlamak için bu yola başvurduğunu ifade eden Öztunç, “Gariban askerin temel ihtiyaçlarını karşıladığı yerleri özelleştirecekler. Yandaşlarını bu kez bu yolla zenginleştirecekler. Bugüne kadar dar gelirli askerler özel yerlere göre daha uygun fiyatlara ihtiyaçlarını giderdikleri yerler artık kar odaklı işletmelere dönüşecek. Bu yolla hem kamu hem de askerler mağdur olacak” diye konuştu.</p>
    </article>
  </body>
</html>