<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/an-epistrepso-stin-kina-tha-pethano-kinezos-praktoras-zitise-asylo-stin-aystralia/2921679/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T10:23:47+00:00"/>
    <meta property="og:title" content="“Αν επιστρέψω στην Κίνα θα πεθάνω”! Κινέζος πράκτορας ζήτησε άσυλο στην Αυστραλία!"/>
    <meta property="og:description" content="Ένας πράκτορας από την Κίνα ζήτησε άσυλο στην Αυστραλία αφού αποκάλυψε λεπτομέρειες για τις μεθόδους πολιτικής παρέμβασης του Πεκίνου στο Χονγκ Κονγκ, την Ταϊβάν και την Αυστραλία."/>
  </head>
  <body>
    <article>
      <h1>“Αν επιστρέψω στην Κίνα θα πεθάνω”! Κινέζος πράκτορας ζήτησε άσυλο στην Αυστραλία!</h1>
      <h2>Ένας πράκτορας από την Κίνα ζήτησε άσυλο στην Αυστραλία αφού αποκάλυψε λεπτομέρειες για τις μεθόδους πολιτικής παρέμβασης του Πεκίνου στο Χονγκ Κονγκ, την Ταϊβάν και την Αυστραλία.</h2>
      <address><time datetime="2019-11-23T10:23:47+00:00">23 Nov 2019, 10:23</time> by <a rel="author">Newsit Newsroom</a></address>
      <p>Σύμφωνα με τις εφημερίδες του ομίλου Nine, ο άνδρας αυτός, ο Ουάνγκ «Ουίλιαμ» Λικιάνγκ από τον Μάιο που λιποτάκτησε έχει αποκαλύψει στις υπηρεσίες Αντιτρομοκρατίας της Αυστραλίας (ASIO) την ταυτότητα ανώτερων αξιωματικών της υπηρεσίας Πληροφοριών στρατού στην Κίνα, με έδρα το Χονγκ Κονγκ, αλλά και πληροφορίες για τον τρόπο με τον οποίο χρηματοδοτούν και διεξάγουν τις εκστρατείες τους πολιτικής παρέμβασης.</p>
      <p>Ο Ουάνγκ διευκρίνισε ότι ενεπλάκη προσωπικά σε κάποιες από αυτές τις εκστρατείες. Ανάμεσά τους η επιχείρηση για την απαγωγή ενός από τους πέντε αντιφρονούντες βιβλιοπώλες από το Χονγκ Κονγκ οι οποίοι εξαφανίστηκαν μυστηριωδώς, προτού εμφανιστούν ξανά κρατούμενοι στην ηπειρωτική Κίνα.</p>
      <p>«Έχω εμπλακεί προσωπικά και συμμετάσχει σε μια σειρά από κατασκοπευτικές ενέργειες», τόνισε.</p>
      <p>Σε συνεντεύξεις του με πολλά μέσα ενημέρωσης, ανάμεσά τους η εφημερίδα Sydney Morning Herald, ο Ουάνγκ εξήγησε πώς η Κίνα ελέγχει μυστικά εταιρείες στο Χονγκ Κονγκ προκειμένου να χρηματοδοτεί τις επιχειρήσεις αυτές.</p>
      <p>Ο ίδιος αποκάλυψε ότι πήγε στην Ταϊβάν με ψεύτικη ταυτότητα και διαβατήριο Νότιας Κορέας. Στόχος του: να στρατολογήσει τοπικούς πράκτορες για να αναμιχθούν στις τοπικές εκλογές του 2018 και στις προεδρικές εκλογές του Ιανουαρίου του 2020, όπου ο Τσάι Ινγκ- ουεν, μαύρο πρόβατο του Πεκίνου, επιθυμεί να επανεκλεγεί.</p>
      <p>Σύμφωνα με το ΑΠΕ-ΜΠΕ στο Χονγκ Κονγκ επεσήμανε ότι συμμετείχε σε επιχείρηση διείσδυσης στα πανεπιστήμια και τα τοπικά μέσα ενημέρωσης με στόχο να αντικρούσει το φιλοδημοκρατικό κίνημα που συγκλονίζει την περιοχή από τον Ιούνιο.</p>
      <p>Στην πρώην βρετανική επαρχία ο Ουάνγκ δήλωσε ότι συμμετείχε και σε κυβερνοεπιθέσεις εναντίον αντιφρονούντων και ότι στρατολόγησε φοιτητές από την ηπειρωτική Κίνα προκειμένου να διεισδύσουν στις φοιτητικές οργανώσεις.</p>
      <p>Το άρθρο δεν αναφέρεται στις επιχειρήσεις κατασκοπείας που φέρεται να έχουν διεξαχθεί στην Αυστραλία.</p>
      <p>Πλέον ο πρώην κατάσκοπος από την Κίνα ζει στο Σίδνεϊ μαζί με τη σύζυγο του και το παιδί τους και έχει ζητήσει να του δοθεί πολιτικό άσυλο στην Αυστραλία, σύμφωνα με το Nine.</p>
      <p>«Αν επιστρέψω στην Κίνα, θα πεθάνω», τόνισε μιλώντας στην εκπομπή “60 Minutes” που θα μεταδοθεί την Κυριακή.</p>
      <p>«Αυτός είναι ο βασικός λόγος που ήρθα στην Αυστραλία, να ζητήσω άσυλο. Μόλις με εντοπίσουν, η ασφάλειά μου θα κινδυνεύει», πρόσθεσε.</p>
    </article>
  </body>
</html>