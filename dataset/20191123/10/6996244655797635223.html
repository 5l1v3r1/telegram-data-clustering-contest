<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709469?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-23T10:51:53+00:00"/>
    <meta property="og:title" content="עיתון טורקי נגד דחלאן: &quot;הרוצח של המזרח התיכון&quot;"/>
    <meta property="og:description" content="העיתון הטורקי &quot;הורייט&quot; תקף את בכיר הפת&quot;ח, שצורף לרשימה של אנשי טרור • &quot;יחסים חשודים עם ישראל וארה&quot;ב&quot;המזרח התיכון"/>
  </head>
  <body>
    <article>
      <h1>עיתון טורקי נגד דחלאן: "הרוצח של המזרח התיכון"</h1>
      <h2>העיתון הטורקי "הורייט" תקף את בכיר הפת"ח מוחמד דחלאן, שכבר צורף לרשימת אנשי הטרור במדינה • "מערכת יחסים חשודה עם ישראל ועם ארצות הברית"</h2>
      <address><time datetime="2019-11-23T10:51:53+00:00">23 Nov 2019, 10:51</time> by <a rel="author" href="https://www.israelhayom.co.il/writer_articles?tid=70071" target="_blank">דין שמואל אלמס</a></address>
      <p>"הורייט" - חירות בעברית, הוא עיתון ותיק בטורקיה ובקרב הקהילות הטורקיות ברחבי העולם. לאורך 71 שנות פעילותו הוא הפך לשם דבר ובעל השפעה גדולה על כל טורקי באשר הוא. בד בבד, אתר האינטרנט שלו נמנה בין בעלי הכניסות הייחודיות הרבות ביותר ביבשת אירופה.</p>
      <p>אמש (שישי) הצטרף כלי התקשורת למתקפה הטורקית הקשה נגד מוחמד דחלאן, מי שהיה מבכירי תנועת הפת"ח, מראשי הביטחון המסכל ברצועת עזה ומראשי תנועת פת"ח. האיש שצמח לעמדות בכירות בביטחון המסכל וגר כיום באיחוד האמירויות עם אזרחויות מונטנגרית וסרבית, שואף להצטרף לבחירות המסתמנות בקרוב ברשות הפלשתינית. אולם, לטורקיה בתור מדינה שמזוהה עם "האחים המוסלמים", יש אינטרס להרחיק אותו משם. עם קשר או בלי קשר, המילים שנכתבו על דחלאן באתר הורייט קשות במיוחד.</p>
      <p><b>עוד בנושא:</b><br/>• <a href="https://www.israelhayom.co.il/article/705793">דיווח: טורקיה דורשת להסגיר לידיה את בכיר פת"ח מוחמד דחלאן</a></p>
      <p>• <a href="https://www.israelhayom.co.il/article/705689">רוסיה תכננה לפוצץ את ביתו של ארדואן</a></p>
      <p>• <a href="https://www.israelhayom.co.il/article/705395">למה לי פוליטיקה: נבחרת עיראק נאלצת לנדוד</a></p>
      <p>• <a href="https://www.israelhayom.co.il/article/705189">דיווח: בכירי חמאס צפויים לבקר בקטאר</a></p>
      <p>• <a href="https://www.israelhayom.co.il/article/702509">טורקיה: סוכל פיגוע של דאעש באיסטנבול</a></p>
      <p>כתבת הפרופיל הזו מגיעה לאחר הודעת שר הפנים הטורקי סולימאן סוילו שהוחלט לצרף את דחלאן לרשימת "אנשי הטרור". "הן מוחמד דחלאן והן תחנת הטלוויזיה שלו יצורפו בקרוב לרשימה האדומה שלנו", מסר סוילו. הסיבה להאשמה קשורה לראיון שהעניק פתהוללה גולן, יריבו הגולה של הנשיא רג'פ טאייפ ארדואן, לתחנה הטלוויזיה המצרית שנמצאת בבעלות דחלאן. "אנחנו מציעים עבור הסגרתו ארבעה מיליון לירות", ציין סוילו.</p>
      <p>"הוא מכונה הרוצח של המזרח התיכון, יש הטוענים כי הוא עומד מאחורי הקלעים של הרעלת יאסר ערפאת, ההפיכה במצרים, החרם על קטאר והפיגועים בתימן", נפתחה כתבת הפרופיל בכלי התקשורת הטורקי הבכיר כשקשה לפספס את הדוגמאות שקשורות ישירות לאחים המוסלמים – כדוגמת הפלת מוחמד מורסי מהשלטון וקרבת משפחת המלוכה הקטארית אל-ת'אני לארגון הטרור חובק העולם. עוד נטען בכתבה, בין השאר, כי דחלאן קשור לניסיון ההפיכה "של אנשי פתהוללה גולן" ב-15 ביולי 2016 ואף "היה לו קשר לרצח ג'מאל ח'אשוקג'י".</p>
      <p>בד בבד, צוינו ציטוטים מפי רקטור אוניברסיטת "אחמט יסבי" באנקרה, ד"ר צ'נגיז טומאר, שסיפר ל-CNN טורק כי "בדומה לכל פלשתיני, דחלאן גדל בסביבה קשה מאוד עם שנאה לישראל, במסגרת המאבק בישראל הוא נעצר 11 פעמים". לאורך השנים, טען ד"ר טומאר, "ארגוני המודיעין ביצעו פעילות רבה בתוך הכלא כדי לגייס לשורותיהם אנשים". בכתבה אף מציינים שדחלאן למד עברית בכלא הישראלי ולאחר הסכמי אוסלו ב-1993 הפך לראש הביטחון המסכל ברצועת עזה, מה שאפשר לו להיות בקשר רציף עם ה-CIA ושירותי המודיעין הישראלים.</p>
      <h4>"טבח באנשי חמאס"</h4>
      <p>בהמשך, נכתב כי דחלאן החל לנסות לתת תחרות ליאסר ערפאת ודאג לענות אסירי חמאס במתקני המעצר ברצועה. בין השאר, מוסיפים טענות אחרות כמו "מערכת יחסים חשודה עם ארה"ב ועם ישראל בתקופת הכיבוש הישראלי ברצועת עזה... טבח באנשי חמאס לאחר ההתנתקות ב-2005 ואף לאחר בחירות 2006 ברשות הפלשתינית", ואף האשמות על מעשי שחיתות כאלו ואחרים. </p>
      <p>לאחר הגלייתו מהרשות הפלשתינית למפרץ מצטטים ב"הורייט" טענות כי התמיכה של דחלאן בגולן היתה כלכלית עוד בטרם ניסיון ההפיכה. "בניסיון לנקות את שמו הוא תבע את המחבר דיוויד הרסט", ציינו בכלי התקשורת הטורקי. את הכתבה סיימו ב"הורייט" בציון החלטתו של דחלאן למשוך את התביעה ב-11 בספטמבר השנה ולשלם את הוצאות המשפט – 500 אלף פאונד.</p>
      <p>"הורייט" אינם הראשונים וככל הנראה גם אינם האחרונים מבין כלי התקשורת הטורקים שינסו לפגוע בשמו של דחלאן – עד שייערכו הבחירות הכלליות הצפויות ברשות הפלשתינית. עד אז יצטרך המנהיג הפלשתיני הגולה להחליט אם הוא רוצה להתמודד בבחירות או לא, בידיעה כי הן מנהיגות הפת"ח ברמאללה והן מנהיגות חמאס בעזה מעוניינות בראשו. וזה נדיר מאוד שיש תמימות דעים בין הצדדים בנוגע לגורמים פלשתינים.</p>
      <h4>דחלאן: "ארדואן צריך כסף לפסיכולוג"</h4>
      <p>מלחמת האשמות קשה בין אנקרה לבין אבו־דאבי התנהלה במהלך סוף השבוע בעקבות דרישת טורקיה להסגרתו של בכיר פת"ח לשעבר, מוחמד דחלאן. בתחילה, שר הפנים הטורקי, סולימאן סוילו, הודיע אתמול על צירופו של דחלאן לרשימת "אנשי הטרור". "הן מוחמד דחלאן והן תחנת הטלוויזיה שלו יצורפו בקרוב לרשימה האדומה שלנו", מסר סוילו. הסיבה להאשמה קשורה לראיון שהעניק פתהוללה גולן, יריבו הגולה של הנשיא רג'פ טאייפ ארדואן, לתחנה הטלוויזיה המצרית שנמצאת בבעלות דחלאן. "אנחנו מציעים עבור הסגרתו ארבעה מיליון לירות טורקיות (כ־700 אלף דולר)", ציין סוילו, שממשלתו מאשימה את דחלאן במעורבות בניסיון ההפיכה בטורקיה ב־2016. </p>
      <p>דחלאן חיכה עד להיום כדי להגיב בפוסט קשה בפייסבוק נגד נשיא טורקיה רג'פ טאייפ ארדואן. "אני מציע לארדואן לשלם 700 אלף דולר לפסיכולוג לאחר התמוטטות חלומות ושאיפותיו בעולם הערבי", כתב דחלאן.</p>
      <p>חילופי ההאשמות החמורים בין הצדדים מצטרפים לראיון שערך שר החוץ הטורקי, מבלוט צ'בושולו, עם רשת "אל־ג'זירה" בסוף החודש שעבר. בחירת כלי התקשורת איננה מקרית, שהרי אל־ג'זירה היא רשת קטארית - ובית המלוכה המקומי מקורב מאוד לארדואן. מנגד, דחלאן מתגורר באיחוד האמירויות שמקורבת לארה"ב בפרט ולמדינות המערב ככלל. "לאיחוד האמירויות יש טרוריסט, מוחמד דחלאן, שברח אליהם כי הוא סוכן של ישראל", האשים צ'בושולו. "אנחנו יודעים שאיחוד האמירויות היו שמחים שדחלאן יהיה יו"ר הרשות הפלשתינית במקום אבו מאזן".</p>
    </article>
  </body>
</html>