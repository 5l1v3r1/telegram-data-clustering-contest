<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/lietuvos-bankas-sukciu-keliami-nuostoliai-mazeja-bet-budrumo-investuojant-prarasti-nevalia/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-23T10:20:00+00:00"/>
    <meta property="og:title" content="Lietuvos bankas: sukčių keliami nuostoliai mažėja, bet budrumo investuojant prarasti nevalia"/>
    <meta property="og:description" content="Po aktyvių Lietuvos banko veiksmų siekiant apsaugoti investuotojus, apgaule išviliotų pinigų suma sumažėjo penkis kartus. Tačiau sukčiai nesnaudžia – Lietuvos bankas įspėja, kad pastaruoju metu padažnėjo atvejų, kai, neteisėtai naudojant žinom"/>
  </head>
  <body>
    <article>
      <h1>Lietuvos bankas: sukčių keliami nuostoliai mažėja, bet budrumo investuojant prarasti nevalia</h1>
      <address>
        <time datetime="2019-11-23T10:20:00+00:00">23 Nov 2019, 10:20</time>
      </address>
      <p>
        <i>Po aktyvių Lietuvos banko veiksmų siekiant apsaugoti investuotojus, apgaule išviliotų pinigų suma sumažėjo penkis kartus. Tačiau sukčiai nesnaudžia – Lietuvos bankas įspėja, kad pastaruoju metu padažnėjo atvejų, kai, neteisėtai naudojant žinomų žmonių vardus ir populiarių žiniasklaidos priemonių interneto svetainių adresus, pateikiama melaginga informacija apie neva itin pelningas investicijas.</i>
      </p>
      <p>„Pinigų viliojimo scenarijus iš esmės yra tas pats: interneto svetainėse, socialiniuose tinkluose lietuvių kalba yra pateikiamos žinomų žmonių „sėkmės istorijos apie atrastus itin pelningus investavimo būdus“. Auksinė taisyklė šiuo atveju – itin atsargiai vertinti tokius pasiūlymus, neskubėti ir neinvestuoti į priemones, kurių nesuprantate. Mes savo ruožtu stengiamės kuo greičiau apriboti prieigą prie nelegalių reklamos šaltinių“,– sako Lietuvos banko Investicinių paslaugų priežiūros skyriaus atstovė Irena Valiušaitienė.</p>
      <blockquote>Informacija dažnai skelbiama suklastotose svetainėse, kurių išvaizda ir pavadinimai yra panašūs į populiarių žiniasklaidos priemonių</blockquote>
      <p>Lietuvos bankui nuo 2018 m. liepos mėn. pradėjus blokuoti nelegalias investicines paslaugas siūlančias interneto svetaines, gerokai sumažėjo gyventojų patirti nuostoliai: per 2019 m. dešimt mėnesių jie prarado 239 tūkst. Eur. Tai beveik penkis kartus mažiau nei 2018 m. (1,136 mln. Eur). Gyventojai praranda mažiau pinigų, tačiau jų nesėkmingos investicijos vis dar yra susijusios su tuo, kad jie dažniausiai tinkamai neįvertina rizikos ar jos net nesuprasdami investuoja lėšas į neaiškios kilmės priemones ir didžiąją dalį investuotų pinigų, neretai ir visus, praranda.</p>
      <p>Informacija dažnai skelbiama suklastotose svetainėse, kurių išvaizda ir pavadinimai yra panašūs į populiarių žiniasklaidos priemonių, tačiau sukčiai ieško ir naujų formų. Siūloma pasinaudoti žinomų žmonių (Arvydo Sabonio, Andriaus Tapino, Arūno Valinsko, Martyno Starkaus, Vytaro Radzevičiaus ir kitų) patirtimi neva sėkmingai investuojant. Reklamose (nesvarbu – interneto svetainėse, socialiniuose tinkluose ar sms žinutėse) pateikiamos aktyvios nuorodos, kurias paspaudę klientai nukreipiami registruotis ir atsidaryti prekybines paskyras neteisėtai investicines paslaugas Lietuvoje siūlančių ir (arba) teikiančių bendrovių interneto svetainėse. Užsiregistravę klientai labai greitai sulaukia bendrovės atstovo skambučio, o pokalbio metu yra primygtinai siūloma kuo greičiau pervesti investavimui skirtus pinigus ir, pradėjus prekiauti jų administruojamoje prekybos platformoje, žadama labai greitai uždirbti didelius pelnus. Tokios „investicijos“ paprastai baigiasi prarastais pinigais.</p>
      <p>Lietuvos bankas pastebėtas įtartinas svetaines operatyviai įtraukia į nuolat atnaujinamą juodąjį sąrašą (dabar jame 145 interneto svetainės, kuriose nelegaliai siūlomos finansinės paslaugos), o nustatęs paslaugų teikimo faktą – su teismo leidimu įpareigoja interneto paslaugų teikėjus jas blokuoti ir papildomai įtraukia į <a href="https://www.lb.lt/illegalwww?page=1">blokuojamų interneto svetainių sąrašą.</a> Šiuo metu jau užblokuota beveik 40 nelegalių interneto svetainių.</p>
      <p>
        <b>Primename tris atsargumo taisykles neprofesionaliesiems investuotojams</b>
      </p>
      <p>Pirmoji taisyklė – neinvestuokite į produktus, kurių neišmanote. Nepaisydami šio patarimo, rizikuojate ne tik prarasti savo santaupas, bet ir įsiskolinti. </p>
      <p>Antroji taisyklė – patikrinkite, ar investavimo paslaugas siūlanti įstaiga turi reikiamą licenciją ir gali teikti paslaugas Lietuvoje.</p>
      <p>Trečioji taisyklė – venkite pasiūlymų, žadančių „greitą praturtėjimą“ ir „jokios rizikos“.</p>
      <p>
        <i>Lietuvos banko inf. </i>
      </p>
    </article>
  </body>
</html>