<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/ABA-League/a315372-Vujosevic-za-SK-Zvezda-veliki-favorit-ali.html"/>
    <meta property="og:site_name" content="Sport Klub"/>
    <meta property="article:published_time" content="2019-11-23T10:25:00+00:00"/>
    <meta property="og:title" content="Vujošević za SK: Zvezda veliki favorit, ali..."/>
    <meta property="og:description" content="Košarkaši Mornara u ABA ligi imaju skor od četiri pobede i tri poraza. Imaju realne izglede da se bore za plasman u sam vrh regionalnog takmičenja. U FIBA Ligi šampiona su bez pobede posle šest utakmica."/>
  </head>
  <body>
    <article>
      <h1>Vujošević za SK: Zvezda veliki favorit, ali...</h1>
      <h2>Košarkaši Mornara u ABA ligi imaju skor od četiri pobede i tri poraza. Imaju realne izglede da se bore za plasman u sam vrh regionalnog takmičenja. U FIBA Ligi šampiona su bez pobede posle šest utakmica.</h2>
      <address><time datetime="2019-11-23T10:25:00+00:00">23 Nov 2019, 10:25</time> by <a rel="author">Svetozar Janičić</a></address>
      <figure>
        <img src="https://sportklub.rs/Picture/122782/jpeg/Radoje-Vujosevic"/>
        <figcaption>
          <cite>ABA, KK Mornar Bar</cite>
        </figcaption>
      </figure>
      <p>Posle prikazanog u duelu sa Nimburkom u minulom kolu kvalitetnog evropskog takmičenja, malo je onih koji veruju da Barani mogu da budu konkurentni Crvenoj zvezdi, koja je izvojevala dragocenu pobedu protiv Žalgirisa u Kaunasu, pre svega u psihološkom smislu, i podigla samopouzdanje.</p>
      <related>
        <a href="http://sportklub.rs/Kosarka/ABA-League/a315313-Rejli-Ros-za-SK-Zvezda-Nemamo-sta-da-izgubimo.html"/>
        <a href="http://sportklub.rs/Kosarka/ABA-League/a315222-Pavicevic-Jedna-energija-u-ABA-druga-u-FIBA.html"/>
      </related>
      <p>Međutim, ima i onih koji pamte da je Mornar pobedio Cibonu u Zagrebu, nadigrao Igokeu, odigrao meč na jednu loptu sa Partizanom i španskim Tenerifama, da je jedini pobedio Cedevita Olimpiju, koja se ekipom Budućnosti deli prvo mesto na tabeli.</p>
      <p>Dilema je – koje će lice pokazati izabranici Mihaila Pavićevića u Beogradu?</p>
      <p>„<i>Kao i svi u timu verujem da ćemo prikazati pravo lice u duelu sa Crvenom zvezdom. Lepo ste rekli. Igramo sa mnogo oscilacija, a amplitude u našoj igri su zaista velike. Ono što raduje u ovom trenutku je činjenica da i pored oscilacija i dalje imamo realne izglede da se borimo za vrh u ABA ligi. Iluzorno je trošiti reči ko je favorit u meču koji sledi. Zvezda ima moćan tim, ekipu koja je napravljena za Evroligu, koja je formirana da odbrani titulu u ABA ligi i ponovo stigne do elitnog takmičenja. Zvezda igra na svom parketu, imaće veliku podršku navijača, veliki vetar u leđa</i>“, naglasio je centar Mornara, <b>Radoje Vujošević</b> za Sport Klub i nastavio:</p>
      <figure>
        <iframe data-src="https://twitter.com/ABA_League/status/1197834240857169920?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„<i>Rekao sam da se nadam da ćemo protiv Crvene zvezde pokazati pravo lice. Imali smo tokom sezone odličnih momenata, mečeva u kojima smo pokazali da možemo i vredimo mnogo. Tu pre svega mislim na duele sa Cedevita Olimpijom, Tenerifama, Partizanom. Jako je važno da budemo agresivni i čvrsti u odbrani od prvog do poslednjeg minuta. Verujem da će naše najjače oružje, a to je definitvno igra u napadu, igra u tranziciji, biti na željenom nivou. Nastojaćemo da budemo konkurentni Zvezdi, da iz te konkurentosti, stignemo do neizvesne završnice i eventualnog iznenađenja. Naša prednost u meču koji sledi je činjenica da samo rasterećeniji u odnosu na rivala i za nijansu odmorniji jer je Zvezda pre nekoliko dana odigrala jako težak meč protiv Žalgirisa u Kaunasu. Ponavljam još jednom, Zvezda je veliki favorit, ali svašta može da se dogodi</i>.“</p>
      <p>Utakmica između Crvene zvezde i Mornara igra se u ponedeljak sa početkom u 18 časova.</p>
    </article>
  </body>
</html>