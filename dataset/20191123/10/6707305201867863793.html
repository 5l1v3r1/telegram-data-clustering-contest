<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/lifestyle/meghan-markle-sconvolta-dichiarazioni-principe-andrea/658699/"/>
    <meta property="og:site_name" content="DiLei"/>
    <meta property="article:published_time" content="2019-11-23T10:01:35+00:00"/>
    <meta property="og:title" content="Meghan Markle sconvolta dalle dichiarazioni del figlio della Regina"/>
    <meta property="og:description" content="A turbare la Duchessa di Sussex sarebbero state le dichiarazioni sessiste rilasciate da Andrea di York durante una recente intervista televisiva."/>
  </head>
  <body>
    <article>
      <h1>Meghan Markle sconvolta dalle dichiarazioni del figlio della Regina</h1>
      <h2>Secondo una fonte a lei vicina, la Duchessa di Sussex sarebbe rimasta profondamente turbata dalle dichiarazioni rilasciate da Andrea di York durante una recente intervista</h2>
      <address>
        <time datetime="2019-11-23T10:01:35+00:00">23 Nov 2019, 10:01</time>
      </address>
      <p>Una fonte vicina a <b>Meghan Markle</b> ha rivelato che la Duchessa del Sussex è rimasta<b> sconvolta dalle recenti dichiarazioni del Principe Andrea</b> che, intervistato durante la trasmissione BBC <i>Newsnight</i>, ha esternato affermazioni a dir poco pesanti.</p>
      <p>Alla richiesta di chiarimenti in merito al suo<b> rapporto con Virginia Roberts Giuffre</b> – una delle vittime del finanziere Epstein, morto suicida nella sua cella in un carcere di Manhattan – il terzogenito della Regina Elisabetta ha affermato di <b>non aver avuto alcuna relazione intima con la donna</b>, diciassettenne ai tempi dello scandalo che sta turbando parte della Royal Family.</p>
      <p>Dopo una settimana a dir poco catastrofica – che ha visto la Regina Elisabetta <b>“licenziare” il figlio dagli impegni pubblici</b> – Andrea di York ha respinto le accuse affermando di <b>non avere avuto rapporti né con la Roberts, né con altre ragazze coinvolte nello scandalo</b>. Ha inoltre precisato che, se così fosse stato, se ne sarebbe ricordato, in quanto <b>fare sesso per un uomo è “un atto positivo molto difficile da dimenticare”.</b></p>
      <p>Secondo quanto rivelato al <i>Daily Telegraph </i>da una fonte vicina alla Duchessa di Sussex, Meghan Markle è rimasta profondamente scossa da queste parole. La cosa non sorprende dato che, nel corso degli anni, la consorte del Principe Harry ed ex protagonista di Suits,<b> femminista convinta</b>, si è più volte<b> esposta a favore delle donne vittime di violenza.</b></p>
      <p>Tornando un attimo ai <b>fatti incriminati</b> ricordiamo che<b> risalgono al 2001</b> e che al centro delle polemiche è finita anche una foto che vede il Principe Andrea, 59 anni, con un braccio sulla spalla della <a href="https://dilei.it/notizie/andrea-inghilterra-scandalo-sessuale-diari-virginia-roberts/10557/">Roberts</a>. L’autenticità del suddetto scatto è stata contestata dai sostenitori del figlio della Regina Elisabetta.</p>
      <p>Come poco fa evidenziato, per l’ex marito di Sarah Ferguson e padre di <a href="https://dilei.it/lifestyle/fotonotizia/beatrice-di-york-e-edoardo-mapelli-mozzi-fidanzati-ufficiali/639519/">Beatrice</a> ed <a href="https://dilei.it/lifestyle/fotonotizia/eugenia-e-beatrice-di-york-al-garden-party-con-harry/608315/">Eugenia</a> <b>i giorni scorsi sono stati a dir poco difficili</b>: a seguito dell’intervista, diversi <b>sponsor di spicco internazionale</b> – p.e. KPMG – hanno dichiarato che <b>non rinnoveranno il supporto finanziario a Pitch@Palace</b>, progetto imprenditorale lanciato nel 2014 dal fratello del Principe Carlo.</p>
      <p>Anche un’organizzazione importante come la <b>Royal Philarmonic Orchestra</b> ha annunciato ufficialmente la<b> cessazione di qualsiasi rapporto con Andrea di York</b>, tra i principali mecenati del progetto musicale. Per quel che concerne invece il punto di vista degli altri membri della Royal Family, se <a href="https://dilei.it/lifestyle/video/meghan-markle-harry-isolati-regina-interviene-kate-middleton/658503/">Meghan</a> è rimasta scossa dalle dichiarazioni del Principe Andrea,<b> Carlo</b>, in visita ufficiale in Nuova Zelanda, <b>ha ignorato alcune delle domande poste dai giornalisti sull’argomento</b>.</p>
      <related>
        <h4>Leggi anche</h4>
        <a href="https://dilei.it/lifestyle/meghan-markle-scioccata-vogliono-divorzi-harry/580097/"/>
        <a href="https://dilei.it/lifestyle/meghan-markle-dichiarazioni-shock-padre-thomas/552517/"/>
        <a href="https://dilei.it/lifestyle/meghan-markle-crisi-harry-la-oscura-kate-middleton-resta-la-preferita/572306/"/>
        <a href="https://dilei.it/lifestyle/figlio-meghan-markle-primo-regalo-e-il-privilegio-negato-ai-bambini-di-kate-middleton/602895/"/>
        <a href="https://dilei.it/vip/meghan-markle-regina-elisabetta-viaggio-treno-senza-harry-kate/548129/"/>
      </related>
    </article>
  </body>
</html>