<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/JowE7j/trump-anklager-riksrettsvitner-for-loegn"/>
    <meta property="og:site_name" content="Aftenbladet"/>
    <meta property="article:published_time" content="2019-11-23T10:58:44+00:00"/>
    <meta property="og:title" content="Trump anklager riksrettsvitner for løgn"/>
    <meta property="og:description" content="Donald Trump langet fredag på nytt ut mot vitnene i riksrettshøringen. Han forsvarte også bruken av sin personlige advokat i utenrikspolitikken."/>
  </head>
  <body>
    <article>
      <h1>Trump anklager riksrettsvitner for løgn</h1>
      <h2>Donald Trump langet fredag på nytt ut mot vitnene i riksrettshøringen. Han forsvarte også bruken av sin personlige advokat i utenrikspolitikken.</h2>
      <address><time datetime="2019-11-23T10:58:44+00:00">23 Nov 2019, 10:58</time> by <a rel="author">NTB</a></address>
      <p>Den amerikanske presidenten sa i intervjuet med programmet Fox &amp; Friends at Rudy Giulianis evner til å bekjempe kriminalitet var nødvendig for å hanskes med det korrupte landet Ukraina, skriver nyhetsbyrået <a href="https://www.reuters.com/article/us-usa-impeachment-trump/trump-accuses-impeachment-witness-of-lying-defends-use-of-giuliani-idUSKBN1XW1J7">Reuters</a>.</p>
      <p>Kommentaren kom etter den femte og siste dagen av den offentlige riksrettshøringen i Representantenes hus. To nye vitner bekreftet torsdag Giulianis forsøk på å presse Ukraina til å etterforske Biden-familien.</p>
      <p>Fiona Hill, som tidligere var den øverste Russland-eksperten i Det hvite hus, fortalte at Giuliani fremmet saker som etter hennes syn «kunne hjemsøke oss på et senere tidspunkt».</p>
      <p>Trump mener Giuliani var den rette manen for jobben, og at han var kvalifisert på bakgrunn av sitt gode rykte.</p>
      <p>– Han er en ikonisk skikkelse i dette landet av to grunner. Han var den beste ordføreren i New York, og han er den beste til å bekjempe kriminalitet de siste 50 årene, sa Trump til <a href="https://video.foxnews.com/v/6107543440001/#sp=show-clips">Fox &amp; Friends</a>.</p>
      <p>Trump sa ikke noe om hva han ba Giuliani om å gjøre i Ukraina.</p>
      <p>Presidenten skal i intervjuet med Fox ha kommet med minst 18 usanne påstander, viser en gjennomgang kanalen <a href="https://edition.cnn.com/2019/11/22/politics/fact-check-trump-fox-and-friends-november/index.html">CNN</a> har gjort.</p>
    </article>
  </body>
</html>