<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641466/%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%B3%D8%A7%D8%B2%D9%87%D8%A7%DB%8C-%D8%A7%DB%8C%D8%B1%D8%A7%D9%86%DB%8C-%D8%AF%D8%B1-%D8%AF%D8%A7%D9%86%D8%B4%DA%A9%D8%AF%D9%87-%D9%87%D9%86%D8%B1-%D8%A8%D8%B1%D9%BE%D8%A7-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T10:03:00+00:00"/>
    <meta property="og:title" content="نمایشگاه سازهای ایرانی در دانشکده هنر برپا شد"/>
    <meta property="og:description" content="نمایشگاه سازهای ایرانی در نگارخانه دانشگاه هنر برای علاقه مندان به ساز اصیل ایرانی برپا شده است."/>
  </head>
  <body>
    <article>
      <h1>
        <a href="https://www.bultannews.com/fa/news/641466/%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%B3%D8%A7%D8%B2%D9%87%D8%A7%DB%8C-%D8%A7%DB%8C%D8%B1%D8%A7%D9%86%DB%8C-%D8%AF%D8%B1-%D8%AF%D8%A7%D9%86%D8%B4%DA%A9%D8%AF%D9%87-%D9%87%D9%86%D8%B1-%D8%A8%D8%B1%D9%BE%D8%A7-%D8%B4%D8%AF">نمایشگاه سازهای ایرانی در دانشکده هنر برپا شد</a>
      </h1>
      <h2>نمایشگاه سازهای ایرانی در نگارخانه دانشگاه هنر برای علاقه مندان به ساز اصیل ایرانی برپا شده است.</h2>
      <address><time datetime="2019-11-23T10:03:00+00:00">23 Nov 2019, 10:03</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، نمایشگاه ساز‌های اصیل ایرانی با ارائه آثار علی روستا از ۲۸ آبان آغاز و تا اول آذرماه در خیابان انقلاب، روبروی تئاتر شهر، نگارخانه دانشگاه هنر دایر است؛ علاقه مندان می توانند  تا ساعت ۲۲ از نمایشگاه بازدید کنند.<br/><br/> این سومین دوره نمایشگاه ساز‌های اصیل ایرانی است که با هدف آشنایی جوانان علاقه‌مند به عرصه موسیقی اصیل کشور برگزار می‌شود. روستا از سال ۱۳۸۶ مشغول به مطالعه و تحقیق راجع به خواص صوتی و فیزیکی انواع چوب‌ها است و به ساخت سه تار، تار، تنبک و دیگر ساز‌ها می‌پردازد.</p>
      <p>علی روستا سازنده ساز  گفت: دومین دوره نمایشگاه را سال پیش در کاخ سعد آباد برگزار کردیم. امسال تعداد روز‌های جشنواره را کمتر کردیم و مکان برگزاری را دانشگاه هنر قرار دادیم.</p>
      <p>وی با اشاره به مهمترین تفاوت این دوره از نمایشگاه نسبت به دوره قبل گفت: امسال تعداد ساز‌های ارائه شده ما بیشتر شده و بیش از صد و پنجاه ساز ارائه کردیم که حاصل فعالیت‌های من و بچه‌های تیم است.</p>
      <p>وی افزود: امسال به دلیل قطعی اینترنت، فضای مجازی را در اختیار نداشتیم؛ این موضوع باعث شد، کمی شرایط برای تبلیغ نمایشگاه سخت باشد اما با شناختی که از گروه ما داشتند، استقبال خوبی انجام شد و با توجه به این که سالن برگزاری متعلق به دانشگاه هنر بود و در کنار پارک دانشجو هستیم، استقبال خوبی از سوی هنر دوستان رقم خورد. سازندگان، نوازندگان و مدرسان رشته موسیقی حضور داشتند، از ساز‌ها بازدید کردند و با چند ساز نواختند و مخاطبان تخصصی نمایشگاه نظراتی برای بهتر شدن ساز‌ها و استفاده بهینه از آن ارائه کردند.</p>
      <p>روستا در پایان بیان کرد: امسال امکان فروش ساز وجود دارد. بازدید کنندگان می‌توانند برای خرید ساز از تخفیف بین ۱۰ تا ۲۰ درصد بهره‌مند شوند. دانشجو‌ها با ارائه کارت دانشجویی تخفیف بیشتری دریافت می‌کنند. البته با توجه به موقعیت نمایشگاه، دانشجویان دانشکده هنر، تخفیف بیشتری برای خرید ساز دارند.</p>
    </article>
  </body>
</html>