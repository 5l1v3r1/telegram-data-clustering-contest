<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200786/%D8%A8%D8%B1%D8%AE%DB%8C-%D9%86%D9%85%DB%8C-%D8%AE%D9%88%D8%A7%D9%87%D9%86%D8%AF-%D9%82%D9%85-%D8%AD%D8%B1%D9%85-%D8%A7%D9%87%D9%84-%D8%A8%DB%8C%D8%AA-%D8%B9-%D8%A8%D8%A7%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T10:21:59+00:00"/>
    <meta property="og:title" content="برخی نمی‌خواهند قم حرم اهل‌بیت(ع) باشد"/>
    <meta property="og:description" content="ایسنا/قم امام‌جمعه قم با بیان اینکه برخی نمی‌خواهند قم حرم اهل‌بیت(ع) باشد، گفت: با وجود تلاش مخالفان قم، ما تلاش کرده‌ایم تا این شهر را به جایگاه اصلی خود برسانیم."/>
  </head>
  <body>
    <article>
      <h6 class="kicker">آیت الله سعیدی:</h6>
      <h1>برخی نمی‌خواهند قم حرم اهل‌بیت(ع) باشد</h1>
      <address><time datetime="2019-11-23T10:21:59+00:00">23 Nov 2019, 10:21</time> by <a rel="author">محسن عبادی‌پور</a></address>
      <p>ایسنا/قم امام‌جمعه قم با بیان اینکه برخی نمی‌خواهند قم حرم اهل‌بیت(ع) باشد، گفت: با وجود تلاش مخالفان قم، ما تلاش کرده‌ایم تا این شهر را به جایگاه اصلی خود برسانیم.</p>
      <p>آیت‌الله سیدمحمد سعیدی در دیدار با آیت‌الله محمد یزدی رئیس جامعه مدرسین حوزه علمیه قم که در دفتر جامعه انجام شد، با اشاره به تشکیل قرارگاه ۱۹ دی در راستای فرمایشات رهبر معظم انقلاب اسلامی در دیدار با مردم قم اظهار کرد: ایشان نسبت به وضعیت قم ابراز نگرانی کرده و خطاب به بزرگان و جوانان قم فرمودند که نباید اجازه دهیم قم از وضع انقلابی و دینی خود خارج شود.</p>
      <p>وی با بیان اینکه تقویت فرهنگ حجاب و عفاف، نیازمند مشارکت همگان به ویژه علمای دینی است، اضافه کرد: به دنبال فرمایشات رهبر معظم انقلاب اسلامی به همراه جمعی از مسئولان استانی نشستی را برگزار و قرارگاه ۱۹ دی را تشکیل داده و تا به امروز ۲۶ نشست در این قرارگاه برگزار کرده‌ایم.</p>
      <p>امام‌جمعه قم با تاکید بر اینکه قرارگاه ۱۹ دی با حضور نمایندگان دستگاه‌‌ها، نهادها و مجموعه‌های مردمی کار خود را دنبال کرده است، تصریح کرد: در پایان کار قرارگاه به محضر علما و مراجع تقلید رفته تا بتوانیم از ظرفیت همگان برای پرداختن به مطالبه رهبر معظم انقلاب اسلامی استفاده کنیم.</p>
      <p>وی با بیان اینکه برخی نمی‌خواهند قم حرم اهل‌بیت(ع) باشد، تصریح کرد: با وجود تلاش مخالفان قم، ما تلاش کرده‌ایم تا این شهر را به جایگاه اصلی خود برسانیم.</p>
      <p>انتهای پیام</p>
    </article>
  </body>
</html>