<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/geen-categorie/1277164/thuisbezorgd-bedondert-de-boel-negatieve-recensies-verwijderd.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-23T10:02:10+00:00"/>
    <meta property="og:title" content="Thuisbezorgd bedondert de boel: negatieve recensies verwijderd"/>
    <meta property="og:description" content="Een negatieve recensie, geen enkel hotel of restaurant is er blij mee. Het kan immers grote gevolgen hebben voor de klandizie. Op Thuisbezorgd.nl, de..."/>
  </head>
  <body>
    <article>
      <h1>Thuisbezorgd bedondert de boel: negatieve recensies verwijderd</h1>
      <address><time datetime="2019-11-23T10:02:10+00:00">23 Nov 2019, 10:02</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>Een negatieve recensie, geen enkel hotel of restaurant is er blij mee. Het kan immers grote gevolgen hebben voor de klandizie. Op Thuisbezorgd.nl, de grootste site voor bezorgmaaltijden in Nederland, hebben ze daar wat op gevonden: als de recensent zijn tekst verwijdert, krijgt hij zijn geld terug.</p>
      <p>Vural Polat was de eerste die daarover op Twitter aan de bel trok. Na een driesterrenrecensie van een sushirestaurant werd hij benaderd door Thuisbezorgd. Hij zou het geld voor de sushi terugkrijgen als hij de review weghaalde. “Een uitzondering”, zei woordvoerder Joris Wilton toen nog in een reactie. “We doen dat alleen in bepaalde gevallen op verzoek van de klant. Het is voor ons ook belangrijk dat consumenten op recensies kunnen vertrouwen.”</p>
      <p><b>Zes keer per dag gebeld</b><br/>RTL Nieuws plaatste een oproep op Facebook en er reageerden tientallen mensen, die hetzelfde hadden meegemaakt. Het was dus bepaald geen uitzondering. Zo vertelt Matthijs Keller: “We hadden na het stappen met vrienden een aantal kapsalons besteld. Het duurde twee uur en het eten was koud toen het aankwam.” Hij gaf de snackbar één ster en diende een klacht in. “Die week werd ik wel zo’n zes keer per dag gebeld door het restaurant. Of ik de recensie wilde verwijderen, dan zou ik mijn geld terugkrijgen.” </p>
      <p>Keller wilde niet ingaan op het verzoek, maar kreeg plots een mail van Thuisbezorgd. “Daar stond in dat ik toestemming had gegeven voor het weghalen van de recensie. En of ik dat wilde bevestigen.” Hij mailde terug met: “Dan word ik tenminste niet meer zes keer per dag gebeld.” Dezelfde dag nog was de review verdwenen.</p>
      <p><b>Chantage</b><br/>Zo gaat het constant en velen gaan op het verwijderingsverzoek in, in ruil voor een gratis maaltijd. Bij Tomas Wagenaar was het nog erger: Het restaurant waar hij eten had besteld, belde hem op dat hij te ver weg woonde en dat ze dus niet kwamen. Hij had al wel betaald. Na zeven dagen zou hij zijn geld terugkrijgen. Wagenaar plaatste een negatieve recensie. Vervolgens nam Thuisbezorgd contact op met de mededeling dat hij zijn geld pas terug zou krijgen als hij de recensie zou verwijderen. Chantage dus.</p>
      <p><b>Onderzoek</b><br/>RTL Nieuws sprak met Mark, een oud-medewerker van een restaurant. Hij bevestigt de gang van zaken. “Eigenlijk bij elke recensie onder de 4,5 ster belde de eigenaar met Thuisbezorgd of de klant. Thuisbezorgd werkte er eigenlijk altijd aan mee. Dat gebeurde zo’n drie tot vier keer per week.”</p>
      <p>Desgevraagd geeft Thuisbezorgd aan een onderzoek te starten om er achter te komen of de recensies nog wel betrouwbaar zijn. Het antwoord laat zich raden.</p>
      <p><b>Bron(nen):   </b><a href="https://www.rtlnieuws.nl/economie/bedrijven/artikel/4930641/thuisbezorgd-betrouwbaarheid-recensies-onderzoeken">RTL Nieuws</a>      </p>
    </article>
  </body>
</html>