<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/ministerstvo-zahranici-mezinarodni-organizace-humanitarni-pomoc-ukrajina-osn_1911231008_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T10:08:00+00:00"/>
    <meta property="og:title" content="Česko by mělo poslat 50 milionů třem organizacím na humanitární pomoc, projedná to vláda"/>
    <meta property="og:description" content="Peníze by měly posloužit na zdravotnickou pomoc na Ukrajině, na řešení problému s migrací v Zambii a na prevenci katastrof. Návrh ministerstva zahraničí projedná v pondělí vláda."/>
  </head>
  <body>
    <article>
      <h1>Česko by mělo poslat 50 milionů třem organizacím na humanitární pomoc, projedná to vláda</h1>
      <address><time datetime="2019-11-23T10:08:00+00:00">23 Nov 2019, 10:08</time> by <a rel="author">ČTK</a></address>
      <p>
        <b>Česko by do konce roku mělo věnovat 50 milionů korun třem mezinárodním organizacím, které se věnují humanitární pomoci. Peníze by měly posloužit na zdravotnickou pomoc na Ukrajině, na řešení problému s migrací v Zambii a na prevenci katastrof. Návrh ministerstva zahraničí projedná v pondělí vláda.</b>
      </p>
      <p>Podle návrhu je deset milionů korun určeno pro Mezinárodní výbor Červeného kříže. Peníze jsou vázány na zdravotnickou pomoc v konfliktních oblastech na východě Ukrajiny. České velvyslanectví v Kyjevě bude využití daru monitorovat a bude hledat možnosti, jak činnost Červeného kříže koordinovat s dalšími českými humanitárními projekty.</p>
      <related>
        <h4>Číst článek</h4>
        <a href="https://www.irozhlas.cz/zivotni-styl/spolecnost/humanitarni-pomoc-ministerstvo-zahranici-clovek-v-tisni-jemen-ukrajina-syrie_1908110700_per"/>
      </related>
      <p>Dvacet milionů korun by měl dostat Úřad Vysokého komisaře OSN pro uprchlíky (UNHCR) a využít je pro řešení problému s migrací v Zambii. Africká země, která patří mezi prioritní státy české zahraniční rozvojové pomoci, se potýká s přílivem uprchlíků ze sousedního Konga, uprchlické tábory v Zambii provozují i české neziskové organizace.</p>
      <p>Zbývajících 20 milionů korun dostane Úřad OSN pro snižování rizika katastrof (UNDRR). Peníze poslouží na snižování rizika katastrof a zlepšování odolnosti vůči nim ve všech šesti prioritních zemích české rozvojové pomoci, kterými jsou vedle Zambie Bosna, Gruzie, Moldavsko, Etiopie a Kambodža. Česko s UNDRR spolupracuje dlouhodobě, čeští experti se podílejí na vyhodnocování rizik přírodních katastrof.</p>
      <related>
        <h4>Související články</h4>
        <a href="https://www.irozhlas.cz/zpravy-domov/uprchlici-afrika-prevence-nelegalni-migrace-evropa-cesko-andrej-babis_1908181100_nkr"/>
        <a href="https://www.irozhlas.cz/zpravy-domov/juan-guaido-tomas-petricek-venezuela-humanitarni-pomoc-maduro_1904172126_och"/>
        <a href="https://www.irozhlas.cz/zpravy-svet/venezuela-caracas-humanitarni-pomoc-cerveny-kriz-leky-jidlo-maduro-krize_1904162015_och"/>
      </related>
    </article>
  </body>
</html>