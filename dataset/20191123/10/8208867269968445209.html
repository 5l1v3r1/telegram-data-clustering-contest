<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/rubriche/eurobarometro/2019/11/23/news/eurobarometro_fondo_salva_stati-241698117/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T10:39:00+00:00"/>
    <meta property="og:title" content="Scholz e quell'Unione bancaria ritagliata sulla Germania. Ecco perché servono gli eurobond"/>
    <meta property="og:description" content="Il tema è tornato alto in agenda: più che dal fondo salva-Stati, l'Italia si deve guardare da altri pericoli. Da Visco è arrivata una risposta circostanziata ai mantra di Berlino: solo i titoli comuni faranno davvero la differenza"/>
  </head>
  <body>
    <article>
      <h1>Scholz e quell'Unione bancaria ritagliata sulla Germania. Ecco perché servono gli eurobond</h1>
      <h2>Il tema è tornato alto in agenda: più che dal fondo salva-Stati, l'Italia si deve guardare da altri pericoli. Da Visco è arrivata una risposta circostanziata ai mantra di Berlino: solo i titoli comuni faranno davvero la differenza</h2>
      <address><time datetime="2019-11-23T10:39:00+00:00">23 Nov 2019, 10:39</time> by <a rel="author">MAURIZIO RICCI</a></address>
      <p>Herr Scholz, se ti interessa l'unione bancaria europea, dacci gli eurobond. In Italia, il dibattito <a href="https://www.repubblica.it/economia/rubriche/policy/2019/11/22/news/mes_banche-241648752/">si è infuocato sul Fondo salva-Stati</a> (che, in realtà, anche con le modifiche ai trattati in discussione, resta quello di prima) e sullo snellimento dei meccanismi - già esistenti - di ristrutturazione del debito nazionale, nell'ipotetico caso di default. Due temi che la riforma lega all'introduzione di salvataggi europei per le banche in crisi. Ma questa partita è solo un capitolo della assai più complessa danza intorno alle strutture di una unione bancaria, che il ministro delle Finanze tedesco, Olaf Scholz, ha riaperto nelle scorse settimane.<br/><br/>Il rischio è che la Germania, dopo avere a lungo bloccato ogni progresso verso l'unione bancaria, ora punti a ritagliarsela, secondo le proprie convenienze politiche ed economiche. Ignazio Visco, nei giorni scorsi, ha scelto l'occasione discreta di un seminario interno a via Nazionale per rispondere a Scholz: i toni sono morbidi, i contenuti assai meno.<br/><br/>Per l'Italia, il completamento dell'unione bancaria - in particolare con una assicurazione europea che salvaguardi tutti i depositi fino a 100 mila euro - è un passaggio cruciale per assicurare una migliore circolazione della liquidità dentro l'eurozona. In due parole, si tratta di abbattere la percezione di rischio che può frenare il flusso di capitali stranieri verso l'Italia. Ma nella costruzione abbozzata da Scholz, gli unici problemi da risolvere sembra siano solo quelli che i tedeschi non hanno.<br/><br/>Primo, le sofferenze bancarie. Il ministro tedesco pone come precondizione all'unione che i crediti inesigibili vengano ridotti al di sotto  del 5 per cento dei crediti totali concessi. Ma davvero, chiede Visco, le sofferenze - che l'Italia, peraltro, sta riducendo in fretta - sono l'unico problema delle banche europee? O ci sono anche fragilità legate, invece, a investimenti "illiquidi ed opachi"? Il riferimento è all'imponente massa di derivati - titoli che sono spesso quasi solo una scommessa arrischiata e assai volatile - che zavorrano i bilanci di molte banche tedesche e che stanno già creando difficoltà evidenti a giganti come Deutsche Bank.<br/><br/>Ma il punto più delicato riguarda i pacchetti di titoli di Stato nelle casseforti delle banche: i 400 miliardi di euro in Btp che puntellano il capitale dei nostri istituti. Scholz, come molti economisti, ritiene che questo crei una spirale perversa: ogni indebolimento del debito nazionale (rivelato, ad esempio, da una crescita dello spread) indebolisce le banche e il loro indebolimento impatta a sua volta il Tesoro. Anche i titoli pubblici devono essere valutati, dunque, dice Scholz, in base al rischio, da cui oggi sono formalmente esenti  nei calcoli di bilancio.<br/><br/>Il circolo vizioso esiste, ma Visco sottolinea che il legame non si limita ai pacchetti dei titoli che possiedono direttamente le banche. Le banche si indeboliscono anche se cresce lo spread, perché questo si riflette sul loro rating. E, ovviamente, si indeboliscono se il Tesoro va in crisi, perché va in crisi tutta l'economia. Il problema cruciale, allora, è ridurre il rischio.<br/><br/>Come? La strada, fa capire Visco, è un titolo di debito comunitario: l'eurobond sempre respinto dai tedeschi. Scholz, fa notare il governatore, fa continui riferimenti alla situazione americana e alla relativa legislazione sui fallimenti bancari, ma non dice mai che in America esistono anche i titoli federali del tutto esenti da rischio. Per le banche, insiste Visco, un "risk-free asset" è una necessità vitale per dare stabilità ai bilanci. Se avessero a disposizione solo titoli nazionali e questi, come vuole Scholz, non fossero più risk-free, le banche verrebbero progressivamente stritolate dalla necessità, in caso di crisi dello spread sui mercati, di raddoppiare gli interventi sul capitale: una volta per far fronte alla perdita di valore dei titoli e una seconda per compensare l'aumento del rischio. L'eurobond consentirebbe, invece, di diversificare il rischio delle banche e di assorbire una eventuale fuga di investitori. Ora, la palla è a Scholz.<br/><br/> </p>
    </article>
  </body>
</html>