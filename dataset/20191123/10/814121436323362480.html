<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/tylko-u-nas/10271678/rozmnazanie-bialych-wojownikow-skrajne-organizacje-w-polsce-powinny-byc-zdelegalizowane.html"/>
    <meta property="og:site_name" content="Wprost"/>
    <meta property="article:published_time" content="2019-11-23T10:07:00+00:00"/>
    <meta property="og:title" content="Rozmnażanie białych wojowników. Skrajne organizacje w Polsce powinny być zdelegalizowane?"/>
    <meta property="og:description" content="Żeby skutecznie walczyć z rasizmem, ksenofobią, homofobią powinni tego chcieć politycy, księża i przedstawiciele prawa."/>
  </head>
  <body>
    <article>
      <h1>Rozmnażanie białych wojowników. Skrajne organizacje w Polsce powinny być zdelegalizowane?</h1>
      <address><time datetime="2019-11-23T10:07:00+00:00">23 Nov 2019, 10:07</time> by <a rel="author">Katarzyna Skrzydłowska-Kalukin</a></address>
      <p>
        <b>Żeby skutecznie walczyć z rasizmem, ksenofobią, homofobią powinni tego chcieć politycy, księża i przedstawiciele prawa.</b>
      </p>
      <p>Kilka ostatnich wydarzeń. ABW zatrzymała dwie osoby, które planowały zamach na mieszkających w Polsce Muzułmanów. Zgromadzili broń i materiały wybuchowe, chcieli wzorować się na norweskim skrajnie prawicowym terroryście Andersie Breiviku, który zastrzelił na wyspie Utoia 69 młodych osób. Breivik za swoich najważniejszych wrogów uważał muzułmanów, a za swoją misję ratowanie europejskiego chrześcijaństwa. Schwytani przez ABW polscy niedoszli terroryści mieli już na koncie ataki na Muzułmanów, tyle, że słowne, czy rękoczyny.</p>
      <p>Marsz Niepodległości w Warszawie. Tłum skanduje: „Islamistów nie wpuścimy, polskie kozy obronimy”. Organizator Robert Bąkiewicz narzeka ze sceny na elity: – Ani słowem nie mrukną, kiedy Żydzi chcą ograbić naszą ojczyznę! – Idą biali wojownicy, narodowi katolicy – skandują uczestnicy marszu. Krzyczą o Żydach, „zboczeńcach”, „Murzynach”, „lewakach” i islamistach. Wrocław, Marsz Polaków zorganizowany przez byłego księdza Jacka Międlara przy pomocy ONR i Ruchu Narodowego. Na czele pochodu Międlar krzyczy: – Polska leży plackiem przed Brukselą i Tel Awiwem! Warszawski Marsz Niepodległości również organizują środowiska związane z ONR, Młodzieżą Wszechpolską i Ruchem Narodowym, jednak i tam, i we Wrocławiu ulicami idą też osoby nienależące do żadnej organizacji. One też wznoszą okrzyki.</p>
      <p>We wrześniu działający przy ONZ Komitet do spraw Likwidacji Dyskryminacji Rasowej wezwał Polskę do delegalizacji grup propagujących rasizm – ONR, Młodzieży Wszechpolskiej, Falangi, stowarzyszenia Duma i Nowoczesność – oraz do raportu z wykonania zadania w ciągu roku. Duma i Nowoczesność po reportażu Superwizjera „Urodziny Hitlera” jest już zdelegalizowana, pozostałe organizacje działają.</p>
      <h3>Delegalizacja powstrzyma rasizm, ksenofobię i homofobię?</h3>
      <p>Antyfaszystowskie stowarzyszenie Nigdy Więcej opublikowało kolejną już edycję „Brunatnej Księgi”, czyli raportu z monitoringu zdarzeń na tle rasistowskim i ksenofobicznym. Jak piszą autorzy raportu, w ostatnich miesiącach odnotowano wiele aktów przemocy wobec osób należących do mniejszości seksualnych, a pogardę wobec nich publicznie wyrażali politycy, dziennikarze i duchowni. Przemoc werbalną stosują działacze organizacji wymienianych przez ONZ, ale nie tylko. Robiły to osoby publiczne niezwiązane organizacyjnie ze skrajną prawicą. W „Brunatnej Księdze” znalazła się na przykład wypowiedź arcybiskupa Marka Jędraszewskiego o „tęczowej zarazie”. Episkopat nie odciął się oficjalnie od tej wypowiedzi.</p>
      <p>Pytanie brzmi, czy ich delegalizacja powstrzyma w Polsce rasizm, ksenofobię, homofobię i inne przejawy dyskryminacji oraz agresji wobec grup uznanych za „wroga”. Czy, aby nie znaleźli się kolejni naśladowcy Breavika wystarczy decyzja sądu o rozwiązaniu organizacji. Przecież ludzie, którzy ją tworzą zostaną. Gdyby zgodnie z zaleceniem ONZ w Polsce zdelegalizowano organizacje skrajnej prawicy, biskup nadal mógłby głosić swoje kazania, przez miasta nadal mogłyby przechodzić marsze z ksenofobicznymi i homofobicznymi hasłami, a niezrzeszeni w żadnych organizacjach rasiści nadal czuliby się bezkarnie, zaczepiając i bijąc obcokrajowców.</p>
      <p>– Sama delegalizacja organizacji nie wystarczy, żeby poradzić sobie z problemem rasizmu, ksenofobii i idącej za tym przemocy – mówi Rafał Pankowski z Nigdy Więcej. – Powinno temu towarzyszyć konsekwentne wykonywanie prawa oraz wysiłek edukacyjny. Bez tego delegalizacja mogłaby się okazać ruchem pozornym.</p>
      <footer>Źródło: <a href="https://www.wprost.pl/tygodnik/">Wprost</a></footer>
    </article>
  </body>
</html>