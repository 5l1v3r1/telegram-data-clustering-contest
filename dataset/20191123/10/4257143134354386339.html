<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/23/ujabb-balatoni-varosban-targyalnak-adoemelesrol"/>
    <meta property="og:site_name" content="infostart"/>
    <meta property="article:published_time" content="2019-11-23T10:24:00+00:00"/>
    <meta property="og:title" content="Újabb balatoni városban tárgyalnak adóemelésről"/>
    <meta property="og:description" content="Balatonfüred képviselő testülete a jövő héten dönt az idegenforgalmi adó 2020-tól hatályos emeléséről."/>
  </head>
  <body>
    <article>
      <h1>Újabb balatoni városban tárgyalnak adóemelésről</h1>
      <address><time datetime="2019-11-23T10:24:00+00:00">23 Nov 2019, 10:24</time> by <a rel="author">Infostart</a></address>
      <h3>Balatonfüred képviselő testülete a jövő héten dönt az idegenforgalmi adó 2020-tól hatályos emeléséről.</h3>
      <p>Ha a testület támogatja az erről szóló <a href="https://www.napi.hu/magyar_gazdasag/balatonfured-idegenforgalmi-ado.695614.html">előterjesztést</a>, akkor Balatonfüreden az idegenforgalmi adó a jelenlegi 515 forintról 530 forintra emelkedik - írja a napi.hu.</p>
      <p>A 15 forintos növekedés elhanyagolható például egy családi nyaralásánál, a balatonfüredi önkormányzat számára azonban komoly forrásbővülés tekintve, hogy tavaly a város kereskedelmi szálláshelyein közel 730 ezer éjszakát regisztráltak. Egy 15 forintos emelés önmagában közel 11 millió forintos bevételnövekedést jelent ezen a szinten.</p>
      <p>A város a tavalyi költségvetésébe 384 millió forint idegenforgalmiadó-bevételt tervezett, idén pedig 400 millió forintot. Ez a 9,7 milliárd forintos mérlegfőösszeg 4,1 százaléka.</p>
      <p>Füred 2018-ban a harmadik helyet foglalta el a balatoni régióban az összes szálláshely (tehát nem csak a kereskedelmi) forgalmát tekintve – <a href="https://www.napi.hu/magyar_gazdasag/balatonfured-idegenforgalmi-ado.695614.html">írta korábban a Balatontipp</a> a KSH adatai alapján.</p>
      <p>A régióban messze Hévíz a legnépszerűbb, a dobogó második és harmadik fokán azonban cserélődnek a szereplők. 2018-ban például Siófok volt a második köszönhetően a rengeteg magán szálláshelynek. Korábban Balatonfüredé volt a második hely és Zalakarosé a harmadik.</p>
      <p>Mint arról az Infostart is beszámolt, Siófokon is adóemelésről dönthetnek, ott egyfajta panorámaadóként a vízparti ingatlanok tulajdonosainak kellene mélyebben a zsebükbe nyúlniuk, az adóemelés a következő, november 28-i képviselő-testületi ülés napirendi pontjai között is szerepel, erről <a href="https://infostart.hu/belfold/2019/11/22/megfizettetnek-a-panoramat-az-egyik-balatoni-varosban">ITT</a> írtunk.</p>
      <p>
        <i>Nyitókép: MTI/Mohai Balázs</i>
      </p>
    </article>
  </body>
</html>