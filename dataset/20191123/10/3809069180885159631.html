<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/planetfootball/retro/article/1417720/otan-enas-erasitehnis-podosfairistis-agonistike-stin-premier-league-vid"/>
    <meta property="og:site_name" content="PlanetFootball by gazzetta.gr"/>
    <meta property="article:published_time" content="2019-11-23T10:02:00+00:00"/>
    <meta property="og:title" content="Όταν ένας ερασιτέχνης ποδοσφαιριστής αγωνίστηκε στην Premier League! (vid)"/>
    <meta property="og:description" content="Ο Αλί Ντιά, την 23η Νοεμβρίου του 1996 πραγματοποίησε το ντεμπούτο του με τη φανέλα της Σαουθάμπτον. Μια ιστορία του παραμένει αναλλοίωτη, ίσως ανεπανάληπτη, σίγουρα όμως πέρα από κάθε φαντασία."/>
  </head>
  <body>
    <article>
      <h1>Όταν ένας ερασιτέχνης ποδοσφαιριστής αγωνίστηκε στην Premier League! (vid)</h1>
      <h2>Ο Αλί Ντιά, την 23η Νοεμβρίου του 1996 πραγματοποίησε το ντεμπούτο του με τη φανέλα της Σαουθάμπτον. Μια ιστορία του παραμένει αναλλοίωτη, ίσως ανεπανάληπτη, σίγουρα όμως πέρα από κάθε φαντασία.</h2>
      <address>
        <time datetime="2019-11-23T10:02:00+00:00">23 Nov 2019, 10:02</time>
      </address>
      <p>Είναι από αυτές τις στιγμές που η ίδια η πραγματικότητα ξεπερνάει φαντασία, όνειρα και τρελές ιδέες. Ο 21χρονος – τότε – φοιτητής από τη Σενεγάλη Αλί Ντιά, είχε βάλει ως στόχο να αγωνιστεί σε παιχνίδι της <b>Premier League</b>. Τι και αν ως τότε έπαιζε αποκλειστικά σε ερασιτεχνικό επίπεδο (Μπλάιθ Σπάρτανς); Ο Ντιά σκαρφίστηκε μια απίθανη ιστορία προκειμένου να πείσει τον προπονητή της <b>Σαουθάμπτον </b>να υπογράψει συμβόλαιο μαζί του.</p>
      <p>Αρχικά, κατάφερε να βάλει στο κόλπο έναν συμφοιτητή του, ο οποίος καλούσε διάφορους προπονητές ομάδων και προσποιούταν τον Ζορζ Γουεά, λέγοντας ότι έχει «<i>μια μοναδική περίπτωση ποδοσφαιριστή για εκείνους</i>». Κάποιοι δεν έπεσαν στην παγίδα, μεταξύ αυτών και ο τότε μάνατζερ της <b>Γουέστ Χαμ</b>, <b>Χάρι Ρέντκναπ</b></p>
      <p>Αφού πρώτα τον είχε αποκλείσει με συνοπτικές διαδικασίες λέγοντας: «<i>Συνέχιζα να λαμβάνω κλήσεις από κάποιον που ισχυριζόταν ότι είναι ο Ζορζ Γουέα, μέχρι που του είπα “αγαπητέ Ζορζ, θέλεις να παίξεις για την Γουέστ Χαμ;” Και μου απάντησε, “όχι, αλλά έχω έναν παίκτη για εσένα”. Κατάλαβα ότι ήταν φάρσα και το έκλεισα</i>».</p>
      <p>Ωστόσο με τον<b> Γκρέιαμ Σούνες</b>, προπονητή της <b>Σαουθάμπτον </b>είχε καλύτερη τύχη. Όχι μόνο τον έπεισε ότι είναι ξάδελφος του σπουδαίου Λιβεριανού ποδοσφαιριστή, αλλά μπόρεσε να τον πείσει να του υπογράψει συμβόλαιο χωρίς να τον δοκιμάσει πρώτα σε κάποιο παιχνίδι! Αξιοσημείωτο στην όλη ιστορία είναι η τύχη του συγκεκριμένου... ποδοσφαιριστή, καθώς σε φιλικό που είχε προγραμματιστεί κόντρα στην Άρσεναλ, οι καιρικές συνθήκες ήταν τόσο άσχημες που το ματς αναβλήθηκε και έτσι δεν πήρε εκεί αγωνιστικά λεπτά, άρα η συμμετοχή του στις προπονήσεις της ομάδας παρατάθηκαν.</p>
      <figure>
        <iframe src="https://www.youtube.com/embed/cfX9gBmsWqg" width="640" height="360" data-service="Youtube" scrolling="no"/>
      </figure>
      <p>Τι και αν ο βασικός επιθετικός της ομάδας <b>Ματ Λε Τισιέρ</b> έλεγε ότι: «<i>Τον έβλεπα να τρέχει στο γήπεδο και νόμιζα ότι κάποιος φαν έχει κερδίσει σε διαγωνισμό με έπαθλο να βρίσκεται στην προπόνηση της ομάδας</i>»; Ο Σκωτσέζος προπονητής τον συμπεριέλαβε στην αποστολή για το παιχνίδι του πρωταθλήματος κόντρα στην Λιντς. Για καλή τύχη του Ντία, ο Λε Τισιέρ τραυματίζεται στο 33ο λεπτό της αναμέτρησης και εκείνος θα πάρει τη θέση του στον αγωνιστικό χώρο.</p>
      <p>«<i>Όταν μπήκε μέσα στο γήπεδο, ήταν σα να βλέπω το Μπάμπι το ελαφάκι να τρέχει στον πάγο. Ήταν απογοητευτικό!</i>». Άργησε λίγο, αλλά κατάλαβε την απάτη ο Σούνες και αντικατέστησε τον Σενεγαλέζο 53 λεπτά μετά την είσοδό του στο παιχνίδι. Για την ιστορία, η Σαουθάμπτον έχασε με 2-0, ο προπονητής επικαλέστηκε την έλλειψη επιθετικών ως δικαιολογία για την χρησιμοποίηση του «ξαδέλφου» και εκείνος πήγε την Δευτέρα στο προπονητικό κέντρο για αποθεραπεία. Αυτή ήταν και η τελευταία φορά που έδωσε το παρών στον σύλλογο!</p>
      <p>Συμπέρασμα; Έπαιξε στην Premier League, κέρδισε 2.000 λίρες για τις δύο εβδομάδες που βρέθηκε στη νότια Αγγλία και κατόπιν, υπέγραψε στην ομάδα Μπαθ Σίτι (ερασιτεχνικής κατηγορίας) με την οποία και σκόραρε λίγες ημέρες μετά!</p>
      <p>Όπως και να το δει κανείς, πρόκειται για φαινόμενο μοναδικής σημασίας καθώς πολύ δύσκολα θα μπορούσε να πραγματοποιηθεί στο μοντέρνο ποδόσφαιρο.</p>
    </article>
  </body>
</html>