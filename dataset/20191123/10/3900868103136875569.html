<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/entertainment/1562931/me-loyketo-kindyneyei-to-istoriko-caff%C3%A8-greco-stin-rwmi"/>
    <meta property="og:site_name" content="NOOZ."/>
    <meta property="article:published_time" content="2019-11-23T10:21:00+00:00"/>
    <meta property="og:title" content="Με «λουκέτο» κινδυνεύει το ιστορικό &quot;Caffè Greco&quot; στην Ρώμη"/>
    <meta property="og:description" content="Η νοσταλγική κομψότητα που αποπνέει το ιστορικό Caffè Greco ενδέχεται σύντομα να αποτελεί παρελθόν, σύμφωνα με δημοσιεύματα που κυκλοφορούν τις τελευταίες εβδομάδες στον ιταλικό τύπο."/>
  </head>
  <body>
    <article>
      <h1>Με «λουκέτο» κινδυνεύει το ιστορικό "Caffè Greco" στην Ρώμη</h1>
      <address>
        <time datetime="2019-11-23T10:21:00+00:00">23 Nov 2019, 10:21</time>
      </address>
      <p>
        <b>Η νοσταλγική κομψότητα που αποπνέει το ιστορικό Caffè Greco ενδέχεται σύντομα να αποτελεί παρελθόν, σύμφωνα με δημοσιεύματα που κυκλοφορούν τις τελευταίες εβδομάδες στον ιταλικό τύπο.</b>
      </p>
      <p>Ένα ιστορικό καφέ το Caffè Greco στην οδό Via Condotti κοντά στη Piazza di Spagna, το οποίο αποτελεί σημείο αναφοράς από το 1760, όταν και ιδρύθηκε από τον Έλληνα Νικόλα ντελλά Μανταλένα κινδυνεύει να κλείσει. </p>
      <p>Εδώ γυρίστηκαν σκηνές της χολιγουντιανής ταινίας «Διακοπές στη Ρώμη» με την Όντρεϊ Χέπμπορν και τον Γκρέγκορι Πεκ (1953) και εδώ ήπιαν καφέ διασημότητες των γραμμάτων και των τεχνών από όλο τον κόσμο, από τον Γκαίτε και τον Σταντάλ μέχρι τον Ίψεν. Στην είσοδό του η επιγραφή «250 χρόνια ιστορίας» θυμίζει το ένδοξο παρελθόν του υπερπολυτελούς καφέ με τα μαρμάρινα τραπέζια, τις καλογυαλισμένες καρέκλες, τις μπορντώ ταπετσαρίες και τα πανάκριβα έργα τέχνης που το κοσμούν. Η νοσταλγική κομψότητα που αποπνέει το ιστορικό Caffè Greco ενδέχεται σύντομα να αποτελεί παρελθόν, τουλάχιστον σύμφωνα με δημοσιεύματα που κυκλοφορούν τις τελευταίες εβδομάδες στον ιταλικό τύπο. Οι διαχειριστές του καφέ, το ζεύγος Κάρλο Πελεγκρίνι και Φλάβια Λότσι, απειλούνται με έξωση.</p>
      <p>Το συμβόλαιο μίσθωσης έληξε το 2017 και δεν θα ανανεωθεί. Η περιοχή στην οποία βρίσκεται το Caffè Greco είναι μια από τις ακριβότερες της ιταλικής πρωτεύουσας με τα ενοίκια να αγγίζουν αστρονομικά ποσά. Το κτίριο στο οποίο βρίσκεται το ιστορικό καφέ ανήκει στο Ισραηλιτικό Νοσοκομείο Ρώμης, σύμφωνα με το οποίο τα έσοδα από την είσπραξη των ενοικίων καλύπτουν ανάγκες του νοσοκομείου και των ασθενών. Μεταξύ της διοίκησης του νοσοκομείου και των διαχειριστών του καφέ δεν υπάρχει συμφωνία για την τιμή του νέου ενοικίου. «Πληρώνουμε σήμερα 22.000 ευρώ το μήνα» αναφέρει ο Πελεγκρίνι, συμπληρώνοντας: «Είμαστε διατεθειμένοι να πληρώσουμε περισσότερα αλλά η τιμή των 120.000 ευρώ τον μήνα είναι σχεδόν εξαπλάσια». Σύμφωνα με τα ιταλικά μέσα ενδιαφέρον για τη μίσθωση και διαχείριση του χώρου έχουν δείξει μέχρι στιγμής μεγάλοι διεθνείς όμιλοι.</p>
      <p>Από την πλευρά της, η διοίκηση του Ισραηλιτικού Νοσοκομείου διαβεβαιώνει ότι το Caffè Greco θα μείνει ως έχει, ακόμη κι αν οι διαχειριστές του είναι διαφορετικοί στο μέλλον. Εκπρόσωπος του νοσοκομείου αρνείται μάλιστα ότι έγινε η επίμαχη πρόταση στον Πελεγκρίνι για εξαπλάσια αύξηση του ενοικίου. Αναφέρει απλώς ότι άλλοι ενδιαφερόμενοι έδειξαν πρόθυμοι να καταβάλουν ποσά από 120.000 έως 180.000 ευρώ. Επίσης αναφέρει ότι υπάρχει δικαστική απόφαση, σύμφωνα με την οποία οι νυν μάνατζερ του καφέ θα πρέπει να παραδώσουν τον χώρο. Από το 2020, σύμφωνα με το νοσοκομείο, πρέπει να βρεθεί νέος ενοικιαστής, ώστε το καφέ να συνεχίσει να λειτουργεί. Ωστόσο τα πράγματα δεν αναμένονται να λήξουν έτσι απλά, διότι η οικογένεια Πελεγκρίνι-Λότσι θεωρεί ότι στο Ισραηλιτικό Νοσοκομείο ανήκουν μόνο οι τοίχοι του κτιρίου και όχι η περιουσία και το όνομα του Caffè Greco.</p>
      <p>
        <b>Σύμβολο της ιταλικής κουλτούρας του καφέ</b>
      </p>
      <p>Η μεταφορά των έργων τέχνης, των επίπλων ιστορικής αξίας και του υπερπολυτελούς εξοπλισμού του καφέ κάπου αλλού,  θεωρείται σχεδόν αδύνατη για πρακτικούς και νομικούς λόγους. «Το Caffè Greco είναι πολύ σημαντικό για τη Ρώμη και τον ευρωπαϊκό πολιτισμό.</p>
      <p>Η άδεια λειτουργίας του Caffè Greco είναι άρρηκτα συνδεδεμένη με την ιστορική αυτή τοποθεσία» αναφέρει ο Ντάριο Φραντσεσκίνι, εκπρόσωπος του ιταλικού υπουργείου Πολιτισμού. Πάντως μέχρι να δοθεί τελική λύση στη διαμάχη για το Caffè Greco, το σίγουρο είναι ότι το ιστορικό καφέ θα συνεχίσει να αποτελεί πόλο έλξης για τουρίστες και ντόπιους. To υπουργείο Πολιτισμού διαβεβαιώνει πάντως ότι «το Caffè Greco θα παραμείνει Caffè Greco». Η Φλάβια Λότσι ωστόσο αμφιβάλει πώς θα μπορούσε να επιβιώσει υπό οποιαδήποτε διεύθυνση με ένα εξαψήφιο ενοίκιο. Ήδη πελάτες του καφέ και τουρίστες παραπονιούνται για την τιμή του καπουτσίνο. Η νέα περίπλοκη κατάσταση που έχει διαμορφωθεί για το Caffè Greco κάνει πολλούς να ανησυχούν ότι, αν κλείσει λόγω της διαμάχης που έχει ξεσπάσει, θα χαθεί ένα από τα ελάχιστα ιστορικά στέκια της αιώνιας πόλης στη Via Condotti.</p>
      <p>Πηγή: DW <br/> </p>
    </article>
  </body>
</html>