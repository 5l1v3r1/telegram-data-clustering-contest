<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188328/"/>
    <meta property="og:site_name" content="Janam TV"/>
    <meta property="article:published_time" content="2019-11-23T10:47:08+00:00"/>
    <meta property="og:title" content="നവോത്ഥാന സമിതി പൊളിയുന്നു; കെപിഎംഎസ് സമിതി വിടുമെന്ന് പുന്നല ശ്രീകുമാർ"/>
    <meta property="og:description" content="തിരുവനന്തപുരം: ശബരിമല വിഷയത്തിൽ സർക്കാരിന്റെ നയം മാറിയ സാഹചര്യത്തിൽ നവോത്ഥാന സമിതിയിൽ തുടരേണ്ടതില്ലെന്ന സൂചന നൽകി കെപിഎംഎസ് പുന്നല വിഭാഗം. കഴിഞ്ഞ ദിവസം"/>
  </head>
  <body>
    <article>
      <h1>നവോത്ഥാന സമിതി പൊളിയുന്നു; കെപിഎംഎസ് സമിതി വിടുമെന്ന് പുന്നല ശ്രീകുമാർ</h1>
      <address><time datetime="2019-11-23T10:47:08+00:00">23 Nov 2019, 10:47</time> by <a rel="author">Janam TV Web Desk</a></address>
      <p>തിരുവനന്തപുരം: ശബരിമല വിഷയത്തിൽ സർക്കാരിന്റെ നയം മാറിയ സാഹചര്യത്തിൽ നവോത്ഥാന സമിതിയിൽ തുടരേണ്ടതില്ലെന്ന സൂചന നൽകി കെപിഎംഎസ് പുന്നല വിഭാഗം. കഴിഞ്ഞ ദിവസം നടന്ന സംസ്ഥാന ജനറൽ കൗൺസിലിലാണ് അഭിപ്രായം ഉയർന്നതെന്ന് പുന്നല ശ്രീകുമാർ വ്യക്തമാക്കി. സംഘടനാ നിലപാടും, നിലവിലുണ്ടായിട്ടുള്ള ആശങ്കകളും സർക്കാരിന്റെ ശ്രദ്ധയിൽപ്പെടുത്താൻ സെക്രട്ടേറിയറ്റിലെ മൂന്നംഗ സമിതിയെ കൗൺസിൽ ചുമതലപ്പെടുത്തി.</p>
      <p>വനിതാ മതിലടക്കം നിർമ്മിച്ച് ശബരിമലയിൽ യുവതികളെ കയറ്റിയ ഇടത് സർക്കാരിന് തിരിച്ചടിയായാണ് നവോത്ഥാന സമിതിയിൽ പിളർപ്പിന് കളമൊരുങ്ങുന്നത്. ശബരിമല വിഷയത്തിൽ സർക്കാരിന്റെ നയം മാറിയ സാഹചര്യത്തിൽ നവോത്ഥാന സമിതിയിൽ തുടരേണ്ടതില്ലെന്ന നിലപാടാണ് കെപിഎംഎസ് പുന്നല വിഭാഗം മുന്നോട്ട് വക്കുന്നത്. പുരോഗമന ആശയങ്ങൾ വെടിഞ്ഞ് നവോത്ഥാന സമിതിയിൽ തുടരേണ്ടതില്ലെന്ന് ആലപ്പുഴയിൽ നടന്ന കെപിഎംഎസ് സംസ്ഥാന ജനറൽ കൗൺസിൽ തീരുമാനിച്ചു.</p>
      <p>വിദേശ സന്ദർശനം കഴിഞ്ഞ് മടങ്ങിയെത്തിയാലുടൻ മുഖ്യമന്ത്രിയുമായി ചർച്ച നടത്തും. നിലപാട് മാറിയില്ലെങ്കിൽ നവോത്ഥാന സമിതി വിടുമെന്നും പുന്നല ശ്രീകുമാർ വ്യക്തമാക്കി. കേരളത്തിൽ നവോത്ഥാനം സൃഷ്ടിക്കാൻ മുഖ്യമന്ത്രി മുൻകയ്യെടുത്ത് രൂപീകരിച്ച നവോത്ഥാനസമിതിയാണ് പൊളിയുന്നത്.</p>
      <p>കഴിഞ്ഞ മണ്ഡലകാലം ആക്ടിവിസ്റ്റുകളെ ശബരിമലയൽ കയറ്റാൻ മുൻകൈ എടുക്കുകയും ഇത്തവണ ആക്ടിവിസ്റ്റുകൾക്ക് ശബരിമലയിൽ സ്ഥാനമില്ലെന്ന സർക്കാർ നിലപാടിൽ കെപിഎംഎസ്സിന് വലിയ എതിർപ്പുണ്ട്. യുവതീ പ്രവേശന വിധിയിൽ സ്റ്റേ ഇല്ലാതിരുന്നിട്ടും സർക്കാർ ഒളിച്ചുകളിക്കുകയാണെന്നാണ് സംഘടനയുടെ പ്രധാന വിമർശനം. മുഖ്യമന്ത്രി നിലപാട് തുടർന്നാൽ നവോത്ഥാന സമിതിയ പിളരുമെന്ന് ഇതോടെ ഉറപ്പായി.</p>
    </article>
  </body>
</html>