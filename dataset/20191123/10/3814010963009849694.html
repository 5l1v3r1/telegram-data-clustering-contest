<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/istoricheskiyat-muzey-v-asenovgrad-razpolaga-s-robot-asistent"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T10:16:32+00:00"/>
    <meta property="og:title" content="Историческият музей в Асеновград разполага с робот-асистент"/>
    <meta property="og:description" content="Историческият музей в Асеновград вече разполага с робот, който ще е в услуга на хората с опорно-двигателни проблеми. С него те ще могат да достигат до..."/>
  </head>
  <body>
    <article>
      <h1>Историческият музей в Асеновград разполага с робот-асистент</h1>
      <address><time datetime="2019-11-23T10:16:32+00:00">23 Nov 2019, 10:16</time> by <a rel="author">Златин Бояджиев</a></address>
      <p>
        <b>Историческият музей в Асеновград вече разполага с робот, който ще е в услуга на хората с опорно-двигателни проблеми. С него те ще могат да достигат до експонатите и да ги разгледат. Музеят в Асеновград е спечелил конкурс за съоръжението, а финансирането е осигурено от Агенцията за хора с увреждания по програма за достъпна среда.</b>
      </p>
      <figure>
        <video src="https://nws2.bnt.bg/p/p/s/psn-231119-12-istoricheski-muzei-asenovgrad-x264-725964.mp4"/>
      </figure>
      <p>Стълбищният робот е произведен в Япония и струва 23 хиляди лева. Той ще се ползва с помощта на музейните работници, които вече са обучени да помагат при транспортирането на хора с инвалидни колички.</p>
      <blockquote>Иван Дуков, директор на Исторически музей - Асеновград: И трябваше да се направи много прецизна обосновка за това, че имаме първо необходимост за такова съоръжение и освен това да бъде от по-висок клас самият стълбищен робот.</blockquote>
      <p>За почивните дни роботът ще се ползва след предварително записване на телефоните на музея. Експозициите са разположени в три сгради. За да се осигури достъпна среда и в останалите две, от музея ще кандидатстват отново за финансиране, за да закупят помощни съоръжения.</p>
      <blockquote>Иван Дуков, директор на Исторически музей - Асеновград: И старинното училище, и Етнографската къща са на два етажа. Самите те също са недвижими културни ценности и нямаме право да им променяме нито фасадата, нито самата архитектурна среда.</blockquote>
      <p>От музея не се ангажираха със срокове за реализацията на проектите, тъй като ще е необходимо съгласуване с няколко институции.</p>
      <related>
        <h4>Свързани публикации</h4>
        <a href="http://news.bnt.bg/bg/a/robot-prorok-na-buda"/>
        <a href="http://news.bnt.bg/bg/a/roboti-pomagat-v-zemedelieto"/>
        <a href="http://news.bnt.bg/bg/a/robot-s-choveshki-razmeri-stana-atraktsiya-na-mladezhko-tekhnichesko-izlozhenie"/>
        <a href="http://news.bnt.bg/bg/a/robot-servira-yastiya-v-restorant-v-shankhay"/>
        <a href="http://news.bnt.bg/bg/a/ucheni-szdadokha-robot-koyto-da-pomaga-v-spasitelni-operatsii"/>
      </related>
    </article>
  </body>
</html>