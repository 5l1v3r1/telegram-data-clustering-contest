<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/buitenland/mourinho-geen-echte-transferwensen-hoef-geld-geven/"/>
    <meta property="og:site_name" content="Sportnieuws"/>
    <meta property="article:published_time" content="2019-11-23T10:16:49+00:00"/>
    <meta property="og:title" content="Mourinho heeft geen echte transferwensen: ‘Ik hoef niet veel geld uit te geven’"/>
    <meta property="og:description" content="José Mourinho zit zaterdag voor het eerst op de bank bij Tottenham Hotspur, dat op bezoek gaat bij West Ham United voor de Londense derby. De oefenmeester wil Spurs naar een hoger niveau tillen en prijzen pakken. Mourinho sprak woensdag bij zijn persconferentie de wens uit om net zo lang aan te willen blijven als…"/>
  </head>
  <body>
    <article>
      <h1>Mourinho heeft geen echte transferwensen: ‘Ik hoef niet veel geld uit te geven’</h1>
      <address>
        <time datetime="2019-11-23T10:16:49+00:00">23 Nov 2019, 10:16</time>
      </address>
      <p>
        <b>José Mourinho zit zaterdag voor het eerst op de bank bij Tottenham Hotspur, dat op bezoek gaat bij West Ham United voor de Londense derby. De oefenmeester wil Spurs naar een hoger niveau tillen en prijzen pakken.</b>
      </p>
      <p>Mourinho sprak woensdag bij zijn persconferentie de wens uit om net zo lang aan te willen blijven als zijn voorganger Mauricio Pochettino. De Argentijn zat 5,5 jaar op zijn post als coach van Spurs. Door tegenvallende resultaten (14de in de Premier League) is hij ontslagen.<br/><br/>Ondanks dat Pochettino geliefd was bij de fans, pakte hij nooit prijzen. Iets dat hoog op het lijstje staat van Mourinho, die zeer te spreken is over aanvoerder Harry Kane. "Als je Kane wilt kopen, dan is dat onbegonnen werk. Hij is een van de beste spitsen ter wereld. Maar je hebt het team nodig om hem naar het volgende niveau te tillen."<br/><br/><b>Prijzen pakken<br/></b>Wat dat is? "Prijzen", zegt Mourinho resoluut. "Ik denk dat hij prijzen moet winnen om zijn kwaliteiten nog verder te kunnen etaleren." De Portugees denkt dat hij met Spurs om de prijzen kan spelen, niet dit seizoen, maar zeker volgend jaar. "Met de huidige selectie en clubstructuur kunnen wij dezelfde ambities hebben als potentieel grotere clubs."<br/><br/><b>Lange tijd bij de Spurs?<br/></b>Normaal gesproken blijft Mourinho niet voor lange tijd hoofdtrainer bij een club, gemiddeld 2 à 3 seizoenen. Maar bij Spurs voelt het voor hem anders. "Ik zou heel graag meerdere jaren hier blijven, maar ik weet ook hoe de voetballerij werkt. Dit kan mijn laatste kunststuk in Engeland zijn, of überhaupt mijn laatste klus als trainer."<br/><br/><b>Geen nieuwe spelers nodig<br/></b>Mourinho wil dolgraag met de huidige selectie aan de slag, nieuwe spelers zijn voor hem niet nodig. "Ik hou van dit type spelers. Ik hoef niet veel geld uit te geven." Dus vermoedelijk houdt eigenaar Daniel Levy de hand op de knip in de winterstop.<br/><br/><b>Alli weer aan het voetballen krijgen<br/></b>Wie Mourinho hoopt aan de praat te krijgen is Dele Alli, die ontbolsterde onder het bewind van Pochettino. Maar de 23-jarige middenvelder kent tot dusver een moeizaam seizoen. Hij is geen onbetwiste basisspeler meer bij Spurs en verloor zijn plek bij de nationale ploeg. "In potentie is hij een fantastische speler", aldus Mourinho. "Nu moet ik proberen om een situatie te creëren waarin hij zich prettig voelt."<br/><br/>Waarschijnlijk ontbreekt Alli in de Londense derby tegen West Ham. Mourinho hoopt dat de oude versie van de middenvelder snel terugkeert. "Dat is de Dele die ons de laatste jaren heeft doen verwonderen."</p>
    </article>
  </body>
</html>