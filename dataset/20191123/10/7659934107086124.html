<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2004911/%E2%80%8Birak%E2%80%99ta-%C5%9Fuheda-k%C3%B6pr%C3%BC%E2%80%99s%C3%BCnde-kontrol%C3%BC-ele-ge%C3%A7irmeye-%C3%A7al%C4%B1%C5%9Fan-g%C3%B6stericiler-ile"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="​Irak’ta Şuheda Köprü’sünde kontrolü ele geçirmeye çalışan göstericiler ile polis arasında kanlı çatışma: En az 4 ölü"/>
    <meta property="og:description" content="Irak’ın başkenti Bağdat’taki Şuheda Köprüsü’nde kontrolü ele geçirmeye çalışan eylemciler ile güvenlik güçleri arasında meydana gelen kanlı çatışmada en az dört göstericinin hayatını kaybettiği, 25 kişinin de yaralandığı bildirildi. AFP’nin sağlık ka"/>
  </head>
  <body>
    <article>
      <h1>​Irak’ta Şuheda Köprü’sünde kontrolü ele geçirmeye çalışan göstericiler ile polis arasında kanlı çatışma: En az 4 ölü</h1>
      <address>
        <time datetime="2019-11-23T10:00:00+00:00">23 Nov 2019, 10:00</time>
      </address>
      <p>Irak’ın başkenti Bağdat’taki Şuheda Köprüsü’nde kontrolü ele geçirmeye çalışan eylemciler ile güvenlik güçleri arasında meydana gelen kanlı çatışmada en az dört göstericinin hayatını kaybettiği, 25 kişinin de yaralandığı bildirildi.<br/><br/>AFP’nin sağlık kaynaklarına dayandırarak aktardığı habere göre, çatışmalarda ikisi gerçek mermiyle biri gaz kapsülünün isabet etmesi sonucu 3 kişi yaşamını yitirdi. Reuters ise dört kişinin öldüğünü bildirdi. DPA ise çatışmada beş göstericinin öldüğünü, 75 kişinin de yaralandığını aktardı.<br/><br/>Kanlı çatışmalar, göstericiler ile güvenlik güçlerinin, Bağdat’taki Tahrir Meydanı yakınında bulunan Cumhuriyet Köprüsü’nden başlayarak, Ahrar ve Sinek köprüleri üzerinden kuzeydeki Şuheda Köprüsüne uzanan Reşid Caddesi üzerinde kontrolü sağlama çabaları nedeniyle meydana geldi. Göstericilerin Şuheda Köprüsü’nün kontrolünü ele geçirme çabalarına, polis güç kullanarak karşılık verdi. Merkez Bankası binası başta olmak üzere işletmelerin ve mağazaların ana dağıtım merkezlerine ve bankalara açılan Şuheda Köprüsü, Irak’ın ekonomik kalbine açılan yol olarak biliniyor.<br/><br/>Şarku’l Avsat’a konuşan aktivistler, Sinek ve Ahrar köprüsü ile Hıllani Meydanı’nda kontrolü elinde tutan göstericilerin Şuheda Köprüsü’nde de kontrolü sağlamasına az bir süre kaldığını ifade ettiler. Aktivistler, siyasi parti ve şahsiyetlerin yıllardır ülkedeki yağmalama faaliyetlerini yürüttüğü döviz alım satımı ihalelerini durdurarak iktidar üzerinde baskı kurmayı hedeflediklerini belirtiyorlar.<br/><br/>Irak’ta hâkim siyasi partiler, yıllardır Merkez Bankası tarafından düzenlenen döviz alım satım ihalelerini istismar ederek fahiş kazançlar ediyor.<br/><br/>Aktivistlere göre, göstericilerin büyük bir kısmı, eğer söz konusu baskılar olmazsa Irak Başbakanı Adil Abdulmehdi ve onu destekleyen hakim siyasi partilerin hükümeti feshetme ve erken seçime gitme konusunda adım atmayacakları görüşünde.<br/><br/><b> Aşiret şeyhleri, 45 günlük süreyi kabul etmedi</b><br/><br/>Bağdat’taki Tahrir Meydanı’nın yanı sıra diğer illerde de dün binlerce gösterici protestolar için sokak ve meydanlara akın etti. Çok sayıda aşiret temsilcisinin gösterilere katılması dikkat çekiciydi. Abdulmehdi’nin önceki gün bazı aşiret liderleriyle bir araya gelmesi de diğer birtakım aşiretler tarafından tepkiyle karşılandı. Ülkenin orta ve güney kentlerinde çok sayıda aşiret şeyhi yaptıkları açıklamalarla Abdulmehdi’nin kendileriyle görüşme taleplerini reddetti. Söz konusu aşiret şeyhleri göstericilerin talepleri ve Iraklı Şiilerin en büyük dini mercii Ali es-Sistani’nin çağrılarına desteklerini ilan ederken, siyasi partilerin reformları hayata geçirmesi için Abdulmehdi’ye tanıdığı 45 günlük süreyi ise kabul etmediklerini ifade etti.<br/><br/>Irak’ın güneyindeki petrol sahalarına giden köprü ve yollar dün de göstericiler tarafından ulaşıma kapatıldı. Göstericiler, güneydeki Zikar kentine bağlı Sukkar Kalesi ilçesinde Garraf Petrol Sahası’na giden köprüyü trafiğe kapattı. Zikar’a bağlı Fadlıyye kasabası Kaymakamı Haydar Selman, gösteriler nedeniyle istifa etti.<br/><br/>Zikar, 25 Ekim’den bu yana süren protestolarda diğer illere kıyasla en şiddetli gösterilere sahne oldu. Kentteki bazı aşiret liderlerinin Abdulmehdi ile görüşmesi sonrasında birçok siyasi parti binası eylemciler tarafından ateşe verildi.<br/><br/><b>Um Kasr Limanı’na girişler yeniden sağlandı</b><br/><br/>Um Kasr Limanı’ndaki yetkililer, Reuters’a yaptığı açıklamada, güvenlik güçlerinin limanını yeniden girişlere açtığını belirtti.<br/><br/>Um Kasr Limanı’na giden yollar 29 Ekim - 9 Kasım tarihleri arasında kapatılmıştı. Limanın sadece 7-9 Kasım tarihinde kısa süreli çalışması mümkün olmuştu.<br/><br/>Irak hükümetinden üst düzey bir yetkili, daha önce yaptığı açıklamada, Limanı’n bir hafta kapalı kalmasının ülke ekonomisine 6 milyar doların üzerinde maliyetinin olduğunu ifade etmişti.</p>
    </article>
  </body>
</html>