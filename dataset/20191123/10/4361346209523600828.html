<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/kijonnek-a-zamatok-ha-hideg-vizben-teszi-fel-foni-a-huslevest/187200"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="Kijönnek a zamatok, ha hideg vízben teszi fel főni a húslevest"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Kijönnek a zamatok, ha hideg vízben teszi fel főni a húslevest</mark>
      </h1>
      <address><time datetime="2019-11-23T10:00:00+00:00">23 Nov 2019, 10:00</time> by <a rel="author">Bors</a></address>
      <p>
        <b>Velős csont teszi fel az i-re a pontot, a vöröshagyma pedig kiemeli a sertéshús ízét. Mutatjuk a tökéletes húslevest! </b>
        <b>Velős csont teszi fel az i-re a pontot, a vöröshagyma pedig kiemeli a sertéshús ízét. Mutatjuk a tökéletes húslevest!</b>
      </p>
      <h3>Marha</h3>
      <h3>Reggelig rotyog</h3>
      <p>Buday Péter szakács többségében marhahúsból készíti a húslevest, amelyet este feltesz, és reggelig rotyogtat.</p>
      <figure>
        <img src="http://media.borsonline.hu/cikk/20/192814/gallery-picture/645w/2032436_buday-peter-002-vi.jpg"/>
        <figcaption>Buday Péter a marhaszegyre voksol © Végh István</figcaption>
      </figure>
      <p>– Általában marhaszegyet teszek a levesbe, de sovány fehérpecsenyét is szoktam. Velős csont is kell bele, ettől lesz igazán finom a húsleves. Ha felforrt, lehabozom, majd jöhetnek a zöldségek. Megy bele hagyma héjastul, fokhagyma, zeller, kelkáposzta, sárgarépa és fehérrépa, petrezselyem. Sózom, és egy kis szerecsendiót, valamint gyömbért is teszek bele. Az erős paprikát hanyagolom, aki akar, az a tálaláskor tesz bele magának. Általában este rakom fel, és gyöngyözően, reggelig főzöm, így lesz az igazi! Ha kész, leszűröm. Külön teszem az aranysárga levest, a húst és a zöldségeket is. A zellerrel és a kelkáposztával óvatosak legyenek a diétázók, mert magukba szívnak mindent, ami hizlal a levesben. A húshoz érdemes egy zöldségpürét készíteni a főtt zöldségekből, de torma, mustár és paradicsompüré is jól passzol hozzá. Én tésztával szeretem, méghozzá cérnametélttel, de ha vendégek jönnek, hanyagolom, mert nem lehet szépen enni – mondja Buday.</p>
      <figure>
        <img src="http://media.borsonline.hu/cikk/20/192814/gallery-picture/645w/2032432_veloscsontal-shutterstock-1564488880.jpg"/>
        <figcaption>© Shutterstock</figcaption>
      </figure>
      <h3>sertés</h3>
      <h3>Pirítsa le a csontot!</h3>
      <p>Az Ausztriában elismert séf, Meczker Tamás a disznóhúsra esküszik, ha húslevesről van szó.</p>
      <figure>
        <img src="http://media.borsonline.hu/cikk/20/192814/gallery-picture/645w/2032428_meczker-tamas-instagram.jpg"/>
        <figcaption>Meczker Tamás orjacsontot és lapockát is tesz bele © Instagram</figcaption>
      </figure>
      <p>– Jó sok csontra van szükségünk, amit lepirítunk 220 fokon 20 percig, hogy zamatosabb legyen, jobban kiadja az ízét. Az a legjobb, ha van orjacsontunk is. A sovány húsok közül általában még lapockát teszek hozzá. Na­gyon fontos, hogy hideg vízbe tegyük fel főni a húsokkal teli edényünket, máskülönben, ha forró a víz, hirtelen kérget kap, és benntartja a zamatokat. Figyeljünk az arányokra: például ne tegyünk túl sok répát bele, mert édeskés íze lesz. Személy szerint sok zöld fű­szert használok, például snidlinget és póréhagymát is. A vöröshagyma elengedhetetlen, ez emeli ki a sertés ízét. Fontos, hogy lassan főzzük, ne főzzük túl, ha a hús elkészült benne, akkor ve­gyük le a tűzhelyről. Szűrjük le, tészta hozzá, és már tálalhatjuk is – osztja meg a receptjét a séf.</p>
      <figure>
        <img src="http://media.borsonline.hu/cikk/20/192814/gallery-picture/645w/2032426_veloscsonttal-shutterstock-1529485088.jpg"/>
        <figcaption>© Shutterstock</figcaption>
      </figure>
      <h3>szárnyas</h3>
      <h3>Csirkelábat bele!</h3>
      <p>– Az egyik legfinomabb étel Magyarországon! – kezdte lelkesen a Borsnak Schobert Norbert fitnesz­guru, aki a szárnyasok híve, ha húslevest ké­szít.</p>
      <figure>
        <img src="http://media.borsonline.hu/cikk/20/192814/gallery-picture/645w/2032438_schobert-norbert-06-cz.jpg"/>
        <figcaption>Schobert Norbi a diétázóknak is ajánlja a levest, de tészta nélkül © Czerkl Gábor</figcaption>
      </figure>
      <p>– Az egyik kedvencem. Szerencsére a fogyni vágyók is nyugodtan ehetik, hiszen minden alapanyag, ami belekerül, nélkülözhetetlen a szervezet számára. Nyugodtan mehet bele a tyúkhús, a belsőségek, a csirkeláb. Rengeteg zöldséggel isteni! Akik túlsúlyosak vagy cukorbetegségben szenvednek, azoknak nem ajánlom a jó házi tésztát, de egyébként mindenki más nyugodtan tehet a levesébe. Mint mondja, a jó húslevesnek jó zsírja is van, csak le kell szűrni kicsit a főzés végén. Betegeknek, fiataloknak, idősebbeknek, egyszóval mindenkinek ajánlja az egészséges levest.</p>
      <figure>
        <img src="http://media.borsonline.hu/cikk/20/192814/gallery-picture/645w/2032430_ujhazituk-receptnekedhu.jpg"/>
        <figcaption>© receptneked.hu</figcaption>
      </figure>
      <p>
        <b>Gyógyír a mama levese</b>
      </p>
      <p>Rosszul érzed magad? Majd a mama húslevese meggyógyít! – ismerős, ugye? Nincs az a betegség, amire ne lenne jó édesanyáink húslevese. De vajon a placebohatáson kívül tényleg segít leküzdeni a betegségeket?</p>
      <figure>
        <img src="http://media.borsonline.hu/cikk/20/192814/gallery-picture/645w/2032434_marhahusleves-14-szj.jpg"/>
      </figure>
      <p>– A legyengült betegek nem érzékelnek ízeket és szagokat. Ilyenkor valóban az egyik legjobb választás, ha egy tápanyagdús, zöldségekkel megrakott, házi tésztás tyúkhúslevest eszik. A forró leves jótékony hatással van a szervezetre, arról nem is beszélve, hogy erőt ad a lábadozó betegnek. Ezután ki lehet alakítani számára egy egészséges, vitaminokkal teli étren­det a további felépüléshez – mondja a Borsnak dr. Bense Tamás csa­lád­orvos.</p>
      <blockquote><b>Tárolás</b> <br/>Vegye ki a léből a zöldségeket és a húst, de a levesbetétet se hagyja benne véletlenül se, mert akkor gyorsan romlásnak indul a leves.</blockquote>
      <p>
        <a href="http://www.borsonline.hu/velemeny/husleves/187198">Kapcsolódó jegyzetünk itt olvasható.</a>
      </p>
    </article>
  </body>
</html>