<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/valcea-depozit-de-cauciucuri-cuprins-de-un-incendiu/"/>
    <meta property="og:site_name" content="Europa FM"/>
    <meta property="article:published_time" content="2019-11-23T10:28:40+00:00"/>
    <meta property="og:title" content="VÂLCEA: Depozit de cauciucuri, cuprins de un flăcări"/>
    <meta property="og:description" content="Un depozit de cauciucuri din localitatea vâlceană Drăgășani a fost cuprins, sâmbătă, de un incendiu."/>
  </head>
  <body>
    <article>
      <h1>VÂLCEA: Depozit de cauciucuri, cuprins de un flăcări</h1>
      <address>
        <time datetime="2019-11-23T10:28:40+00:00">23 Nov 2019, 10:28</time>
      </address>
      <p>Un depozit de cauciucuri din localitatea vâlceană Drăgășani a fost cuprins, sâmbătă, de un incendiu.</p>
      <p>Populaţia de pe o rază de şase kilometri a fost avertizată prin sistemul RO-ALERT să evite să se apropie de zonă, fumul degajat fiind toxic, şi să nu blocheze căile de acces pentru pompieri.</p>
      <p>„Atenţie! Incendiu depozit cauciucuri uzate cu degajare mare de fum toxic, în localitatea Drăgăşani, strada Digului. Pentru asigurarea protecţiei, rămâneţi în incinte, închideţi geamurile şi nu vă expuneţi la fum. Evitaţi zona şi eliberaţi căile de circulaţie pentru a permite accesul autospecialelor de intervenţie”, a transmis ISU Vâlcea.</p>
      <p>Potrivit reprezentanţilor ISU Vâlcea, incendiul a fost localizat, acesta manifestându-se pe o suprafaţă de circa 80 de metri pătraţi, în două anexe în care se află o cantitate mare de benzi de cauciuc, în apropiere fiind şi depozitul principal în care, de asemenea, se află o cantitate mare de anvelope.</p>
      <p>Pompierii vâlceni îi sfătuiesc totodată pe cei care locuiesc în zona afectată să anunţe de urgenţă în cazul în care se simt rău din cauza fumului degajat.</p>
    </article>
  </body>
</html>