<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.mirmalas.com/news/107910/%D8%A7%D8%AF%D8%A7%D9%85%D9%87-%D8%B1%D8%A7%D9%87-%D8%B4%D9%87%DB%8C%D8%AF-%D8%A2%D9%88%DB%8C%D9%86%DB%8C-%D8%AA%D9%88%D8%B3%D8%B7-%D9%87%D9%86%D8%B1%D9%85%D9%86%D8%AF-%D9%84%D8%B1%D8%B3%D8%AA%D8%A7/"/>
    <meta property="og:site_name" content="میرملاس نیوز"/>
    <meta property="article:published_time" content="2019-11-23T10:06:00+00:00"/>
    <meta property="og:title" content="ادامه راه شهید آوینی توسط هنرمند لرستانی/ مرادی: فیلم‌ها و مستندها ایثار و شهادت را قابل لمس می‌کنند"/>
    <meta property="og:description" content="به گزارش پایگاه خبری، تحلیلی میرملاس به نقل از خبرگزاری فارس از خرم‌آباد، امروز بیش از سه دهه از جنگ ۸ ساله دفاع مقدس می‌گذرد و خاطره‌ها، مستندها، عکس‌هایی از آن به جا مانده است؛ همین عکس‌ها و فیلم‌ها و مستندها برای نسلی که هیچ چیز از این دفاع مقدس به چشم ندیده‌اند، جنگ، شهادت، […]"/>
  </head>
  <body>
    <article>
      <h1>ادامه راه شهید آوینی توسط هنرمند لرستانی/ مرادی: فیلم‌ها و مستندها ایثار و شهادت را قابل لمس می‌کنند</h1>
      <address>
        <time datetime="2019-11-23T10:06:00+00:00">23 Nov 2019, 10:06</time>
      </address>
      <p>
        <i>به گزارش پایگاه خبری، تحلیلی میرملاس به نقل از خبرگزاری فارس از خرم‌آباد، امروز بیش از سه دهه از جنگ ۸ ساله دفاع مقدس می‌گذرد و خاطره‌ها، مستندها، عکس‌هایی از آن به جا مانده است؛ همین عکس‌ها و فیلم‌ها و مستندها برای نسلی که هیچ چیز از این دفاع مقدس به چشم ندیده‌اند، جنگ، شهادت، […]</i>
      </p>
      <p>به گزارش پایگاه خبری، تحلیلی میرملاس به نقل از خبرگزاری فارس از خرم‌آباد، امروز بیش از سه دهه از جنگ ۸ ساله دفاع مقدس می‌گذرد و خاطره‌ها، مستندها، عکس‌هایی از آن به جا مانده است؛ همین عکس‌ها و فیلم‌ها و مستندها برای نسلی که هیچ چیز از این دفاع مقدس به چشم ندیده‌اند، جنگ، شهادت، ایثار و حسینی‌وار جنگیدن را قابل لمس می‌کند.</p>
      <p>لرستان نقش مهم در دفاع مقدس داشته و هنرمندان زیادی نیز از این دیار برای معرفی دلاورمردان و بیان رشادت‌ها و بیان ویژگی‌های دفاع مقدس فعالیت هنری داشته‌اند.</p>
      <p>اگر امروز شاهد ترویج فرهنگ ایثار و شهادت در بین جوانان و نوجوانان هستیم بخش اعظمی از آن به خاطر تلاش هنرمندانی است که با هنر خود توانسته‌اند ناگفته‌های بسیاری از دلاورمردان و زنان با غیرت این دیار به نسل جدید بگویند و منتقل کننده فرهنگی غنی از دفاع مقدس و ایستادگی و شجاعت باشند.</p>
      <p>ما نیز با یکی از هنرمندان لرستانی که در این زمینه کارنامه درخشانی داشته است به گفت‌وگو نشسته‌ایم.</p>
      <p>محسن مرادی فروردین ماه سال ۶۱ همزمان با عملیات بیت المقدس به دنیا آمد. او مدرک کارشناسی ارشد مدیریت رسانه دارد و به گفته خودش در سال ۷۳ با پا نهادن به تئاتر‌های مدرسه‌ای فعالیت خود در حوزه هنر را آغاز کرد و کم کم از تئاتر به حوزه سینما، کارگردانی، تصویر برداری، تدوین و عکاسی رفت و حتی گریزی به حوزه خبر نیز زد.</p>
      <figure>
        <img src="http://cdn.hodhodnews.ir/images/20191123/33317226798.jpg"/>
      </figure>
      <p> </p>
      <p>محسن مرادی را بسیاری از هنرمندان و دوستانش با شهید آوینی مقایسه کرده و او را آوینی زنده لرستان می‌نامند.</p>
      <p>او ۲۵ سال است در حوزه هنر فعالیت دارد و در کنار نمایش به صورت حرفه‌ای وارد حوزه فیلم سازی شده است، بیش از ۳۰ اثر انیمیشن، داستانی و مستند را در کارنامه خود دارد و افتخارات زیادی در جشنواره‌های مختلف کسب کرده است.</p>
      <p>کسب مقام دوم مستند در جشنواره ققنوس، کسب مقام برتر جشنواره فیلم خرمشهر، کسب مقام برتر جشنواره فعالان فضای مجازی دفاع مقدس کشور، دریافت لوح تقدیر از ریاست جمهوری در سال ۸۴، کسب مقام برتر جشنواره سراسری مدرسه عشق، دریافت جایزه ویژه شورای ترویج ایثار و شهادت کشور در جشنواره فیلم‌های دفاع مقدس کشور و چندین مقام دیگر از جمله دستاوردها و مقام‌های هنری مرادی است.</p>
      <p>در گپ و گفت خودمانی ما فروتنانه سخن میگوید، ژانر فعالیت خود را قاطعانه دفاع مقدس معرفی می‌کند و هیچگاه در مورد آثارش جز در مقام والا بودن جایگاه شهید یا سوژه‌اش با افتخار سخن نمی‌گوید. در خلال مصاحبه وثتی از رزمندگان صحبت به میان می‌آید می‌گوید «کاش من هم رزمنده بودم».</p>
      <p>فعالان حوزه خبر، عکاسی و فیلم سازی در استان وی را به خوبی می‌شناسند چرا که دبیری و داوری جشنواره‌های زیادی در استان در حوزه فیلم و عکس مانند جشنواره ابوذر، دوسالانه عکس بسیج، آیات و چندین جشنواره دیگر را در کارنامه خود داشته است.</p>
      <p>مرادی سخنش را با کلامی از مقام معظم رهبری آغاز میکند که فرمودند:” امروز فضیلت زنده نگهداشتن یاد شهدا کمتر از شهادت نیست”و ادامه می‌دهد: تاثیرگذاری این جمله و عنایت شهدا به من به حدی بود که وارد این عرصه شده و ماندگار شدم.</p>
      <p>آنچه در زیر آمده مهمترین قسمت‌های گپ و گفت خودمانی با محسن مرادی است؛</p>
      <p>فارس: بسیاری شما را ادامه دهنده راه شهید آوینی می‌دانند، نظر خودتان چیست؟</p>
      <p>مرادی: وقتی کار‌های شهید آوینی را می‌دیدم، غبطه می‌خوردم که‌ ای کاش من هم رزمنده بودم و در آن زمان حضور داشتم، این‌ای کاش‌ها تلنگری بود تا هنرم را به سمت دفاع مقدس سوق دهم.</p>
      <p>همین فهمیدن کار بزرگ رزمندگان و شهدا تکلیف ما را سخت کرده است چرا که تعهد دارم تا خداوند بزرگ هنری را که در وجودم نهاده است در راه اعتلای فرهنگ ایثار و شهادت به کار گیرم.</p>
      <p>“ما تا ابد سربازیم”؛ جذابترین مستندی که ساختم</p>
      <p>فارس: در مورد جذاب‌ترین اثری که تولید کرده اید برایمان بگویید</p>
      <p>شهدا بزرگترین سرمایه خود را برای آرامش امروز ما فدا کردند و من نیز نسبت به آب و خاک سرزمینم مسئولم تا با اسلحه خود راه شهدا را ادامه دهم، تلاشم برای حضور در دفاع از حریم حرم زینب (س) بی نتیجه بود و این بار نیز در خاکریز خودم و در این سوی مرز‌ها زندگی شهید مدافع حرمی را در قاب دوربینم جای دادم که در هشت سال دفاع مقدس حضور داشت و ترکش‌های جنگ را با خود به همراه داشت و بازنشسته شده بود، اما باز هم برای دفاع از حرم حضرت زینب چنان ذوق داشت که بعد از معرفی اش برای دفاع بین مردم شیرینی پخش کرد؛ “ما تا ابد سربازیم” مستند تولید شده از زندگی سراسر حماسه سردارشهید رستمی مقدم بود که از شبکه‌های استانی و کشوری پخش و در جشنواره‌های مختلف حضور یافته و مقام کسب کرده است و از دیدگاه خودم جذاب‌ترین مستندی است که در دوران کاری ام ساخته‌ام.</p>
      <p>برکات حضور شهدا در زندگیم دلیل ماندگاریم شد</p>
      <p>فارس: فعالیت در حوزه شهدا چه تاثیری در زندگی شما داشته است؟</p>
      <p>فضای شهدا به گونه‌ای است که با ورود به آن با موضوعات جذاب و حرف‌های ناگفته زیادی رو به رو میشویم، یک گام که برای شهدا برداری برایت ۱۰ گام بر می‌دارند چرا که نمی‌گذارند منتی بر سرشان باشد، ماندگاری من در این فضا شاید برکاتی است که با حضور آن‌ها در زندگی خود دیدم، فعالیتم در این فضا و تاثیرگذاری بالای این عزیزان بر روحیه و وجود من سبب شد با انتخاب فرزند شهید به عنوان همسرم، سعی کردم زندگی‌ام را کاملا شهدایی کنم و با حضور همسرم در کنار م انگیزه‌ام برای انجام فعالیت‌هایم بیشتر شد و همراه، پشتوانه و تکیه گاهی برای ادامه راهم شد، و از مهمترین توفیقات من داماد شهدا شدن است.</p>
      <figure>
        <img src="http://cdn.hodhodnews.ir/images/20191123/67630181489.jpg"/>
      </figure>
      <p> </p>
      <p>مرادی علاقه خود به حوزه ایثار و شهادت را به گونه‌ای می‌داند که سبب شده در کار‌هایی غیر از این حیطه ورود پیدا نکند و تمرکز خود را در این حوزه بگذارد.</p>
      <p>فارس: دردآورترین خاطره کاریتان چه بوده است؟</p>
      <p>درد آورترین خاطره در حیطه کاری من درد مادران شهدایی است که انتظار داشتند از دریچه دوربینش خواسته هایشان به گوش مسئولان برسد، اما نتیجه بخش نبودن این اتفاق خیلی آزار دهند و دردآور است.</p>
      <p>فارس: جالب‌ترین خاطره مستند ساز لرستانی چه بود؟</p>
      <p>جالب‌ترین خاطره مربوط به زمان ساخت نخسین فیلمم است. در اواسط کار به دلیل تمام شدن هزینه‌ای که برای ساخت فیلم در نظر گرفته بودم، نتوانستم ساخت فیلم را ادامه دهم و همین در روحیه‌ام تاثیر گذاشت و خواهرم که کم سن و سال بود با دیدن حال و روز من جویای دلیل شد و پس از شنیدن موضوع، تنها النگویی که داشت را فروخت و پول آن را به من داد. من اول از این کارش خیلی ناراحت شدم، اما در ادامه که قبول کردم قول جبران را دادم و در همان سال نخستین فیلمم را بنیاد شهید خریداری کرد، جایزه ویژه جشنواره دفاع مقدس را گرفت و در شبکه ملی نیز پخش شد و جایزه‌های مختلفی نیز تصاحب کرد.</p>
      <figure>
        <img src="http://cdn.hodhodnews.ir/images/20191123/9113572566.jpg"/>
      </figure>
      <p> </p>
      <p>علاقه محسن مرادی فقط به مستندسازی در زمینه ایثار و شهادت ختم نمی‌شود، بلکه عکاسی در همین زمینه نیز از سوابق کاری و علاقمندی وی به شمار میرود، دبیری و داوری جشنواره‌های عکاسی، مسئولیت انجمن عکس بسیج و مقام‌هایی مانندمقام نخست جشنواره سراسری مدرسه عشق را نیز در کار نامه خود دارد.</p>
      <p>فارس: شنیده‌ایم در حوزه عکاسی هم امسال برنامه‌ ویژه‌ای دارید.</p>
      <p>گلچینی از تجربه ۱۰ ساله خود در زمینه عکاسی تشییع پیکر شهدا استان را امسال در قالب یه نمایشگاه و در چهل قاب به نمایش می‌گذارم.</p>
      <p>فارس: به نظر شما توانسته‌ایم آثار خوبی در حوزه زندگی شهدا داشته باشیم؟</p>
      <p> خیلی از شهدای ما زندگی‌هایی داشتند که می‌توان از آن‌ها فیلم‌های سینمایی خوبی تولید کرد، اما هنوز آن گونه که باید نتوانستیم در خور شآن شهدا فعالیت کنیم، لذا جا دارد تلاش‌های بسیاری در زمینه تولید آثار فاخرانجام شود و آیندگان از این آثار استفاده کنند و با گذشته و هویت کشور خود آشنا شوند.</p>
      <p>فارس: در پایان انتظار شما از مسوولان لرستانی چیست؟</p>
      <p>هنرمندان لرستانی خوبی داریم که در سطح ملی مطرح هستند و منتظر دست یاری از سوی مسئولان فرهنگی استان هستند تا بتوانند آثار فاخری در حوزه ایثار و شهادت تولید کنند تا سندی برای آیندگان باشد.</p>
      <p>درج شده توسط :</p>
    </article>
  </body>
</html>