<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/673bc6e28d43b8e3/temperatura-din-stratosfera-siberiei-va-creste-brusc-cu-40-de-grade-europa-va-resimti-efectele-dure.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-23T10:30:41+00:00"/>
    <meta property="og:title" content="Temperatura din stratosfera Siberiei va crește brusc cu 40 de grade; Europa va resimți efectele dure"/>
    <meta property="og:description" content="Un fenomen natural periodic va face ca temperatura din stratosfera deaspura vortexului polar, de deasupra Siberiei, să crească cu 40 de grade Celsius în următoarele zile. Din acest motiv, vremea din Europa ar putea fi puternic influențată, iar veștile nu sunt bune."/>
  </head>
  <body>
    <article>
      <h1>Temperatura din stratosfera Siberiei va crește brusc cu 40 de grade; Europa va resimți efectele dure</h1>
      <address><time datetime="2019-11-23T10:30:41+00:00">23 Nov 2019, 10:30</time> by <a rel="author">Jurnal.md</a></address>
      <p>
        <b>Un fenomen natural periodic va face ca temperatura din stratosfera deaspura vortexului polar, de deasupra Siberiei, să crească cu 40 de grade Celsius în următoarele zile. Din acest motiv, vremea din Europa ar putea fi puternic influențată, iar veștile nu sunt bune.</b>
      </p>
      <p>Fenomenul meteorologic de încălzire stratosferică bruscă (SSW- Sudden Stratospjeric Warming) va avea loc, deasupra Siberiei, în jurul datei de 30 noiembrie. Acest fenomen apare periodic din cauza valurilor de căldură care ajung deasupra vortexului polar, potrivit Severe Weather.</p>
      <p>Temperaturile vor crește în stratosfera Siberiei, la 30 de kilometri altitudine, de la -55 de grade Celsius la -10 grade Celsius, în următoarele zile. Această temperatură va fi cu 35 de grade Celsius mai mare decât media din ultimii 30 de ani.</p>
      <p>Acest fenomen (SSW) va destabiliza vortexul polar, iar oamenii vor resimți efectele.</p>
      <p>
        <b>Ce este vortexul polar</b>
      </p>
      <p>Vortexul polar este o masă de aer de presiune scăzută ce se învârte deaspura polilor: la Polul Nord se învârte contrar acelor de ceasornic, iar la Polul Sud se învârte în direcția acelor de ceasornic. Sub vortexul polar se păstrează întotdeauna aer dens rece cu temperaturi scăzute.</p>
      <p>Vortexul polar este permanent prezent deasupra polilor planetei, însă el prinde putere pe măsură ce temperaturile scad și iarna se instalează. Vara, vortexul polar este slăbit pentru că el este dependent de diferența mică de temperatură între ecuador și poli.</p>
      <p>Vortexul polar este situat în partea superioară a troposferei (partea cea mai joasă a atmosferei) și în partea inferioară a stratosferei (următorul strat al atmosferei după troposferă).</p>
      <p>Atunci când este dezvoltat complet, vortexul polar poate avea un diametru de 10.000 de kilometri, circumferință de peste 30.000 de kilometri, în timp ce adâncimea lui este de doar 30 de kilometri. Comparabil cu un CD (Compact Disc), un vortex polar este mai subțire cu o treime decât acesta. Vortexul polar este extrem de subțire și acoperă o zonă vastă.</p>
      <p>Vortexul polar își pierde din forță la sfârșitul iernii, când razele soarelui încep să ajungă din nou la Polul Nord.</p>
      <p>
        <b>Ce efecte va avea asupra vremii</b>
      </p>
      <p>Încălzirea stratosferică bruscă anunță cel mai des schimbarea vremii. Odată ce vortexul polar va fi afectat de această încălzire, masa enormă de aer și-ar putea pierde din intensitate sau s-ar putea sparge în mai multe vortexuri mai mici și mai slabe. În oricare dintre cele aceste scenarii, vortexul nu va mai putea reține masa de aer arctic în nord, acesta ajungând în Europa și diverse părți ale SUA, ceea ce înseamnă o răcire bruscă a vremii în zonele afectate, scrie Digi24.</p>
      <p>Rareori, se poate întâmpla ca această încălzire a stratosferei deasupra vortexului polar să nu modifice în niciun fel vremea pe care oamenii o resimt.</p>
    </article>
  </body>
</html>