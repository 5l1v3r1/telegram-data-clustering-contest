<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462652/%E0%A6%A8%E0%A7%9F%E0%A6%BE%E0%A6%AA%E0%A6%B2%E0%A7%8D%E0%A6%9F%E0%A6%A8%E0%A7%87-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF%E0%A6%B0-%E0%A6%B8%E0%A6%AE%E0%A6%BE%E0%A6%AC%E0%A7%87%E0%A6%B6-%E0%A6%B8%E0%A7%8D%E0%A6%A5%E0%A6%97%E0%A6%BF%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-23T10:46:00+00:00"/>
    <meta property="og:title" content="নয়াপল্টনে বিএনপির সমাবেশ স্থগিত"/>
    <meta property="og:description" content="অনলাইন রিপোর্টার ॥ দলীয় চেয়ারপারসন কারাবন্দি বেগম খালেদা জিয়ার মুক্তি দাবিতে ঢাকায় সমাবেশের অনুমতি পায়নি বিএনপি। ফলে শনিবার (২৩ নবেম্বর) রাজধানীর নয়াপল্টনে দলটির পূর্বঘোষিত সমাবেশ হচ্ছে না। তবে একই স্থানে রবিবার (২৪ নবেম্বর) সমাবেশ করার জন্য চেষ্টা করছে দলটি। অনুমতি মিললে ওইদিনই সমাবেশ অনুষ্ঠিত ..."/>
  </head>
  <body>
    <article>
      <h1>নয়াপল্টনে বিএনপির সমাবেশ স্থগিত</h1>
      <address>
        <time datetime="2019-11-23T10:46:00+00:00">23 Nov 2019, 10:46</time>
      </address>
      <figure>
        <img src="http://www.dailyjanakantha.com/files/201911/1574509588_04.jpg"/>
      </figure>
      <p>অনলাইন রিপোর্টার ॥ দলীয় চেয়ারপারসন কারাবন্দি বেগম খালেদা জিয়ার মুক্তি দাবিতে ঢাকায় সমাবেশের অনুমতি পায়নি বিএনপি। ফলে শনিবার (২৩ নবেম্বর) রাজধানীর নয়াপল্টনে দলটির পূর্বঘোষিত সমাবেশ হচ্ছে না। তবে একই স্থানে রবিবার (২৪ নবেম্বর) সমাবেশ করার জন্য চেষ্টা করছে দলটি। অনুমতি মিললে ওইদিনই সমাবেশ অনুষ্ঠিত হবে।</p>
      <p>বিষয়টি নিশ্চিত করে বিএনপির সিনিয়র যুগ্ম মহাসচিব রুহুল কবির রিজভী বলেন, শনিবার সমাবেশ করার সব ধরনের প্রস্তুতি ছিল আমাদের। কিন্তু, পুলিশ অনুমতি না দেওয়ায় সমাবেশ হচ্ছে না। তবে, রবিবার সমাবেশ করার অনুমতির জন্য আমরা চেষ্টা করছি। অনুমতি মিললে ওইদিন নয়াপল্টনের কেন্দ্রীয় কার্যালয়ের সামনে সমাবেশ হবে।</p>
      <p>বিএনপির ঢাকা বিভাগীয় সহ-সাংগঠনিক সম্পাদক অ্যাডভোকেট আব্দুস সালাম আজাদ বলেন, নয়াপল্টনে বিএনপির কেন্দ্রীয় কার্যালয়ের সামনে প্রতিবাদ সমাবেশ না হলেও পূর্বঘোষিত কর্মসূচির অংশ হিসেবে ঢাকার বাইরের সব জেলা ও মহানগরে প্রতিবাদ সমাবেশ অনুষ্ঠিত হবে। ঢাকায় রবিবার সমাবেশ করার জন্য শনিবার দুপুরে ডিএমপি কমিশনার কার্যালয়ে যাবো। অনুমতি পেলে একদিন পরে সমাবেশ হবে।</p>
      <p>গত ১৯ নবেম্বর বিএনপি চেয়ারপারসন খালেদা জিয়ার নিঃশর্ত মুক্তি দাবিতে শনিবার ঢাকাসহ দেশের সব জেলা ও মহানগরে প্রতিবাদ সমাবেশের কর্মসূচি ঘোষণা করেন দলের সিনিয়র যুগ্ম মহাসচিব রুহুল কবির রিজভী। তারই অংশ হিসেবে শনিবার নয়াপল্টনে সমাবেশ করতে চেয়েছিল দলটি।</p>
    </article>
  </body>
</html>