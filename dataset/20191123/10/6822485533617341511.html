<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902039.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T10:41:00+00:00"/>
    <meta property="og:title" content="حدادعادل: مردم در نظرسنجی‌ها دولت و مجلس کارآمدتری می‌خواهند"/>
    <meta property="og:description" content="به گزارش فارس، غلامعلی حدادعادل عضو مجمع تشخیص مصلحت نظام در نشست دبیران استان‌های حزب موتلفه اسلامی گفت: انقلاب اسلامی در درون با استقامت و در بیرون با مقاومت شناخته می شود."/>
  </head>
  <body>
    <article>
      <h1>حدادعادل: مردم در نظرسنجی‌ها دولت و مجلس کارآمدتری می‌خواهند</h1>
      <address>
        <time datetime="2019-11-23T10:41:00+00:00">23 Nov 2019, 10:41</time>
      </address>
      <p>عضو مجمع تشخیص مصلحت نظام گفت: مردم در نظرسنجی‌ها نشان می‌دهند که دولت و مجلس کارآمدتری می‌خواهند، لذا در اینکه ما مجلس متفاوت‌تر خواهیم داشت تردیدی نیست.</p>
      <p>به گزارش فارس، غلامعلی حدادعادل عضو مجمع تشخیص مصلحت نظام در نشست دبیران استان‌های حزب موتلفه اسلامی گفت: انقلاب اسلامی در درون با استقامت و در بیرون با مقاومت شناخته می شود.</p>
      <p>در این نشست که با حضور مسئولین بانوان دفاتر حزب موتلفه اسلامی در استانهای سراسر کشور برگزار شد، اسدالله بادامچیان دبیرکل، سید مصطفی میرسلیم رئیس شورای مرکزی و جمعی از اعضای شورای مرکزی حضور داشتند.</p>
      <p>حدادعادل در این نشست با اشاره به اقتدار ملت ایران گفت: انقلاب اسلامی با همه دشواری‌های درونی و بیرونی قوام و تداوم دارد و راه و مسیر خود را به‌راحتی طی می‌کند و آثار اقتدار ملت ایران در داخل و منطقه مشهود است.</p>
      <p>عضو مجمع تشخیص مصلحت نظام همچنین با اشاره به شرارت آمریکا در مواجهه با ملت ایران تصریح کرد: تحریم های 40 ساله و چند ساله اخیر علیه هر کشوری بود 6 ماهه سقوط می کرد اما ملت ایران محکم و با اقتدار روی آرمان‌های الهی انقلاب ایستاده‌اند و ما هر چقدر جلوتر می‌رویم دشمنی آمریکا بیشتر می‌شود.</p>
      <p>وی با اشاره به طرح سهمیه‌بندی بنزین و حوادث پیش آمده اظهار داشت: در اینکه اگر دولت هوشمندانه عمل می‌کرد خسارات کمتری وارد می‌شد، حرفی نیست؛ اما دست‌های آشوب و طراحی بیگانه طوری بود که می‌خواستند همان آشوبی که در عراق و لبنان به وجود آوردند در ایران هم تکرار کنند؛ اما با هوشیاری ملت و اقتدار نظام ظرف دو روز توطئه‌های اشرار جمع شد.</p>
      <p>حدادعادل در بخش دیگری از سخنان خود با اشاره با انتخابات پیش رو خاطرنشان کرد: ما به‌زودی یک آزمون نرم سیاسی داریم و آن انتخابات است. انتخابات نوعی قدرت‌نمایی مردم است و هر نتیجه‌ای که گرفته شود در داخل و خارج روی آن تفسیر گذاشته می‌شود. ما در این انتخابات باید در مسیر اقتدار مردم و نظام حرکت کنیم.</p>
      <p>وی با اشاره به نظرسنجی‌های اخیر در مورد مقبولیت دولت و مجلس گفت: مردم در نظرسنجی‌ها نشان می‌دهند که دولت و مجلس کارآمدتری می‌خواهند؛ لذا در اینکه ما مجلس متفاوت‌تر خواهیم داشت تردیدی نیست.</p>
      <p>عضو مجمع تشخیص مصلحت نظام با اشاره به نشست احزاب و گردهمایی و رجال سیاسی و مذهبی جریان اصولگرا اظهار داشت: باتوجه به تجربیات همگرایی اصولگرایان در گذشته، کارهای خوبی برای رسیدن به وحدت انجام شده و ما امیدواریم به‌زودی به نتیجه برسد.</p>
      <p>عضو مجمع تشخیص مصلحت نظام رویکرد جدید جریان اصولگرا در انتخابات آینده را وحدت فراگیر و اعتنا به حضور جوانان و به‌ویژه زنان دانست و تصریح کرد: راهبردها و راهکارهای ائتلاف تعریف شده است و امیدواریم با ساز و کار دقیقی به همگرایی و وحدت برسیم.</p>
      <p>وی ادامه داد: مطالعات جامعه شناسی سیاسی ما نشان می‌دهد الگوهایی متفاوتی در برخی حوزه‌های انتخابات در تعیین نامزدها وجود دارد که باید به آن توجه کنیم.</p>
      <p>حدادعادل افزود: وحدت شرط لازم پیروزی است اما شرط کافی نیست تجربه سال 94 نشان داد علاوه بر وحدت کارهایی باید انجام دهیم تا به نتیجه برسیم.</p>
      <p>عضو مجمع تشخیص مصلحت نظام بحث گفتمان اصولگرایی در انتخابات آینده و تهدید و تجهیز عقده مردمی را دو مبحث مهم دانست و گفت: ما باید بتوانیم مردم را پای صندوق رای بیاوریم. در بحث گفتمان مطالعاتی شده که چه شعاری را انتخاب کنیم و چگونه حرف بزنیم و چشم‌اندازی را که می‌خواهیم برای مردم تبدیل کنیم به آنها معرفی کنیم.</p>
    </article>
  </body>
</html>