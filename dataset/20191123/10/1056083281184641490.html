<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200801/%D8%A7%D8%B3%D8%AA%D9%82%D8%A8%D8%A7%D9%84-%D8%A7%D8%B2-%D9%85%D8%AF%D8%A7%D9%84-%D8%A2%D9%88%D8%B1-%D8%B2%D9%86%D8%AC%D8%A7%D9%86%DB%8C-%D8%B1%D9%82%D8%A7%D8%A8%D8%AA-%D9%87%D8%A7%DB%8C-%D8%B3%D9%86%DA%AF-%D9%86%D9%88%D8%B1%D8%AF%DB%8C-%D9%82%D9%87%D8%B1%D9%85%D8%A7%D9%86%DB%8C-%D8%A2%D8%B3%DB%8C%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-23T10:39:38+00:00"/>
    <meta property="og:title" content="استقبال از مدال‌آور زنجانی رقابت‌های سنگ‌نوردی قهرمانی آسیا"/>
    <meta property="og:description" content="ایسنا/زنجان مدال‌آور زنجانی رقابت‌های سنگ‌نوردی قهرمانی نوجوانان و جوانان آسیا، ظهر امروز مورد استقبال قرار گرفت."/>
  </head>
  <body>
    <article>
      <h1>استقبال از مدال‌آور زنجانی رقابت‌های سنگ‌نوردی قهرمانی آسیا</h1>
      <address><time datetime="2019-11-23T10:39:38+00:00">23 Nov 2019, 10:39</time> by <a rel="author">رقیه فرنیا</a></address>
      <p>ایسنا/زنجان مدال‌آور زنجانی رقابت‌های سنگ‌نوردی قهرمانی نوجوانان و جوانان آسیا، ظهر امروز مورد استقبال قرار گرفت.</p>
      <p>محیا دارابیان، تنها مدال‌آور کاروان اعزامی از ایران به رقابت‌های سنگ‌نوردی قهرمانی نوجوانان و جوانان آسیا که به میزبانی چین برگزار شد، ظهر امروز در محل مجموعه ورزشی انقلاب زنجان مورد استقبال جمعی از مسئولان و اهالی ورزش استان قرار گرفت.</p>
      <p>در جریان رقابت‌های سنگ‌نوردی قهرمانی نوجوانان و جوانان آسیا در ماده کمباین، «محیا دارابیان» سنگ‌نورد شایسته زنجانی موفق به کسب مدال ارزشمند برنز شد. این رقابت‌ها از ۲۳ تا ۲۶ آبان‌ماه در کشور چین جریان داشت و تیم‌ملی سنگ‌نوردی ایران نیز متشکل از محیا دارابیان، محمد یوسفی، علیرضا پیله‌فروشان، رادین فروغیان و اکبر ثابت‌کار به عنوان مربی و سرپرست در این رویداد آسیایی حضور داشتند.</p>
      <p>در این دوره از مسابقات که ماحصل آن کسب یک مدال برنز برای تیم‌ملی سنگنوردی ایران توسط محیا دارابیان بود، علیرضا پیله‌فروشان در جایگاه پنجم ایستاد، محمد یوسفی عنوان ششمی را از آن خود کرد و رادین فروغیان نیز به مقام هشتمی رسید.</p>
      <p>انتهای پیام</p>
    </article>
  </body>
</html>