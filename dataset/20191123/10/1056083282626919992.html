<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200788/%DB%B3%DB%B0-%D8%AF%D8%B1%D8%B5%D8%AF-%DA%86%D8%A7%D9%87-%D9%87%D8%A7%DB%8C-%D9%87%D9%85%D8%AF%D8%A7%D9%86-%DA%A9%D9%86%D8%AA%D9%88%D8%B1-%D9%87%D9%88%D8%B4%D9%85%D9%86%D8%AF-%D8%AF%D8%A7%D8%B1%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T10:25:12+00:00"/>
    <meta property="og:title" content="۳۰ درصد چاه‌های همدان کنتور هوشمند دارند"/>
    <meta property="og:description" content="ایسنا/همدان مدیرعامل شرکت آب منطقه‌ای استان همدان از نصب ۴۵۴۸ دستگاه کنتور هوشمند در چاه‌های استان خبر داد و گفت: طی سه سال گذشته ۴۵۴۸ دستگاه کنتور حجمی، هوشمند و الکترومغناطیس در چاه‌های استان نصب شده به طوریکه ۳۰ درصد از چاه‌های استان به کنتورهای هوشمند مجهز شده است."/>
  </head>
  <body>
    <article>
      <h6 class="kicker">مدیرعامل شرکت آب منطقه‌ای استان همدان:</h6>
      <h1>۳۰ درصد چاه‌های همدان کنتور هوشمند دارند</h1>
      <address><time datetime="2019-11-23T10:25:12+00:00">23 Nov 2019, 10:25</time> by <a rel="author">سمیرا معارفی</a></address>
      <p>ایسنا/همدان مدیرعامل شرکت آب منطقه‌ای استان همدان از نصب ۴۵۴۸ دستگاه کنتور هوشمند در چاه‌های استان خبر داد و گفت: طی سه سال گذشته ۴۵۴۸ دستگاه کنتور حجمی، هوشمند و الکترومغناطیس در چاه‌های استان نصب شده به طوریکه ۳۰ درصد از چاه‌های استان به کنتورهای هوشمند مجهز شده است.</p>
      <p>منصور ستوده در گفت‌وگو با ایسنا، با اشاره به انسداد ۳۸۲۴ حلقه چاه غیرمجاز در استان، اظهار کرد: در استان همدان ۳۸۲۴ حلقه چاه غیرمجاز در استان همدان مسدود شده که با این اقدام از ۲۶۷میلیون مترمکعب از برداشت سفره‌های زیرزمینی جلوگیری شده است.</p>
      <p>وی با بیان اینکه براساس گزارش ۲۸ ایستگاه بارندگی موجود در استان از ابتدای سال‌آبی تا کنون ۶۵.۵ میلی‌متر بارش در استان همدان ثبت شده است، تصریح کرد: میزان بارش از ابتدای سال آبی جاری تا کنون ۱۰۸ میلی‌متر بوده است که نسبت به مدت مشابه سال گذشته کاهش ۴۰ درصدی دارد.</p>
      <p>مدیرعامل شرکت آب منطقه‌ای استان همدان خاطرنشان کرد: براساس آمار بلندمدت ۶۴ میلی‌متر بارش در استان همدان رخ داده که میزان بارش‌های سالجاری نسبت به آمار بلندمدت دو درصد افزایش داشته است.</p>
      <p>وی با اشاره به وضعیت منابع آبی استان، ادامه داد: در حال حاضر ۱۸.۳ میلیون مترمکعب از حجم سد اکباتان پر است که در واقع ۵۴ درصد آن پر است و ۱۰۰۰ لیتر در ثانیه برای مصارف شرب برداشت می‌شود.</p>
      <p>ستوده با بیان اینکه ۴۹ درصد از حجم سد آبشینه پر است، گفت: این سد ۲.۴ میلیون مترمکعب آب دارد که فعلا از این سد استفاده نمی‌شود.</p>
      <p>وی افزود: سد شیرین سو در حال حاضر ۳.۶ میلیون مترمکعب آب دارد به‌طوریکه ۸۲ درصد از حجم این سد پر است و فعلا مصارفی در زمینه شرب ندارد.</p>
      <p>ستوده با اشاره به ذخیره ۸۳ درصدی سد کلان ملایر، بیان کرد: سد کلان ملایر ۳۷.۵ میلیون مترمکعب آب دارد که به علت اینکه خط انتقال هنوز به اتمام نرسیده است، مصارف شرب ندارد.</p>
      <p>مدیرعامل شرکت آب منطقه‌ای استان همدان اظهار کرد: سد سرابی ۷.۲ میلیون مترمکعب آب دارد که ۶۰ لیتر در ثانیه برای مصارف شرب برداشت می‌شود.</p>
      <p>انتهای پیام</p>
    </article>
  </body>
</html>