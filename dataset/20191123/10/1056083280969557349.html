<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200789/%D9%81%D9%86%D9%88%D9%86%DB%8C-%D8%B2%D8%A7%D8%AF%D9%87-%D9%86%D9%82%D8%B7%D9%87-%D8%B6%D8%B9%D9%81-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%86%D8%A8%D9%88%D8%AF-%D8%B4%D8%AC%D8%A7%D8%B9-%D8%A8%D9%88%D8%AF-%D8%A8%D8%AF%D9%86%D8%B3%D8%A7%D8%B2%DB%8C-%D8%AA%DB%8C%D9%85-%DA%A9%D8%A7%D9%84%D8%AF%D8%B1%D9%88%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T10:26:27+00:00"/>
    <meta property="og:title" content="فنونی‌زاده: نقطه ضعف پرسپولیس نبود شجاع بود/ بدنسازی تیم کالدرون مشکل دارد"/>
    <meta property="og:description" content="یک مدافع پیشین پرسپولیس معتقد است نبود شجاع دفاع این تیم را در دیدار برابر نفت مسجدسلیمان متزلزل کرده بود."/>
  </head>
  <body>
    <article>
      <h1>فنونی‌زاده: نقطه ضعف پرسپولیس نبود شجاع بود/ بدنسازی تیم کالدرون مشکل دارد</h1>
      <address><time datetime="2019-11-23T10:26:27+00:00">23 Nov 2019, 10:26</time> by <a rel="author">محمدحسین رضوی</a></address>
      <p>یک مدافع پیشین پرسپولیس معتقد است نبود شجاع دفاع این تیم را در دیدار برابر نفت مسجدسلیمان متزلزل کرده بود.</p>
      <p>مرتضی فنونی‌زاده، پیشکسوت تیم فوتبال پرسپولیس درباره باخت خانگی یک گله تیمش به نفت مسجدسلیمان اظهار کرد: بازیکنان وظیفه‌شان را انجام دادند و مشکل اصلی پرسپولیس چیدمان تیم است. کالدرون هنوز نتوانسته ترکیب مناسب تیم را به میدان بفرستد و همین باعث شد تا پرسپولیس واقعی را از دقیقه ۷۵ به بعد ببینیم.</p>
      <p>او ادامه داد: بازیکنانی مثل امید عالیشاه و سیامک نعمتی کسانی هستند که لیاقت این را دارند که از ابتدا بازی کنند. همه دیدند که وقتی این ۲ بازیکن به میدان آمدند، پرسپولیس هجومی‌تر و خطرناک‌تر شد. دیگر نقطه ضعف پرسپولیس در دیدار دیروز نبود خلیل‌زاده در ترکیب اصلی بود؛ اتفاقی که فکر نمی‌کنم فنی باشد و شجاع خلیل‌زاده یکی از ستون‌های اصلی تیم در چند سال اخیر بوده است.</p>
      <p>این پیشکسوت پرسپولیس درباره عملکرد مهدی عبدی که ۲ فرصت مناسب را از دست داد توضیح داد: این بازیکن ۱۹ ساله همین که توانست در ۱۰ دقیقه‌ای که فرصت دارد، خود را در ۲ موقعیت گلزنی قرار دهد نشان از استعداد پتانسیل او دارد و تنها بی‌تجربگی و جوانی و درخشش سوشا مکانی باعث شد تا او ناموفق باشد. عبدی نشان داد می‌تواند خط حمله پرسپولیس را در سال‌های آینده بیمه کند.</p>
      <p>فنونی‌زاده درباره ضعف پرسپولیس در کادر فنی گفت: در سال‌های گذشته شاهد بودیم تیم برانکو نه تنها بعد از دقیقه ۶۰ خسته نمی‌شد بلکه هجومی‌تر بازی می‌کرد و حریفان را به توپ می‌بست. مشکلی که امسال در پرسپولیس دیده می‌شود همین صعف تیم در بدنسازی است و به نظرم کالدرون باید فکری به حال تیمش در بدسنازی انجام دهد. کریم باقری ارتباط خوبی با بازیکنان در چندین سال اخیر پیدا کرده اما او نمی‌تواند تنهایی همه کار را انجام دهد. به نظرم یک مربی دیگر به کادر فنی اضافه شود، بد نباشد زیرا تنها کسانی که می‌توانند نقاط ضف تیم را پیدا کنند، خودی‌ها هستند.</p>
      <p>انتهای پیام</p>
    </article>
  </body>
</html>