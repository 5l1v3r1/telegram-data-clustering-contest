<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/ministerul-agriculturii-a-inchis-targurile-de-animale-din-cauza-pestei-porcine-18608680"/>
    <meta property="og:site_name" content="Gândul"/>
    <meta property="article:published_time" content="2019-11-23T10:21:36+00:00"/>
    <meta property="og:title" content="Ministerul Agriculturii a închis târgurile de animale din cauza pestei porcine"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Ministerul Agriculturii a închis târgurile de animale din cauza pestei porcine</h1>
      <h2>Ministerul Agriculturii a transmis că au fost închise târgurile de animale în mai multe judeţe ale ţării din cauza evoluţiei agresive a focarelor de pestă porcină. Măsura a venit pentru a evita răspândirii acesteia, au precizat reprezentanţii instituţie, în răspunsul la interpelarea unui liberal.</h2>
      <address><time datetime="2019-11-23T10:21:36+00:00">23 Nov 2019, 10:21</time> by <a rel="author" href="https://www.gandul.info/autor/elena-crangasu" target="_blank">Elena Crangasu</a></address>
      <p>Ministerul Agriculturii i-a răspuns, la începutul lunii noiembrie, deputatului PNL Sorin-Ioan Bumb, că interzicerea organizării de târguri pentru animale a fost dispusă de Autoritatea Naţională Sanitară Veterinară şi pentru Siguranţa Alimentelor (ANSVSA), etapizat, ca o măsură de control privind prevenirea extinderii pestei porcine africane (PPA).</p>
      <p>„Începând cu mai 2016, ca urmare a notificării unui focar de pesă porcină africană în Ucraina, au fost închise târgurile, aglomerările şi expoziţiile de animale, pentru specia suine, în 8 judeţe considerate la risc de introducere a PPA (SM, MM, SV, BT, IS, VS, GL, TL). Din iulie 2018, ca urmare a analizei anchetelor epidemiologice a focarelor de PPA din România, s-a dispus suspendarea pe o perioadă nedeterminată a tuturor târgurilor de aimale autorizate sanitar veterinar de pe teritoriul României”, precizează instituţia în răspunsul la interpelarea deputatului PNL.</p>
      <p>Decizia Ministerului Agriculturii a fost motivată de: „evoluţia agresivă a focarelor de pestă porcină africană pe teritoriul României; răspândirea virusului la distanţe mari şi confirmarea lui în zone în care nu evoluase boala; vârful sezonier al bolii (perioada iunie-septembrie) în care nu s-au confirmat un număr mare de focare într-un timp scurt; perioada de incubaţie a virusului în care animalele nu manifestă semne clinice de boală, dar pot transmite virusul; analiza anchetelor epidemiologice care a demonstrat că principalele surse de virus sunt reprezentate de: mistreţi, oameni, hrănirea porcilor cu legume, iarba proaspătă provenite din zone afectate de PPA la mistreţi, comerţ cu animale aflate în perioada de incubaţie sau chiar bolnav”.</p>
      <p>Concluzia formulată de instituţie a fost aceea că se impune menţinerea interzicerii târgurilor şi aglomerărilor de animale.</p>
      <p>„Deşi pe termen scurt, unele măsuri restrictive pot da impresia unei frâne economice a micilor producători, pe termen lung este protejat întregul sector de creştere al porcilor”, a completat sursa citată.</p>
      <p>Deputatul PNL de Alba Sorin-Ioan Bumb a adresat, la finalul lunii octombrie, o întrebare Ministerului Agriculturii prin care cerea explicaţii privind închiderea târgurilor de animale.</p>
      <p>„În numeroase zone din România, între care şi judeţul Alba, târgurile de animale au fost închise ca urmare a epidemiei de pestă porcină africană. Deşi această epidemie afectează doar suinele, a devenit imposibilă tranzacţionarea bovinelor sau ovinelor şi a păsărilor, situaţia generând grave prejudicii pentru crescătorii de animale din mediul rural, care nu-şi mai pot valorifica produsele şi care rămân fără surse de venit din acest motiv”, arată liberalul în interpelarea transmisă Ministerului.</p>
      <p>De asemenea, deputatul PNL a solicitat să ştie motivul pentru care nu mai este posibilă deschiderea târgurilor în vederea tranzacţionării altor animale, în afară de porci.</p>
      <p>„Vă rog să-mi comunicaţi motivul pentru care s-a decis închiderea totală a târgurilor de animale, de ce nu este posibilă deschiderea acestor târguri pentru tranzacţionarea altor specii de animale, în afară de porci, precum şi ce măsuri aveţi în vedere pentru susţinerea crescătorilor de bovine, ovine sau păsări, astfel încât aceştia să-şi poată valorifica producţia în zonele în care târgurile de animale sunt închise”, a conchis liberalul.</p>
    </article>
  </body>
</html>