<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622894/%D8%A2%DB%8C%D8%A7-%D8%AF%DB%8C%D8%A7%D8%A8%D8%AA-%D8%B9%D8%A7%D9%85%D9%84-%D8%B3%DA%A9%D8%AA%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T10:08:00+00:00"/>
    <meta property="og:title" content="آیا دیابت عامل سکته می‌شود؟"/>
    <meta property="og:description" content=" پژوهشگر ارشد پژوهشگاه علوم غدد و متابولیسم دانشگاه علوم پزشکی تهران به عوارض متعدد بیماری دیابت اشاره کرد و گفت: دبایت احتمال سکته‌های قلبی را تا ۳ برابر و سکته‌های مغزی را تا ۲ برابر افزایش می‌دهد."/>
  </head>
  <body>
    <article>
      <h1>آیا دیابت عامل سکته می‌شود؟</h1>
      <address>
        <time datetime="2019-11-23T10:08:00+00:00">23 Nov 2019, 10:08</time>
      </address>
      <p>
        <i> پژوهشگر ارشد پژوهشگاه علوم غدد و متابولیسم دانشگاه علوم پزشکی تهران به عوارض متعدد بیماری دیابت اشاره کرد و گفت: دبایت احتمال سکته‌های قلبی را تا ۳ برابر و سکته‌های مغزی را تا ۲ برابر افزایش می‌دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرشاد شریفی اظهار داشت: بیماری دیابت حتی ریسک آلزایمر را هم افزایش می‌دهد و احتمال ابتلا به این بیماری را دو برابر بیشتر می‌کند.</p>
      <p>وی دیابت را شایع‌ترین علت نارسایی کلیوی و مهم‌ترین علت نابینایی در دنیا اعلام کرد و گفت: دیابت مهم‌ترین علت قطع پا هم است، این بیماری در کشور ما هم جز دو علت اصلی قطع پا به شمار می‌آید و بعد از تصادفات، دومین عامل قطع پا است.</p>
      <figure>
        <img src="https://aftabnews.ir/files/fa/news/1398/9/2/362389_651.jpg"/>
      </figure>
      <p>استاد دانشگاه علوم پزشکی تهران با اشاره به اینکه احتمال ابتلا به کبد چرب در بیماران دیابتی بیشتر است، بیان داشت: دیابت تمام بدن را تحت تاثیر قرار می‌دهد و یکی از مکانیزم‌های این موضوع مقاومت به انسولین است و حتی سرعت پیر شدن در افراد دیابتی که قند خون کنترل‌نشده دارند، زودتر از سایرین است.</p>
      <p>رابطه مستقیم افزایش چاقی و شیوع دیابت</p>
      <p>شریفی به رابطه مستقیم افزایش چاقی و شیوع دیابت اشاره کرد و گفت: با راهکارهای مختلف از جمله آموزش به مردم، هر مقدار چاقی در جامعه کمتر شود، شیوع دیابت هم کاهش می‌یابد.</p>
      <p>وی به مردم توصیه کرد با تغییر سبک زندگی خود از ابتلا به برخی بیماری‌های مزمن مانند دیابت و قلبی عروقی جلوگیری کنند.</p>
      <p>شریفی با اشاره به اینکه مصرف سیگار می‌تواند خطر ابتلا به دیابت را افزایش دهد، گفت: باید سعی کنیم که مردم به خصوص جوانان سیگاری نشوند تا از عوارض متعدد آن برحذر باشند.</p>
      <p>دیابتی‌ها حداقل ۱۵۰ دقیقه در هفته فعالیت فیزیکی داشته باشند</p>
      <p>وی به تاثیر فعالیت‌های فیزیکی بر کنترل و پیشگیری از دیابت اشاره و به مبتلایان به این بیماری توصیه کرد که حداقل ۱۵۰ دقیقه فعالیت فیزیکی متوسط در هفته داشته باشند.</p>
      <p>شریفی بر مصرف تغذیه مناسب و تحرک بدنی تاکید کرد و گفت: با رژیم غذایی مناسب، کاهش وزن و فعالیت فیزیکی می‌توان این بیماری را کنترل کرد.</p>
      <p>وی با اشاره به اینکه هرچه فعالیت فیزیکی بیشتر شود، میزان گیرنده‌های انسولین در سلول‌ها به خصوص سلول‌های عضلات اسکلتی افزایش پیدا می‌کند، به دیابتی‌ها توصیه کرد فعالیت فیزیکی بیشتری داشته تا قند خونشان بهتر کنترل شود.</p>
    </article>
  </body>
</html>