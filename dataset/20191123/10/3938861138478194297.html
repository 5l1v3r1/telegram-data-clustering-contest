<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_pogoda-na-vihidni-koli-ochikuvati-na-poteplinnya/939522"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T10:08:00+00:00"/>
    <meta property="og:title" content="Погода на вихідні: коли очікувати на потепління"/>
    <meta property="og:description" content="Погода в Україні у суботу, 23 листопада, буде холодною, вітряною, опади малоймовірні. У деяких регіонах температура повітря опуститься до -3 градусів. Опадів синоптики не прогнозують. Дутиме сильний, до штормових поривів, вітер. Вранці по всій території України очікують мінусову ..."/>
  </head>
  <body>
    <article>
      <h1>Погода на вихідні: коли очікувати на потепління</h1>
      <address><time datetime="2019-11-23T10:08:00+00:00">23 Nov 2019, 10:08</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939522_w_300.jpg?v=0"/>
        <figcaption>На вихідні буде холодно і вітряно.</figcaption>
      </figure>
      <p>Погода в Україні у суботу, 23 листопада, буде холодною, вітряною, опади малоймовірні. У деяких регіонах температура повітря опуститься до -3 градусів. Опадів синоптики не прогнозують. Дутиме сильний, до штормових поривів, вітер.</p>
      <p>Вранці по всій території України очікують мінусову температуру – подекуди стовпчики термометрів опустяться до -5 градусів, повідомляє синоптик Наталка Діденко у Facebook.</p>
      <p>Загалом удень синоптики прогнозують від -3 градусів морозу до +3 градусів тепла, вночі -3-9 градусів. Вдень у західних областях буде +1+5 градусів. На Закарпатті та на півдні Криму – до 10 градусів вище нуля.</p>
      <p>Сильний вітер, аж до штормових поривів, буде у західних та східних областях, а також в Приазов`ї.</p>
      <p>Опади – малоймовірні. Лише на заході є ймовірність місцями невеликого то снігу, то дощу.</p>
      <p>Водія в західних областях рекомендують бути обережними на дорозі. Опади та низька температура сприятимуть ожеледиці.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/regions/_pogoda-ne-spriyaye-u-pritulku-domazhir-vedmedi-ne-vpadayut-u-splyachku/939513"/>
      </related>
      <p>У Києві 23-24 листопада опадів не передбачається, вітер вже не буде штормовим, проте все ж поривчастим. У нічні години - мороз, -4-10 градусів. У денні години у столиці очікується від 2 морозу до 2 тепла.</p>
      <p>Синоптики прогнозують потепління з 28 листопада, а з ним і збільшення опадів.</p>
      <p>"23 листопада, у роковини Голодомору, Сонце заходить о 16 годині 4 хвилини, якраз, коли запалюватимуть свічки пам`яті", - написала Діденко. - "Буде холодно, у Києві до 3-4 градусів морозу та ще й з поривчатим вітром. Одягніться тепліше, згадайте тих, хто тоді так страшно пішов за обрій разом із сонцем, не дочекавшись ясних днів..."</p>
      <blockquote>В Одесі через сильний вітер з якоря зірвався суховантаж "Делфі" під прапором Молдови. Судно сіло на мілину на відстані кілометра від берега. Люди на борту відмовилися від евакуації.</blockquote>
    </article>
  </body>
</html>