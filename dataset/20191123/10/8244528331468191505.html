<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/telefonia/nuovi-render-per-samsung-galaxy-s11-e-febbre-da-fotocamere_85682.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-23T10:21:01+00:00"/>
    <meta property="og:title" content="Nuovi render per Samsung Galaxy S11: è febbre da fotocamere"/>
    <meta property="og:description" content="Le recenti immagini circolate in rete riguardanti il possibile aspetto del futuro flagship di casa Samsung mostrano un comparto fotocamera particolarmente esteso al posteriore, un &quot;buco&quot; centrale nella parte frontale e tra le indiscrezioni si parla anche di un display a 120Hz"/>
  </head>
  <body>
    <article>
      <h1>Nuovi render per Samsung Galaxy S11: è febbre da fotocamere</h1>
      <address><time datetime="2019-11-23T10:21:01+00:00">23 Nov 2019, 10:21</time> by <a rel="author">Andrea Bai</a></address>
      <p>
        <b>Le recenti immagini circolate in rete riguardanti il possibile aspetto del futuro flagship di casa Samsung mostrano un comparto fotocamera particolarmente esteso al posteriore, un "buco" centrale nella parte frontale e tra le indiscrezioni si parla anche di un display a 120Hz</b>
      </p>
      <p>Sono <a href="https://www.91mobiles.com/hub/samsung-galaxy-s11-render-design-exclusive">circolate online nelle scorse ore</a> alcune immagini ritraenti i render del prossimo <b>Samsung Galaxy S11</b>, che verrà presentato con grossa probabilità in occasione del Mobile World Congress di Barcellona (anzi, probabilmente poco prima, come Samsung è solita fare con il lancio della serie S). I render sembrano in qualche modo confermare alcune indiscrezioni circolate già nel corso delle passate settimane, e che abbiamo <a href="https://www.hwupgrade.it/news/telefonia/samsung-galaxy-s11-una-miriade-di-sensori-3d-display-a-120hz-e-cam-da-108mp_85180.html">condiviso a suo tempo in questa notizia</a>.</p>
      <figure>
        <img src="https://www.hwupgrade.it/immagini/221119_s11_2.jpg"/>
      </figure>
      <p>Ebbene le prime immagini mostrano un dispositivo che nell'aspetto pare molto simile all'attuale Galaxy S10, seppur con alcune importanti differenze. La prima, quella che balza immediatamente all'occhio, è la <b>ricollocazione della fotocamera frontale in posizione centrale</b>, e non nell'angolo. Una scelta che dovrebbe semplificare la realizzazione dei selfies, dato che talvolta è un po' disorientante scattarsi una foto e dover guardare verso l'angolo del dispositivo.</p>
      <p>Dalle immagini pare inoltre che il display segua lo stile curvo introdotto precedentemente con Galaxy S8 e forse con lo scopo di differenziare meglio, anche visivamente, la linea Galaxy dalla linea Note. E sempre per quanto riguarda il display si vocifera l'uso di un <b>pannello AMOLED da 120Hz</b> di frequenza di aggiornamento.</p>
      <p>I pulsanti del volume e dell'accensione sembrano essere tutti situati sul profilo destro e non vi sono pulsanti dedicati per l'attivazione dell'assistente Bixby.</p>
      <figure>
        <img src="https://www.hwupgrade.it/immagini/221119_s11_1.jpg"/>
      </figure>
      <p>Veniamo ora alla parte posteriore del dispositivo dove le fotocamere appaiono ora essere organizzate non più in una striscia orizzontale centrale, ma in una sorta di rettangolo posto lateralmente che arriva a contenere <b>fino a cinque diverse lenti e un flash LED</b>. Tutto questo fiorire di lenti può suggerire maggiori opzioni tra zoom, wide e ultrawide e magari anche una soluzione capace di rilevare la profondità della scena, il che aprirebbe scenari interessanti sia per quanto riguarda la possibilità di scattare foto tridimensionali, sia per l'eventuale regolazione della messa a fuoco dopo lo scatto. A supportare la parte ottica vi sarebbe poi un <b>sensore da ben 108 megapixel</b> (già visto nel Mi Note 10 di Xiaomi) e forse anche la capacità di registrare video in risoluzione 8K.</p>
      <figure>
        <img src="https://www.hwupgrade.it/immagini/221119_s11_3.jpg"/>
      </figure>
      <p>Ricordiamo che lo scorso mese Samsung ha presentato ufficialmente il <a href="https://www.hwupgrade.it/news/telefonia/samsung-exynos-990-e-modem-5g-exynos-5123-ecco-l-hardware-di-galaxy-s11_85151.html">SoC Exynos 990 e il modem 5G Exynos 5123</a> che andranno proprio ad equipaggiare il futuro top di gamma della casa coreana: come di consueto il brand Exynos sarà utilizzato in corea, mentre in tutto il resto del mondo il SoC sarà molto probabilmente Qualcomm Snapdragon 865 (si tratta di fatto dello stesso SoC).</p>
      <p>Con grande probabilità Samsung riproporrà tre versioni come è accaduto con la linea S10, e potremo pertanto aspettarci S11e, S11 e S11+ con dimensioni di 6,4, 6,7 e 6,9 pollici rispettivamente. Prendete tutto <i>cum grano salis</i>dato che mancano ancora un paio di mesi alla presentazione ufficiale e potrebbero comunque esserci sorprese inaspettate.</p>
    </article>
  </body>
</html>