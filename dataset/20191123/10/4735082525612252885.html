<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Brexit/191129726-Drugie-referendum-w-sprawie-brexitu-Corbyn-zachowa-neutralnosc.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-23T10:27:01+00:00"/>
    <meta property="og:title" content="Drugie referendum w sprawie brexitu? Corbyn zachowa neutralność"/>
    <meta property="og:description" content="Przewodniczący laburzystów Jeremy Corbyn oświadczył, że jako premier Wielkiej Brytanii przyjmie neutralną pozycję odnośnie ewentualnego drugiego referendum w sprawie brexitu."/>
  </head>
  <body>
    <article>
      <h1>Drugie referendum w sprawie brexitu? Corbyn zachowa neutralność</h1>
      <address><time datetime="2019-11-23T10:27:01+00:00">23 Nov 2019, 10:27</time> by <a rel="author">zew</a></address>
      <p>
        <b>Przewodniczący laburzystów Jeremy Corbyn oświadczył, że jako premier Wielkiej Brytanii przyjmie neutralną pozycję odnośnie ewentualnego drugiego referendum w sprawie brexitu.</b>
      </p>
      <p>Liderzy czterech głównych brytyjskich partii politycznych odpowiadali na pytania publiczności w specjalnym wydaniu programu BBC "Question time" (Czas pytań). Debata odbyła się w ramach kampanii przed przyspieszonymi wyborami do Izby Gmin, które odbędą się 12 grudnia.</p>
      <p>Do tej pory Jeremy Corbyn nie deklarował wprost, czy w razie rozpisania kolejnego, obiecanego przez Partię Pracy referendum w sprawie opuszczenia przez Wielką Brytanię Unii Europejskiej będzie namawiał do głosowania "za" czy "przeciw".</p>
      <p>- Zadaniem moim i mojego rządu będzie zapewnienie, by referendum odbyło się w uczciwej atmosferze. Postąpimy zgodnie z wynikami plebiscytu - powiedział w piątek wieczorem Corbyn. - Jako premier, jeśli nim wtedy będę, przyjmę neutralną pozycję, bym mógł w sposób wiarygodny wprowadzić w życie wyniki referendum - zadeklarował, podkreślając wolę działania na rzecz zbliżenia różnych grup społecznych i niechęć wobec "niekończącej się" debaty brexitowej.</p>
      <p>Lider laburzystów zapowiedział także, że jeśli Partia Pracy wygra wybory i utworzy rząd, "w ciągu pierwszych lat" sprawowania władzy gabinet nie poprze kolejnego referendum w sprawie niepodległości Szkocji. Dopytywany stwierdził, że okres, o którym mówił, będzie wynosił co najmniej dwa lata.</p>
      <p>Szefowa Szkockiej Partii Narodowej Nicola Sturgeon oświadczyła w reakcji na deklarację Corbyna, że jej partia może poprzeć rząd laburzystów tylko wtedy, gdy ten będzie respektował prawo Szkotów do "zdecydowania o swej przyszłości".</p>
    </article>
  </body>
</html>