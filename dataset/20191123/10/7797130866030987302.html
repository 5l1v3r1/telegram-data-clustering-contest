<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546314/Predsednica-opstine-u-Nemackoj-podnela-ostavku-zbog-pretnji-smrcu.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-23T10:17:00+00:00"/>
    <meta property="og:title" content="Predsednica opštine u Nemačkoj podnela ostavku zbog pretnji smrću"/>
    <meta property="og:description" content="Predsednica Opštine Arnsdorfa, mesta na istoku Nemačke, podnela je ostavku jer joj desničarski ekstremisti..."/>
  </head>
  <body>
    <article>
      <h1>Predsednica opštine u Nemačkoj podnela ostavku zbog pretnji smrću</h1>
      <address>
        <time datetime="2019-11-23T10:17:00+00:00">23 Nov 2019, 10:17</time>
      </address>
      <p>Predsednica Opštine Arnsdorfa, mesta na istoku Nemačke, podnela je ostavku jer joj desničarski ekstremisti konstantno prete smrću i šalju uvredljiva pisma, objavio je "Dojče vele".</p>
      <p>Arnsdorf, s manje od 5.000 stanovnika blizu Drezdena, pročuo se 2016. godine pošto su četvorica meštana jednog mentalno bolesnog izbeglicu iz Iraka vređala, pretukla i vezala za drvo, a potom ih je sud oslobodio bilo kakve krivice, ocenivši njihovo nedelo kao "zanemarljivo", iako je Iračanin kasnije umro.</p>
      <p>Pošto je to oštro osudila, predsednica opštine, Martina Angerman (61), članica Socijaldemokratske partije Nemačke (SPD), od tada je dobijala uporne pretnje smrću. Zato je veći deo ove godine provela na bolovanju, nedavno nije uspela da se prevremeno penzioniše da bi tako napustila funkciju, a u međuvremenu je uzalud tražila pomoć Ministarstva pravde.</p>
      <p>Uz sve to, više od poslednjih mesec dana populistička ekstremno-desničarska stranka "AfD" je pokušavala da izdejstvuje smenjivanje predsednice opštine.</p>
      <p>Nemačka ministarka pravde Kristine Lambreht, članica SPD, osudila je događaje koji su doveli do ostavke predsednice opštine, ali je izjavila i da "kada ljudi prestaju da se angažuju za svoju društvenu zajednicu zbog pretnji i blaćenja, onda je naša demokratija ugrožena".</p>
      <p>Ministarka je objavila da Vlada planira oštrije zakone o zločinima iz mržnje i o desničarskom ekstremizmu.</p>
    </article>
  </body>
</html>