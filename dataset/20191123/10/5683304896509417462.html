<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/23/maharashtra-government-formation-bjp-shiv-sena-ncp-congress-timeline.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T10:43:00+00:00"/>
    <meta property="og:title" content="അതിനാടകീയം മഹാരാഷ്ട്രീയം; ബിജെപി പതുങ്ങിയത് അധികാരത്തിലേക്കു കുതിക്കാൻ"/>
    <meta property="og:description" content="അപ്രതീക്ഷിത വഴിത്തിരിവുകളാൽ ഉദ്വേഗത്തിന്റെ മുൾമുനയിൽ നിർത്തിയ രാഷ്ട്രീയ മഹാനാടകത്തിനു തിരശീല. തിരഞ്ഞെടുപ്പ് ഫലം വന്ന് 31–ാം ദിവസം മഹാരാഷ്ട്രയിൽ.Maharashtra Politics. Maharashtra Government Formation. BJP. NCP Manorama News. Malayalam News. Sharad Pawar. PM Narendra Modi. Devendra Fadnavis. Ajith Pawar. Malayala Manorama. Manorama Online. Latest News. Shiv Sena. Uddhav Thackarey. മഹാരാഷ്ട്ര. ശരദ് പവാർ. ദേവേന്ദ്ര ഫഡ്നാവിസ്. അജിത് പവാർ. ശിവസേന.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അതിനാടകീയം മഹാരാഷ്ട്രീയം; ബിജെപി പതുങ്ങിയത് അധികാരത്തിലേക്കു കുതിക്കാൻ</h1>
      <address><time datetime="2019-11-23T10:43:00+00:00">23 Nov 2019, 10:43</time> by <a rel="author">മനോരമ ലേഖകൻ</a></address>
      <p><b>അ</b>പ്രതീക്ഷിത വഴിത്തിരിവുകളാൽ ഉദ്വേഗത്തിന്റെ മുൾമുനയിൽ നിർത്തിയ രാഷ്ട്രീയ മഹാനാടകത്തിനു തിരശീല. തിരഞ്ഞെടുപ്പ് ഫലം വന്ന് 31–ാം ദിവസം മഹാരാഷ്ട്രയിൽ ബിജെപി– എന്‍സിപി സർക്കാർ അധികാരമേറ്റു. മുൻ മുഖ്യമന്ത്രി ബിജെപിയുടെ ദേവേന്ദ്ര ഫഡ്നാവിസിനു പദവിയിൽ രണ്ടാമൂഴം.</p>
      <p>എൻസിപിയുടെ അജിത് പവാർ ഉപമുഖ്യമന്ത്രിയായും സത്യപ്രതിജ്ഞ ചെയ്തു. ബിജെപി ഇതര സര്‍ക്കാര്‍ രൂപീകരിക്കാന്‍ ശിവസേനയും കോണ്‍ഗ്രസും എന്‍സിപിയും തമ്മില്‍ ധാരണയിലെത്തിയതിനു തൊട്ടുപിന്നാലെയാണു രാഷ്ട്രീയവൃത്തങ്ങളെ ഞെട്ടിച്ച നീക്കം. മഹാരാഷ്ട്രയിൽ ഇരുനൂറിലേറെ സീറ്റ് നേടാമെന്നായിരുന്നു ബിജെപി– ശിവസേനാ സഖ്യത്തിന്റെ സ്വപ്നം. പക്ഷേ വോട്ടെണ്ണിയപ്പോൾ ഫലം പ്രതീക്ഷിച്ച പോലെയായില്ല.</p>
      <p>ഒറ്റയ്ക്കു ഭൂരിപക്ഷമെന്ന ബിജെപി മോഹത്തിനും തിരിച്ചടിയേറ്റു. സീറ്റ് കുറഞ്ഞെങ്കിലും നിർണായക ശക്തിയായി മാറിയ ശിവസേനയുടെ വിലപേശൽ ശക്തി കൂടി. ഇത്തവണ പത്തിലേറെ സീറ്റ് അധികം നേടിയ എൻസിപി ചർച്ചകളുടെ കേന്ദ്രമായി. ശരദ് പവാർ നയിച്ച പ്രതിപക്ഷ പ്രചാരണത്തിന്റെ തണലിൽ കോൺഗ്രസ് പ്രകടനവും മെച്ചപ്പെട്ടിരുന്നു.</p>
      <p>2014ല്‍ 122 സീറ്റില്‍ വിജയിച്ച ബിജെപി ഇത്തവണ 105 സീറ്റുകളിൽ മാത്രമാണു മുന്നേറിയത്. കഴിഞ്ഞ തവണ 185 സീറ്റുകളുണ്ടായിരുന്ന ബിജെപി– ശിവസേന സഖ്യത്തിന് ഇരുപതിലേറെ സീറ്റുകളുടെ നഷ്ടം. 15 സീറ്റിലേറെ അധികം നേടി എൻസിപി- കോൺഗ്രസ് സഖ്യം പിടിച്ചുനിന്നു. ആർക്കു ഭൂരിപക്ഷം നേടാനാവാത്ത സാഹചര്യത്തിലാണു സംസ്ഥാനത്തു പ്രതിസന്ധി ഉടലെടുത്തതും രാഷ്ട്രപതി ഭരണത്തിലേക്കു നീങ്ങിയതും.</p>
      <p>
        <b>∙ 2019 ഒക്ടോബർ 24</b>
      </p>
      <p>തിരഞ്ഞെടുപ്പം ഫലം പുറത്തുവന്നു. മുഖ്യമന്ത്രി ദേവേന്ദ്ര ഫഡ്നാവിസിന്റെ നേതൃത്വത്തിൽ ഭരണത്തുടർച്ച ഉറപ്പാക്കി ബിെജപി-സേനാ സഖ്യം. പ്രതീക്ഷിച്ച മുന്നേറ്റമുണ്ടാക്കാൻ ബിജെപിക്കു സാധിക്കാതിരുന്നതോടെ ഫഡ്നാവിസിന്റെ കസേരയിൽ കണ്ണെറിഞ്ഞ് ശിവസേന. നേരത്തെ നിശ്ചയിച്ചതുപോലെ 50:50 അനുപാതത്തിൽ അധികാരം പങ്കിടേണ്ട സമയമാണെന്നു പറഞ്ഞ സേനാ അധ്യക്ഷൻ ഉദ്ധവ് താക്കറെ, മുഖ്യമന്ത്രി പദം പങ്കിടേണ്ടി വരുമെന്നും സൂചിപ്പിച്ചു.</p>
      <p>
        <b>∙ 2019 ഒക്ടോബർ 25</b>
      </p>
      <p>ബാൽ താക്കറെ യുഗത്തിനു ശേഷം ബാന്ദ്രയിലെ ‘മാതോശ്രീ’ വീണ്ടും അധികാര കേന്ദ്രമായി. മുഖ്യമന്ത്രി പദം രണ്ടര വർഷം വീതം പങ്കുവയ്ക്കണമെന്ന നിലപാടെടുത്തു ശിവസേന. പ്രധാന വകുപ്പുകൾ തുല്യമായി വീതിക്കണമെന്നും ആവശ്യം. ബിജെപിയെ അധികാരത്തിൽ നിന്നകറ്റാൻ കോൺഗ്രസും എൻസിപിയും സേനയുമായി ചേർന്നു സർക്കാർ രൂപീകരിക്കുമെന്ന സൂചനയുമായി ചില കോൺഗ്രസ് നേതാക്കൾ. എൻസിപി അധ്യക്ഷൻ ശരദ് പവാറും പിസിസി അധ്യക്ഷൻ ബാലാസാഹെബ് തോറാട്ടും ഇക്കാര്യം നിഷേധിച്ചു. ഫഡ്നാവിസിനെ വിമർശിക്കുന്ന ലേഖനം പ്രസിദ്ധീകരിച്ചു സേനാ മുഖപത്രമായ സാമ്ന.</p>
      <p>
        <b>∙ 2019 ഒക്ടോബർ 26</b>
      </p>
      <p>അധികാരം തുല്യമായി പങ്കിടുമെന്നു ബിജെപി രേഖാമൂലം ഉറപ്പു നൽകണമെന്ന് ശിവസേന. ബിജെപിയും ശിവസേനയും ഹിന്ദുത്വം എന്ന ആശയത്തിൽ യോജിക്കുന്ന പാർട്ടികളായതിനാൽ ‘സാധ്യതകൾ’ പരീക്ഷിക്കാൻ താൽപര്യമില്ലെന്നും പാർട്ടി എംഎൽഎമാരുടെ യോഗത്തിൽ ഉദ്ധവ്. രണ്ടര വർഷം ഉദ്ധവിന്റെ മകൻ ആദിത്യ താക്കറെയെ മുഖ്യമന്ത്രിയാകണമെന്ന് ശിവസേന എംഎൽഎമാർ. സർക്കാർ രൂപീകരിക്കാനുള്ള മറ്റു സാധ്യതകൾ പരീക്ഷിക്കാൻ ഉദ്ധവ് മുന്നോട്ടുവരണമെന്ന് കോൺഗ്രസ് നേതാവ് വിജയ് വഡേത്തിവാർ. സർക്കാർ രൂപീകരിക്കാനുള്ള ‘മറ്റു സാധ്യതകൾ’ കാണുന്നില്ലെന്നും പ്രതിപക്ഷത്ത് ഇരിക്കാനാണു ജനങ്ങൾ ആവശ്യപ്പെട്ടതെന്നും ശരദ് പവാർ. </p>
      <p>
        <b>∙ 2019 ഒക്ടോബർ 27</b>
      </p>
      <p>സേനയുടെ ആവശ്യത്തോട് അനുകൂലമായി പ്രതികരിക്കാതെ ബിജെപി. തീരുമാനം വൈകിയാൽ മറ്റു വഴികൾ തേടുമെന്നു ശിവസേനാ കേന്ദ്രങ്ങളുടെ മുന്നറിയിപ്പ്. മുഖ്യമന്ത്രിസ്ഥാനം തുല്യമായി വിഭജിക്കാനാകില്ലെന്ന നിലപാടിൽ മുഖ്യമന്ത്രിയും ഫഡ്നാവിസും. തീരുമാനം പറയുന്നില്ലെങ്കിൽ മറ്റു വഴികൾ നോക്കുമെന്നു ശിവസേന എംഎൽഎ അബ്ദുൽ സത്താർ. ശിവസേനയുമായി കൈകോർക്കാനില്ലെന്ന് എൻസിപിയും കോൺഗ്രസും. വിദർഭയിലെ പ്രഹാർ ജനശക്തി പാർട്ടിയുടെ രണ്ട് എംഎൽഎമാർ ഒപ്പം കൂടിയതോടെ ശിവസേനയ്ക്ക് 58 എംഎൽഎമാരുടെ പിന്തുണ.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmanoramaonline%2Fvideos%2F433838287551091%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>
        <b>∙ 2019 ഒക്ടോബർ 28</b>
      </p>
      <p>സർക്കാർ രൂപീകരണം സംബന്ധിച്ച അനിശ്ചിതത്വം നിലനിൽക്കുന്നതിനിടെ ശിവസേന നേതാവ് ദിവാകർ റാവുത്ത്, ഫഡ്നാവിസ് എന്നിവർ ഗവർണറുമായി വെവ്വേറെ കൂടിക്കാഴ്ച നടത്തി. ദീപാവലി ആശംസ അറിയിക്കാനായിരുന്നു കൂടിക്കാഴ്ചയെന്നു നേതാക്കൾ. ഉപമുഖ്യമന്ത്രി സ്ഥാനം കൊണ്ട് ശിവസേന തൃപ്തിപ്പെടില്ലെന്നും മുഖ്യമന്ത്രിപദം പങ്കുവയ്ക്കണമെന്നും ആവർത്തിച്ചു മുതിർന്ന നേതാവ് സഞ്ജയ് റാവുത്ത്.</p>
      <p>
        <b>∙ 2019 ഒക്ടോബർ 29</b>
      </p>
      <p>രണ്ടര വർഷം വീതം മുഖ്യമന്ത്രിപദം പങ്കിടുന്ന പ്രശ്നമില്ലെന്നും ശിവസേനയുമായി അങ്ങനെയൊരു ധാരണയില്ലെന്നും ഫഡ്നാവിസ്. സർക്കാർ രൂപീകരണത്തിനു ബിജെപിയുമായി നടത്താൻ നിശ്ചയിച്ചിരുന്ന ചർച്ച റദ്ദാക്കി ശിവസേന. ബിജെപി എംഎൽഎമാരുടെ യോഗത്തിൽ പങ്കെടുക്കേണ്ടിയിരുന്ന പാർട്ടി അധ്യക്ഷൻ അമിത് ഷാ മുംബൈ യാത്ര മാറ്റിവച്ചു. പദവികളും ഉത്തരവാദിത്തങ്ങളും ബിജെപിയും ശിവസേനയും പങ്കിടുമെന്ന് ഫഡ്നാവിസ് പറയുന്ന പഴയ വിഡിയോ പുറത്തുവിട്ട് ശിവസേന. ബിജെപി-സേന സഖ്യ സർക്കാർ സാധ്യമായില്ലെങ്കിൽ ബദൽമാർഗങ്ങൾ ആലോചിക്കുമെന്ന് എൻസിപി ദേശീയ വക്താവ് നവാബ് മാലിക്. </p>
      <p>
        <b>∙ 2019 ഒക്ടോബർ 30</b>
      </p>
      <p>തർക്കങ്ങൾ പരിഹരിച്ചു മുന്നോട്ടു പോകണമെന്നു അമിത് ഷായുടെ കർശന നിർദേശം. ബിജെപി നിയമസഭാ കക്ഷി നേതാവായി ഫഡ്നാവിസിനെയും എൻസിപി നിയമസഭാ നേതാവായി മുൻ ഉപമുഖ്യമന്ത്രിയും ശരദ് പവാറിന്റെ സഹോദരപുത്രനുമായ അജിത് പവാറിനെയും ശിവസേനാ നിയമസഭാകക്ഷി നേതാവായി ഏക്നാഥ് ഷിൻഡയെയും തിരഞ്ഞെടുത്തു. ശിവസേനയുമായി ഒരുതരത്തിലുള്ള സഖ്യത്തിനുമില്ലെന്നു കോൺഗ്രസ് ദേശീയ നേതൃത്വം. അവസരങ്ങൾ പരമാവധി ഉപയോഗിച്ചു പ്രായോഗിക രാഷ്ട്രീയം പയറ്റണമെന്നു സംസ്ഥാനത്തെ ഒരുവിഭാഗം കോൺഗ്രസ് നേതാക്കൾ. ആദിത്യ താക്കറെയുടെ നേതൃത്വത്തിൽ പാർട്ടി എംഎൽഎമാർ ഗവർണറുമായി കൂടിക്കാഴ്ച നടത്തി. </p>
      <p>
        <b>∙ 2019 നവംബർ 1</b>
      </p>
      <p>കോൺഗ്രസ് സംസ്ഥാന നേതാക്കൾ കേന്ദ്രനേതൃത്വവുമായി ചർച്ചയ്ക്കു ഡൽഹിയിൽ. മഹാരാഷ്ട്രയിൽ ശിവസേന മുഖ്യമന്ത്രി തന്നെ അധികാരത്തിൽ വരുമെന്നും സർക്കാർ രൂപീകരിക്കാൻ ആവശ്യമായ അംഗബലം തങ്ങൾക്കുണ്ടെന്നും സഞ്ജയ് റാവുത്ത്. ഏഴിനകം തീരുമാനമായില്ലെങ്കിൽ രാഷ്ട്രപതി ഭരണം വന്നേക്കുമെന്നു മുതിർന്ന ബിജെപി നേതാവും ധനമന്ത്രിയുമായ സുധീർ മുൻഗൻതിവാർ. സർക്കാർ രൂപീകരണ നടപടികൾ വേഗത്തിലാക്കാൻ ഫഡ്നാവിസ് തയാറാകണമെന്നു പവാറിന്റെ മുന്നറിയിപ്പ്.</p>
      <p>
        <b>∙ 2019 നവംബർ 2</b>
      </p>
      <p>പ്രതിസന്ധി പരിഹരിക്കാൻ കാര്യമായ നീക്കങ്ങൾ നടത്താതെ ബിജെപിയും ശിവസേനയും. ചർച്ചകൾ അവസാനിപ്പിച്ചിട്ടില്ലെന്നും അവസാനനിമിഷം വരെ സഖ്യ മര്യാദ പാലിക്കുമെന്നും ശിവസേന. സർക്കാർ രൂപീകരിക്കാൻ ശിവസേനയെ പിന്തുണയ്ക്കണമെന്ന് അഭ്യർഥിച്ച് കോൺഗ്രസ് എംപിയും ന്യൂനപക്ഷ വിഭാഗം നേതാവുമായ ഹുസൈൻ ദൽവായി പാർട്ടി അധ്യക്ഷ സോണിയ ഗാന്ധിക്കു കത്തെഴുതി. പ്രശ്നപരിഹാരം ആവശ്യപ്പെട്ട് എൻഡിഎയിലെ ചെറു സഖ്യകക്ഷികൾ ഗവർണറെ കണ്ടു. രാഷ്ട്രപതി ബിജെപിയുടെ കീശയിലാണോയെന്നു സാമ്നയിൽ ലേഖനം. തീരുമാനം ദൈവത്തിന്റെ കരങ്ങളിലാണെന്നു ബിജെപി സംസ്ഥാന അധ്യക്ഷൻ ചന്ദ്രകാന്ത് പാട്ടീൽ.</p>
      <p>
        <b>∙ 2019 നവംബർ 3</b>
      </p>
      <p>ശിവസേനയ്ക്കു 170 എംഎൽഎമാരുടെ പിന്തുണയെന്നു പറഞ്ഞ സഞ്ജയ് റാവുത്തിൽനിന്നു ലഭിച്ച എസ്എംഎസ് മാധ്യമങ്ങൾക്കു മുന്നിൽ ഉയർത്തിക്കാട്ടി എൻസിപി നേതാവ് അജിത് പവാർ. ‘ഉടൻ ചിത്രം തെളിയും’ എന്നും അമിത് ഷായുമായി മാത്രം ചർച്ചയെന്നും നിലപാടെടുത്ത് ഉദ്ധവ്. മുഖ്യമന്ത്രിസ്ഥാനം പങ്കിടലിനെക്കുറിച്ചു മാത്രമാകും ചർച്ചയെന്നു റാവുത്ത്.</p>
      <p>
        <b>∙ 2019 നവംബർ 4</b>
      </p>
      <p>ന്യൂനപക്ഷ സർക്കാരുണ്ടാക്കി വിശ്വാസവോട്ടിനു ബിജെപിയുടെ നീക്കം. സർക്കാർ രൂപീകരണത്തിനു തടസ്സമാവില്ലെന്നു പറഞ്ഞു സ്വരം മയപ്പെടുത്തി ശിവസേന. അമിത് ഷായുമായി ഫഡ്നാവിസും, ‌സോണിയ ഗാന്ധിയുമായി ശരദ് പവാറും ഡൽഹിയിൽ നടത്തിയ ചർച്ചകളിൽ പ്രധാന തീരുമാനങ്ങൾ ഉണ്ടായില്ല. കാത്തിരുന്നു കരുക്കൾ നീക്കാൻ കോൺഗ്രസ്– എൻസിപി ധാരണ. ശിവസേനയുമായി കൂട്ടുകൂടാനുള്ള എടുത്തുചാട്ടം ഉചിതമല്ലെന്നും കാത്തിരുന്നു ശ്രദ്ധയോടെ കരുക്കൾ നീക്കുന്നതാണു ബുദ്ധിയെന്നും സോണിയ ഗാന്ധി.</p>
      <p>
        <b>∙ 2019 നവംബർ ‌5</b>
      </p>
      <p>വാതിൽ 24 മണിക്കൂറും തുറന്നിട്ടിരിക്കുകയാണെന്നും ശിവസേന ആവശ്യങ്ങൾ അറിയിച്ചാൽ ചർച്ച ചെയ്ത് മുന്നോട്ടു പോകുമെന്നും ബിജെപി. മുഖ്യമന്ത്രിസ്ഥാനം പങ്കുവയ്ക്കുന്നതിൽ രേഖാമൂലം ഉറപ്പു വേണമെന്ന് ആവർത്തിച്ച് ശിവസേന. ഫഡ്നാവിസിന്റെ നേതൃത്വത്തിൽ തന്നെ പുതിയ സർക്കാർ ഉടൻ ഉണ്ടാകുമെന്നും മുഖ്യമന്ത്രിസ്ഥാനം പങ്കുവയ്ക്കില്ലെന്നും ചന്ദ്രകാന്ത് പാട്ടീൽ. പ്രതിസന്ധി പരിഹരിക്കാൻ കേന്ദ്രമന്ത്രി നിതിൻ ഗഡ്കരിയെ നിയോഗിക്കണമെന്നാവശ്യപ്പെട്ട് ആർഎസ്എസ് മേധാവി മോഹൻ ഭഗവതിനു കത്തെഴുതി ശിവസേനാ നേതാവ് കിഷോർ തിവാരി. സർക്കാർ രൂപീകരിക്കാൻ ബിജെപിയും ശിവസേനയും പരാജയപ്പെട്ടാൽ ബദൽമാർഗം നോക്കുമെന്ന് എൻസിപി മഹാരാഷ്ട്ര അധ്യക്ഷൻ ജയന്ത് പാട്ടീൽ.</p>
      <p>
        <b>∙ 2019 നവംബർ 6</b>
      </p>
      <p>ശിവസേനയുമായുള്ള സഖ്യസാധ്യത തള്ളി ശരദ് പവാർ. മുഖ്യമന്ത്രി ഫഡ്നാവിസ് വിളിച്ചുചേർത്ത മന്ത്രിസഭായോഗത്തിൽ ആറു ശിവസേന മന്ത്രിമാർ പങ്കെടുത്തു. ശുഭവാർത്ത ഉടൻ ഉണ്ടാകുമെന്നു ബിജെപി യോഗത്തിനു ശേഷം പാർട്ടി നേതാവ്് സുധീർ മുൻഗൻതിവാർ.</p>
      <p>
        <b>∙ 2019 നവംബർ 7</b>
      </p>
      <p>ആര്‍എസ്എസ് ആസ്ഥാനത്ത് ചർച്ച നടത്തി നിതിൻ ഗഡ്കരി. ശിവസേനയുടെ പിന്തുണയോടെ ഫഡ്‌നാവിസ് മുഖ്യമന്ത്രിയായി സര്‍ക്കാര്‍ അധികാരത്തിലെത്തുമെന്നും സമവായത്തിനായി തന്നെ മുഖ്യമന്ത്രിയാക്കുമെന്ന തരത്തില്‍ പ്രചരിക്കുന്ന വാര്‍ത്തകള്‍ ശരിയല്ലെന്നും ഗഡ്കരി. സ്വാധീനിക്കാൻ ബിജെപി ശ്രമിക്കുന്നതായി ആരോപിച്ചു എംഎൽഎമാരെ ഹോട്ടലിലേക്കു മാറ്റി ശിവസേന. വീണ്ടും ഗവർണർ ഭഗത് സിങ് കോഷിയാരിയെ കണ്ടു ബിജെപി സംസ്ഥാന നേതാക്കൾ.</p>
      <p>
        <b>∙ 2019 നവംബർ 8</b>
      </p>
      <p>രാഷ്ട്രീയ പ്രതിസന്ധിക്ക് ശിവസേനയെ രൂക്ഷമായി കുറ്റപ്പെടുത്തി മഹാരാഷ്ട്ര മുഖ്യമന്ത്രി ദേവേന്ദ്ര ഫഡ്നാവിസ് രാജിവച്ചു. മുഖ്യമന്ത്രിപദം പങ്കുവയ്ക്കാമെന്ന വാക്കു തെറ്റിച്ച ബിജെപി ജനങ്ങളുടെ മുന്നിൽ തന്നെ കള്ളനാക്കാൻ നോക്കുകയാണെന്നും അമിത് ഷായിൽ വിശ്വാസമില്ലെന്നും ശിവസേന അധ്യക്ഷൻ ഉദ്ധവ് താക്കറെ തുറന്നടിച്ചതോടെ ഇരു പാർട്ടികളുടെയും തമ്മിലടി പരസ്യ യുദ്ധമായി മാറി. ശിവസേന എംഎൽഎമാരെ ബാന്ദ്രയിലെ ഹോട്ടലിൽ നിന്നു മലാഡിലെ റിസോർട്ടിലേക്കു മാറ്റി.</p>
      <p>
        <b>∙ 2019 നവംബർ 9</b>
      </p>
      <p>സർക്കാർ രൂപീകരിക്കാൻ താൽപര്യമോ, അതിനുള്ള അംഗബലമോ ഉണ്ടെങ്കിൽ അക്കാര്യം വ്യക്തമാക്കണമെന്ന് ആവശ്യപ്പെട്ട് ഏറ്റവും വലിയ ഒറ്റക്കക്ഷിയായ ബിജെപിക്ക് മഹാരാഷ്ട്ര ഗവർണർ ഭഗത് സിങ് കോഷിയാരി കത്തു നൽകി. 48 മണിക്കൂറിനുള്ളിൽ മറുപടി നൽകാൻ ഗവർണറുടെ നിർദേശം.</p>
      <p>
        <b>∙ 2019 നവംബർ 10</b>
      </p>
      <p>മഹാരാഷ്ട്രയിൽ സർക്കാരുണ്ടാക്കാനില്ലെന്നു ഗവർണറെ അറിയിച്ച് ബിജെപി. തുടർന്ന് ഏറ്റവും വലിയ രണ്ടാമത്തെ പാർട്ടിയായ ശിവസേനയ്ക്കു ഗവർണർ ഭഗത് സിങ് കോഷിയാരിയുടെ ക്ഷണം. 48 മണിക്കൂറിനുള്ളിൽ മറുപടി നൽകാൻ ഗവർണറുടെ നിർദേശം. പിന്തുണയ്ക്കണമെങ്കിൽ സേന എൻഡിഎ ബന്ധവും കേന്ദ്രഭരണ പങ്കാളിത്തവും ഉപേക്ഷിക്കണമെന്ന് എൻസിപി. ശിവസേനയുടെ ഏക കേന്ദ്രമന്ത്രി അരവിന്ദ് സാവന്ത് രാജിസന്നദ്ധത അറിയിച്ചു. രാഷ്ട്രപതി ഭരണം ആഗ്രഹിക്കുന്നില്ലെന്നു കോൺഗ്രസ്.</p>
      <p>
        <b>∙ 2019 നവംബർ 11</b>
      </p>
      <p>ശിവസേനയുടെ ഏക കേന്ദ്രമന്ത്രി അരവിന്ദ് സാവന്ത് രാജിവച്ചു. ഘനവ്യവസായ, പൊതു സംരംഭ മന്ത്രിയായിരുന്നു. രാജി ഫലത്തിൽ, എൻഡിഎ സഖ്യത്തിലെ രണ്ടാമത്തെ വലിയ കക്ഷിയായ ശിവസേനയുടെ പിന്മാറ്റവുമായി. വൈകിട്ട് ഗവർണറെ ആദിത്യ താക്കറെയുടെ നേതൃത്വത്തിൽ ശിവസേനാ സംഘം സർക്കാർ രൂപീകരിക്കാൻ കൂടുതൽ സമയം ആവശ്യപ്പെട്ടു. ആവശ്യം ഗവർണർ തള്ളി. സർക്കാർ രൂപീകരണത്തിനു സന്നദ്ധത ആരാഞ്ഞ് മൂന്നാമത്തെ വലിയ കക്ഷിയായ എൻസിപിക്കു ഗവർണറുടെ കത്ത്. </p>
      <p>
        <b>∙ 2019 നവംബർ 12</b>
      </p>
      <p>സർക്കാർ രൂപീകരണത്തിനു 48 മണിക്കൂർ കൂടി അനുവദിക്കണമെന്ന് ആവശ്യപ്പെട്ട് എൻസിപി ഗവർണർക്കു കത്തു നൽകി. ആവശ്യം നിരസിച്ച ഗവർണർ, സർക്കാർ രൂപീകരണം സാധ്യമായില്ലെന്നു കാട്ടി രാഷ്ട്രപതി ഭരണത്തിനു ശുപാർശ ചെയ്തു റിപ്പോർട്ടു നൽകി. അടിയന്തര കേന്ദ്രമന്ത്രി സഭാ യോഗം രാഷ്ട്രപതി ഭരണം സംബന്ധിച്ച ശുപർശ അംഗീകരിച്ചു. ഗവർണർ കൂടുതൽ സമയം നൽകിയില്ലെന്നു കാട്ടി ശിവസേന സുപ്രീംകോടതിയെ സമീപിച്ചു. മുതിർന്ന കോൺഗ്രസ് നേതാക്കളായ അഹമ്മദ് പട്ടേൽ, മല്ലികാർജുൻ ഖർഗെ, കെ.സി.വേണുഗോപാൽ എന്നിവരുമായി പവാറിന്റെ ചർച്ച. രാഷ്ട്രപതി ഭരണം സംബന്ധിച്ച വിജ്‍ഞാപനത്തിൽ രാഷ്ട്രപതി റാംനാഥ് കോവിന്ദ് ഒപ്പുവച്ചു.</p>
      <p>
        <b>∙ 2019 നവംബർ 13</b>
      </p>
      <p>മുഖ്യമന്ത്രി പദം പങ്കിടൽ, പൊതു മിനിമം പരിപാടി എന്നിവയിൽ വ്യക്തമായ ധാരണയോടെ മാത്രം ശിവസേനയുമായി സഖ്യത്തിനു കോൺഗ്രസ് – എൻസിപി തീരുമാനം. പൊതു മിനിമം പരിപാടിക്കുള്ള ചർച്ചകൾ ആരംഭിക്കാൻ സോണിയ ഗാന്ധി മുതിർന്ന നേതാക്കൾക്കു നിർദേശം നൽകി. എൻസിപിയുടെയും കോൺഗ്രസിന്റെയും പിന്തുണ ഉറപ്പാക്കി മൂന്നു കക്ഷികളും ഒരുമിച്ചു ഗവർണറെ സമീപിച്ചു മന്ത്രിസഭാ രൂപീകരണത്തിന് അവകാശവാദം ഉന്നയിയിച്ചാൽ മതിയെന്നു ശിവസേനയുടെ പുതിയ തീരുമാനം.</p>
      <p>
        <b>∙ 2019 നവംബർ 14</b>
      </p>
      <p>എൻസിപി-കോൺഗ്രസ്-ശിവസേന സഖ്യത്തിന്റെ പൊതുമിനിമം പരിപാടിയുടെ കരട് തയാർ. ശിവസേനയ്ക്ക് 5 വർഷവും മുഖ്യമന്ത്രി പദം നൽകി, എൻസിപിയും കോൺഗ്രസും ഉപമുഖ്യമന്ത്രി സ്ഥാനം സ്വീകരിക്കുകയെന്ന ഒത്തുതീർപ്പാണ് ചർച്ചയിലുള്ളത്. 14 വീതം മന്ത്രിസ്ഥാനം ശിവസേനയ്ക്കും എൻസിപിക്കും. 12 കോൺഗ്രസിന്. ശിവസേന അധ്യക്ഷൻ ഉദ്ധവ് താക്കറെ മുഖ്യമന്ത്രിയാകണമെന്നു പൊതുവികാരം. മുഖ്യമന്ത്രിസ്ഥാനം പങ്കിടണമെന്ന ആവശ്യത്തിൽ നിന്ന് എൻസിപി പിന്നോട്ടു പോയി.</p>
      <p>
        <b>∙ 2019 നവംബർ 15</b>
      </p>
      <p>ശിവസേന പുതിയ സർക്കാരിനെ നയിക്കുമെന്നും എൻസിപിയും കോൺഗ്രസുമായി ചേർന്നുളള പൊതുമിനിമം പരിപാടി സംസ്ഥാനത്തിന്റെ വികസനത്തിൽ ഉൗന്നിയുള്ളതു മാത്രമാണെന്നും സഞ്ജയ് റാവുത്ത്. ക്രിക്കറ്റ് പോലെ അനിശ്ചിതത്വങ്ങളുടെ രംഗമാണു രാഷ്ട്രീയമെന്നും എന്താണ് സംഭവിക്കാൻ പോകുന്നതെന്നു പ്രവചിക്കുക എളുപ്പമല്ലെന്നും കേന്ദ്രമന്ത്രി നിതിൻ ഗഡ്കരി. ബിജെപി സർക്കാർ വൈകാതെ നിലവിൽ വരുമെന്നു പാർട്ടി സംസ്ഥാന അധ്യക്ഷൻ ചന്ദ്രകാന്ത് പാട്ടീൽ. ശിവസേന ഭരിക്കുന്ന മുംബൈ കോർപറേഷനിലെ (ബിഎംസി) കരാറുകാരെ ലക്ഷ്യമിട്ട് ആദായനികുതി വകുപ്പിന്റെ റെയ്ഡ്. പുതിയ സഖ്യം യാഥാർഥ്യമായാൽ മുഖ്യമന്ത്രിപദം ശിവസേനയ്ക്കായിരിക്കുമെന്ന് എൻസിപി വക്താവ് നവാബ് മാലിക്.</p>
      <p>
        <b>∙ 2019 നവംബർ 16</b>
      </p>
      <p>എൻസിപി–ശിവസേന–കോൺഗ്രസ് കക്ഷി നേതാക്കൾ ഗവർണറുമായി നിശ്ചയിച്ചിരുന്ന കൂടിക്കാഴ്ച അവസാന നിമിഷം ഉപേക്ഷിച്ചു. പാർലമെന്റ് സമ്മേളനത്തിനു മുന്നോടിയായി നടക്കുന്ന എൻഡിഎ യോഗത്തിൽ പങ്കെടുക്കില്ലെന്ന് ശിവസേന. തുടക്കത്തിൽ മാറിനിന്ന ബിജെപി ഇപ്പോൾ സംസ്ഥാനത്ത് സർക്കാർ രൂപീകരിക്കാനാകുമെന്ന് ആത്മവിശ്വാസം പ്രകടിപ്പിക്കുന്നത് കുതിരക്കച്ചവടത്തിന് ഒരുങ്ങുന്നതിന്റെ തെളിവാണെന്ന് പാർട്ടി മുഖപത്രമായ സാമ്ന. </p>
      <p>
        <b>∙ 2019 നവംബർ 17</b>
      </p>
      <p>ശിവസേന ബന്ധം സംബന്ധിച്ച് കോൺഗ്രസുമായി ചേർന്നു മാത്രമേ തീരുമാനമെടുക്കുകയള്ളൂവെന്നു നവാബ് മാലിക്. സഖ്യത്തെ കോൺഗ്രസിന്റെ ദക്ഷിണേന്ത്യയിൽനിന്നുള്ള ദേശീയ നേതാക്കളാണ് എതിർക്കുന്നതെന്ന് എൻസിപി, ശിവസേന വിലയിരുത്തൽ. ശിവസേന സ്ഥാപകൻ ബാൽ താക്കറെയുടെ ചരമവാർഷിക ദിനത്തിൽ ദേവേന്ദ്ര ഫഡ്നാവിസ് അടക്കമുള്ള ബിജെപി നേതാക്കൾ സ്മൃതി മണ്ഡപത്തിലെത്തി ആദരാഞ്ജലിയർപ്പിച്ചു.</p>
      <p>
        <b>∙ 2019 നവംബർ 18</b>
      </p>
      <p>ബിജെപി ഇതര സർക്കാർ രൂപീകരണത്തിൽ അന്തിമ തീരുമാനമെടുക്കാതെ കോൺഗ്രസും എൻസിപിയും. ഇരു പാർട്ടികളുടെയും മുതിർന്ന നേതാക്കളുമായി ചർച്ച നടത്തിയ ശേഷം മതി തീരുമാനമെന്നും ധൃതി വേണ്ടെന്നും സോണിയ– ശരദ് പവാർ കൂടിക്കാഴ്ചയിൽ ധാരണ. ബിജെപിയുമായുണ്ടായ തർക്കത്തിന്റെ പശ്ചാത്തലത്തിൽ എൻഡിഎയിൽനിന്നു പിൻമാറിയ ശിവസേനയുടെ എംപിമാർ പാർലമെന്റിന്റെ ഇരുസഭകളിലും പ്രതിപക്ഷ ബെഞ്ചിലേക്കു മാറി. എൻസിപി, ബിജെഡി പാർട്ടികളെ കണ്ടു പഠിക്കണമെന്നും ചട്ടങ്ങൾ പാലിക്കുന്ന അവർ ഇതുവരെ നടുത്തളത്തിൽ പ്രതിഷേധിക്കാൻ ശ്രമിച്ചിട്ടില്ലെന്നും പാർലമെന്റിൽ പ്രധാനമന്ത്രി നരേന്ദ്ര മോദിയുടെ പുകഴ്ത്തൽ‌.</p>
      <p>
        <b>∙ 2019 നവംബർ 19</b>
      </p>
      <p>ബിജെപി ഇതര സർക്കാർ രൂപീകരണത്തിന്റെ സാധ്യതയെക്കുറിച്ച് പവാർ മൗനം പാലിക്കുന്നതിനിടെ, പുതിയ നീക്കങ്ങളെക്കുറിച്ച് ആലോചിക്കാൻ എംഎൽഎമാരുടെ യോഗം വിളിച്ച് ശിവസേന. സ്വാർഥത കൈവിട്ടില്ലെങ്കിൽ ഇരുകൂട്ടർക്കും മുഖം നഷ്ടപ്പെടുമെന്ന് മഹാരാഷ്ട്രയിലെ ബിജെപി–ശിവസേന തർക്കത്തെച്ചൊല്ലി ആർഎസ്എസ് അധ്യക്ഷൻ മോഹൻ ഭഗവതിന്റെ മുന്നറിയിപ്പ്.</p>
      <p>
        <b>∙ 2019 നവംബർ 20</b>
      </p>
      <p>സോണിയ ഗാന്ധിയുടെയും പിന്നീട് ശരദ് പവാറിന്റെയും വസതികളിൽ ചേർന്ന നേതൃയോഗങ്ങളിൽ ബിജെപിയെ മാറ്റി നിർത്താനുള്ള അവസരം വിനിയോഗിക്കാൻ തത്വത്തിൽ ധാരണ. പ്രധാനമന്ത്രി നരേന്ദ്ര മോദിയുമായി പവാർ കൂടിക്കാഴ്ച നടത്തിയതിൽ അതൃപ്തിയുമായി കോൺഗ്രസ്. ശിവസേനയുമായി കൈകോർക്കുന്നതിനെതിരെ അഹമ്മദ്നഗർ ജില്ലയിൽ നിന്നുള്ള മുസ്ലിം കൂട്ടായ്മ സോണിയ ഗാന്ധിക്കു കത്തെഴുതി.</p>
      <p>
        <b>∙ 2019 നവംബർ 22</b>
      </p>
      <p>ശിവസേന അധ്യക്ഷൻ ഉദ്ധവ് താക്കറെ മഹാരാഷ്ട്ര മുഖ്യമന്ത്രിയാകുമെന്നു സൂചന. ശിവസേന– എൻസിപി– കോൺഗ്രസ് പുരോഗമനസഖ്യ യോഗത്തിൽ ഇക്കാര്യം ധാരണയായെന്നു ശരദ് പവാർ. മുഖ്യമന്ത്രി പദം 5 വർഷവും ശിവസേനയ്ക്ക്. കോൺഗ്രസിനും എൻസിപിക്കും ഉപമുഖ്യമന്ത്രിസ്ഥാനം എന്നാണു ഡൽഹി ചർച്ചകളിലെ ധാരണയെങ്കിലും അന്തിമ തീരുമാനം ആയിട്ടില്ലെന്നും നേതാക്കൾ. സ്പീക്കർ പദവിയെന്ന കോൺഗ്രസ് ആവശ്യത്തിലും തീരുമാനമായില്ല. പൊതുമിനിമം പരിപാടിയിൽ ‘മതനിരപേക്ഷത’ ഉൾപ്പെടുത്തുന്നതിൽ ഉദ്ധവ് എതിർപ്പ് പ്രകടിപ്പിച്ചില്ലെന്നും വിവരം. ഡൽഹിയിലെ ഗവർണർമാരുടെ യോഗത്തിനു പോകാതെ ഗവർണർ മുംബൈയിൽ തങ്ങുന്നു.</p>
      <p>
        <b>∙ 2019 നവംബർ 23</b>
      </p>
      <p>‌മഹാരാഷ്ട്രയിൽ വൻരാഷ്്ട്രീയ നീക്കം. ബിജെപി–എന്‍സിപി സർക്കാർ അധികാരമേറ്റു. ബിജെപിയുടെ ദേവേന്ദ്ര ഫ‍‍ഡ്നാവിസ് മുഖ്യമന്ത്രിയായും എൻസിപിയുടെ അജിത് പവാർ ഉപമുഖ്യമന്ത്രിയായും ചുമതലയേറ്റു. ബിജെപി ഇതര സര്‍ക്കാര്‍ രൂപീകരിക്കാന്‍ ശിവസേനയും കോണ്‍ഗ്രസും എന്‍സിപിയും തമ്മില്‍ ധാരണയിലെത്തിയതിനു തൊട്ടുപിന്നാലെയാണു ഫഡ്‌നാവിസ് ശനിയാഴ്ച രാവിലെ മുഖ്യമന്ത്രിയായി സത്യപ്രതിജ്ഞ ചെയ്തത്. ഫഡ്‌നാവിസിനെയും അജിത് പവാറിനെയും പ്രധാനമന്ത്രി നരേന്ദ്ര മോദി അഭിനന്ദിച്ചു. അപ്രതീക്ഷിത ക്ലൈമാക്സിൽ പകച്ച് ശിവസേനയും കോൺഗ്രസും.</p>
      <p><b>English Summary</b>: Maharashtra Government formation BJP- Shiv Sena- NCP- Congress Timeline</p>
    </article>
  </body>
</html>