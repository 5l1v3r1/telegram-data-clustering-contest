<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-i/diosgyor/feczko-sokalja-a-ketmeccses-eltiltasat-a-bajnoki-szunetben-neha-futsaledzesen-ereztem-magam"/>
    <meta property="og:site_name" content="csakfoci.hu"/>
    <meta property="article:published_time" content="2019-11-23T10:06:03+00:00"/>
    <meta property="og:title" content="Feczkó sokallja a kétmeccses eltiltását: “A bajnoki szünetben néha futsaledzésen éreztem magam”"/>
    <meta property="og:description" content="Bár Feczkó Tamás készítette fel a keretet az Újpest elleni bajnoki mérkőzésre, de a mérkőzésen már Pacsi Bálint másodedző irányítja a csapatot. A vezetőedzőt a klubhonlap kérdezte a szombati találkozót megelőzően."/>
  </head>
  <body>
    <article>
      <h1>Feczkó sokallja a kétmeccses eltiltását: “A bajnoki szünetben néha futsaledzésen éreztem magam”</h1>
      <address><time datetime="2019-11-23T10:06:03+00:00">23 Nov 2019, 10:06</time> by <a rel="author">csakfoci.hu</a></address>
      <p>
        <b>
          <b>Bár Feczkó Tamás készítette fel a keretet az Újpest elleni bajnoki mérkőzésre, de a mérkőzésen már Pacsi Bálint másodedző irányítja a csapatot. A vezetőedzőt a klubhonlap kérdezte a szombati találkozót megelőzően.</b>
        </b>
      </p>
      <p><a href="http://www.csakfoci.hu/magyar-foci/nb-i/nb-i-a-dvtk-edzoje-es-tamadoja-sem-uszta-meg-egy-meccsel-az-eltiltast-sanninorol-is-dontott-az-mlsz">Honlapunkon is beszámoltunk arról</a>, hogy a Diósgyőr vezetőedzője, <b>Feczkó Tamás</b> két bajnokira szóló eltiltást kapott, miután a Honvéd elleni bajnoki hosszabbításában kiállította Pintér Csaba játékvezető. Így csak a lelátóról nézheti az Újpest elleni találkozót.</p>
      <p>– <i>Elismerem, hogy hibáztam, megérdemlem a büntetést, de a két találkozóra szóló eltiltást nagyon soknak tartom.</i></p>
      <blockquote>
        <b>Csalódott vagyok, mert az MLSZ Fegyelmi Bizottságának a videós bizonyítékok is kevésnek bizonyultak, nem mérsékelték a büntetést. Biztosan nehezen élem majd meg a szombat estét, de szerencsére ezúttal sem én, hanem a játékosok lesznek a főszereplők.</b>
      </blockquote>
      <p><i>A lényeg, hogy a fiúk betartsák, amit kértünk tőlük, és akkor boldogan térhetünk haza</i> – kezdte Feczkó Tamás a <a href="http://dvtk.eu/merkozesek/pre/9919-merkozes-Ujpest_FC-Diosgyori_VTK/19140-Feczko_Tamas_A_jatekosok_a_foszereplok-cikk-labdarugas">dvtk.eu</a>-nak.</p>
      <p>Az MLSZ Fegyelmi Szabályzata kimondja: “Az eltiltás alatt álló sportszakember a kispadon és a játéktéren tartózkodókkal semmilyen formában nem érintkezhet a mérkőzés hivatalos kezdési időpontját megelőző 45 perctől – a szünetet is beleértve – a mérkőzés végét követő 30 percig, mely időtartam alatt sem a játéktérre, sem az öltözőépületbe nem léphet be. A mérkőzés alatt úgy kell elhelyezkednie, hogy a kispad 20 m-es körzetén belül nem tartózkodhat”.</p>
      <p>– <i>A felkészülés a szokásos mederben haladt, ezt nem érintette az eltiltás, viszont magán a mérkőzésen csak nézőként vehetek részt. Pacsi Bálint tapasztalt szakember, irányított élvonalbeli csapatot is, nem kell külön felkészíteni erre a feladatra, persze alaposan átbeszéltünk mindent. Kívánom neki, hogy győztes mérkőzésen debütáljon a DVTK kispadján!</i> – árulta el a 42 éves szakember, aki hozzátette, Florent Hasani a koszovói, Szabó Bence és – megbetegedéséig – Szűcs Kornél az U21-es válogatottal készült, míg a többiek Miskolcon dolgoztak volna, ha nem szól közbe az élet, és emiatt nem marad el a Topolya elleni felkészülési mérkőzés.</p>
      <blockquote>
        <b>A bajnoki szünetben néha futsaledzésen éreztem magam, mert sérülés és betegség miatt időnként nagyon kevesen tudtak megjelenni.</b>
      </blockquote>
      <p><i>Abban azonban biztos vagyok, hogy aki vállalni tudja a játékot, az utolsó leheletéig mindent megtesz a sikerért. A cserék tervezésekor viszont azt is be kell kalkulálni, hogy lesznek olyanok, akik a kihagyott edzések miatt nem bírják végig a 90 percet</i> – jelentette ki, majd a legutóbb 4-4-re végződő Újpest elleni találkozóra is kitért.</p>
      <p>– <i>A közönségszórakoztató 4-4-es eredményt nem tudom garantálni, de valóban két hasonló csapat találkozik. Örülnék, ha négy gólt szereznénk, de kulcsfontosságú lesz, hogy megakadályozzuk a gólratörően támadó, a legutóbbi két mérkőzésen összesen hat gólt szerző Újpest kísérleteit.</i></p>
      <p>Rajta kívül Mirko Ivanovski kiállítást, Dejan Karan öt sárga lapot követő eltiltás miatt nem játszhat a lila-fehérek ellen.</p>
    </article>
  </body>
</html>