<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3385821/otel-avm-rezidans-olacakti-tartismali-proje-iptal"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T10:52:00+00:00"/>
    <meta property="og:title" content="Otel, AVM, rezidans olacaktı! Tartışmalı proje iptal"/>
    <meta property="og:description" content="İstanbul Beşiktaş’taki eski Etiler Polis Meslek Yüksekokulu arazisine otel, AVM ve rezidans yapımının önünü açan imar planları iptal edildi...."/>
  </head>
  <body>
    <article>
      <h1>Otel, AVM, rezidans olacaktı! Tartışmalı proje iptal</h1>
      <h2>İstanbul Beşiktaş’taki eski Etiler Polis Meslek Yüksekokulu arazisine otel, AVM ve rezidans yapımının önünü açan imar planları iptal edildi.</h2>
      <address>
        <time datetime="2019-11-23T10:52:00+00:00">23 Nov 2019, 10:52</time>
      </address>
      <p>Beşiktaş Akat Mahallesi'nde bulunan yaklaşık 30 bin metrekarelik Etiler Polis Meslek Yüksekokulu, arazisinin “riskli alan” ilan edilmesinin ardından 2014 yılında Bakanlar Kurulu kararıyla kapatıldı. Yapılan protokol ile arazi İstanbul Büyükşehir Belediyesi'ne (İBB) devredildi.</p>
      <p>30 bin metrekarelik arazi, 4 Nisan 2018 tarihinde İBB tarafından hasılat paylaşımı yöntemi ile ihaleye çıkarıldı.</p>
      <p>
        <b>İHALEYİ KİPTAŞ KAZANMIŞTI</b>
      </p>
      <p>İhaleyi İBB şirketlerinden KİPTAŞ, 2 milyar 660 milyon liralık teklifi ile kazandı. KİPTAŞ daha sonra projenin yapım işini Astaş ile Yapı &amp; Yapı ortaklığına verdi. Okulun yıkılmasının ardından inşaat çalışmalarına başlanan arazide yüksekliği 35- 40 kat arasında değişen 3 gökdelenden dikilmesi planlanıyordu.</p>
      <p>Projenin iki bloğunda 251 rezidans yer alacaktı. Mandarin Oriental Hotel Group da bir kuleyi 156 oda, 16 süitten ve üç restoran oluşan bir otel olarak işletecekti. Dev projenin altında ise üç katlı bir alışveriş merkezi yer alacaktı. <br/>KİPTAŞ, Erdoğan'ın uyarılarını dinlemiyor! İBB iştiraki Kiptaş, Etiler Polis Okulu arazisine 3 gökdelen yaptırıyor!</p>
      <p>Etiler Polis Meslek Yüksekokulu, arazisinin “riskli alan” ilan edilmesinin ardından 2014 yılında Bakanlar Kurulu kararıyla kapatıldı</p>
      <p>
        <b>PLANLAR İSTİNAFA TAŞINDI</b>
      </p>
      <p>Polis okulu arazisinde yapımına başlanan otel, AVM ve rezidans projesinin önünü açan imar planları Çevre ve Şehircilik Bakanlığı tarafından 2012 yılında yapıldı. Mimarlar Odası ve Şehir Plancılar Odası, bu plan değişikliklerine karşı 6 Mayıs 2013 tarihinde dava açtı.</p>
      <p>Dava kapsamında alınan iki bilirkişi raporunda da planların, şehircilik ilkelerine ve hukuka aykırı olduğu saptandı. Ancak İstanbul 7. İdare Mahkemesi, 30 Ekim 2018 tarihinde davanın reddine karar verdi. Şehir Plancıları Odası ve Mimarlar Odası da İstanbul 7. İdare Mahkemesi'nin kararını istinafa taşıdı.</p>
      <p>Başvuruyu değerlendiren İstanbul Bölge İdare Mahkemesi 4. İdare Dava Dairesi, 20 Eylül 2019 tarihinde verdiği kararla dava konusu planları iptal etti. <br/>Etiler Polis Meslek Yüksekokulu arazisi kaç milyara satılıyor?</p>
      <p>Polis okulu arazisinde yapımına başlanan otel, AVM ve rezidans projesine karşı Mimarlar Odası ve Şehir Plancılar Odası 6 Mayıs 2013 tarihinde dava açtı.</p>
      <p>
        <b>MAHKEME YÜZEYSEL DEĞERLENDİRME YAPMIŞ</b>
      </p>
      <p>İstanbul Bölge İdare Mahkemesi 4. İdare Dava Dairesi'nin kararında “İstanbul 7. İdare Mahkemesi kararının bilirkişi raporlarındaki tespitler dikkate alınmadığı gibi dikkate alınmamasının yeterli ve geçerli gerekçelerine kararda yer verilmeyerek dava konusu plan kararlarının yüzeysel bir değerlendirmesi yapılarak hüküm kurulduğu görüldüğünden…” denilerek dava konusu işlemde kamu yararına, şehircilik ilkelerine ve planlama esaslarına uyarlık bulunmadığına hükmedildi. Aksi yöndeki mahkeme kararında isabet görülmediğine karar veren dava dairesi, yargılama konusu işlemi iptal etti.</p>
      <p>Çevre ve Şehircilik Bakanlığı'nın yaptığı planlar, mahkeme tarafından kamu yararına, şehircilik ilkelerine ve planlama esaslarına aykırı bulunarak iptal edildi.</p>
    </article>
  </body>
</html>