<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/supertalentet-far-ikke-ga-verdenscupapningen/71852959"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T10:32:45+00:00"/>
    <meta property="og:title" content="Supertalentet får ikke gå verdenscupåpningen"/>
    <meta property="og:description" content="Landslagstrener Ole Morten Iversen sier at Helene Marie Fossesholm er uaktuell for neste helgs verdenscuprenn. Det er Fossesholm helt enig i."/>
  </head>
  <body>
    <article>
      <h1>Supertalentet får ikke gå verdenscupåpningen</h1>
      <h2>Landslagstrener Ole Morten Iversen sier at Helene Marie Fossesholm er uaktuell for neste helgs verdenscuprenn. Det er Fossesholm helt enig i.</h2>
      <address><time datetime="2019-11-23T10:32:45+00:00">23 Nov 2019, 10:32</time> by <a rel="author">Fredrik Stuve</a></address>
      <p>BEITOSTØLEN (Dagbladet): Helene Marie Fossesholm feide inn til en tredjeplass på kvinnenes 10 km klassisk på Beitostølen.</p>
      <p>18-åringen viste igjen at hun er norsk langrenns store framtidshåp, etter å ha slått storløpere som Jessica Diggins, Sadie Bjornsen, Astrid Uhrenholdt Jacobsen og Ragnhild Haga.</p>
      <p>- Det var veldig gøy. Jeg følte jeg fikk fin flyt i løypa og det var egentlig bare sykt gøy å gå i dag, sier Fossesholm om sin egen prestasjon.</p>
      <p>
        <b>Bare Therese Johaug og Heidi Weng var sterkere enn Fossesholm i snøværet på Beitostølen. 18-åringen har bevist at hun behersker både sprint og distanserenn, men kommer ikke til å gå minitouren som åpner verdenscupen neste helg.</b>
      </p>
      <p>- Vi har lagt en plan for Helene. Den la vi allerede i vår og ser framover helt til hun blir senior. Det var i samarbeid med henne og juniortreneren, så vi har en plan på hva hun skal være med på i år, og Ruka er ikke der. Hun hadde ikke fått gå i Ruka om hun hadde vunnet i dag heller. Men hun får sjansen seinere, sier landslagstrener Ole Morten Iversen.</p>
      <h3>Åpner for Lillehammer</h3>
      <p>Fossesholm innrømmer at det frister å kjempe mot alle av verdens beste langrennsløpere allerede nå, men sier at hun forstår prioriteringen som er gjort for henne denne sesongen.</p>
      <p>- Så klart, men jeg går fortsatt på skole og er inne i mitt siste år nå, så det er også viktig å få med seg gode karakterer. Det blir en belastning med reise også. Det kommer en helg om to uker, og det er i Norge, så det er mer aktuelt, egentlig, sier Fossesholm.</p>
      <p>
        <b>- Hvis jeg får gå på Lillehammer, er jeg veldig fornøyd. Jeg har planer om å gå NM senior på Konnerud, og i Norge så har vi flere av verdens beste langrennsløpere, så man får jo brynet seg på de når man går i Norge også, sier Fossesholm.</b>
      </p>
      <p>Og til Lillehammer mer eller mindre garanterer landslagstreneren at Fossesholm kommer til å få sjansen.</p>
      <p>- Det kommer en verdenscup på hjemmebane ganske fort, så det er ikke noe dårlig tips, sier Iversen med et smil.</p>
      <h3>Redd for belastningen</h3>
      <p>Før den tid kommer Fossesholm ikke til å konkurrere mer. Til tross for at det er både verdenscup i Finland og norgescup for seniorer på Gålå neste helg, prioriterer Fossesholm egen skolegang og hvile.</p>
      <p>
        <b>18-åringen, som også er en uhyre lovende terrengsyklist, er opptatt av å ikke få et for tøft program i starten av langrennssesongen.</b>
      </p>
      <p>- Det jeg går glipp av på skolen må jeg ta igjen selv, så hvis jeg mister en dag på skolen er det ikke bare en dag å ta det igjen på, for jeg har noe annet de dagene også, så det tar litt tid å ta igjen de timene.</p>
      <p>- Jeg gikk glipp av to dager her nå, og går tre renn. Skulle jeg mistet flere dager og gått renn neste helg, er det fort at det hadde blitt litt mye for meg, sier Fossesholm.</p>
      <p>Hun forteller at hun er godt fornøyd med opplegget som er lagt og samarbeidet med seniorlandslagstrenerne Iversen og Rogn.</p>
      <p>- Jeg har en veldig god dialog med Ole Morten og Geir Endre og vi har lagt en god plan, så det er jeg godt fornøyd med. Jeg synes de lar meg prøve meg, men at det ikke blir for mye med reising og belastning og alt, for det er belastende med skolen ved siden av, sier Fossesholm.</p>
      <h3>- La henne være underdog</h3>
      <p>For Astrid Uhrenholdt Jacobsen var det en langt tyngre dag på jobben enn for tenåringsjenta fra Vestfossen. Jacobsen endte helt nede på ellevteplass og var skuffet over egen dagsform.</p>
      <p>
        <b>32-åringen opplevde selv å imponere mot seniorer da hun deltok på Beitostølen som junior, og ble sågar seniorverdensmester som sisteårsjunior i Sapporo i 2007.</b>
      </p>
      <p>
        <b>Hun er opptatt av at Fossesholm får tid og ro til å vokse som skiløper, uten for mye press og søkelys fra media.</b>
      </p>
      <p>- Det er kjempebra, så tenker jeg at jeg ikke har så lyst til å hausse henne opp mer enn nødvendig. Hvis hun skal klare å vokse og gro på en bra måte, så må vi la henne få rom til det litt utenfor medienes søkelys, sier Jacobsen.</p>
      <p>- La henne være en underdog, det er den letteste posisjonen å være i, fortsetter landslagsveteranen.</p>
      <p>- Nei, de forventningene stenger jeg ute. De forventningene som er viktig, er de jeg har til meg selv og det holder egentlig, for jeg har høye forventninger til meg selv.</p>
      <p>- Målet mitt i år var å være betydelig nærmere Therese og hvis jeg ikke husker feil var jeg 2,16 bak i fjor, så da har jeg gått fram over ett minutt. Det er jeg godt fornøyd med, da har jeg nådd målet mitt for den dagen her, sier Fossesholm</p>
    </article>
  </body>
</html>