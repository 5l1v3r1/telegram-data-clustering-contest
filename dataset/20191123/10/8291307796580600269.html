<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/national/2019/11/23/anything-can-happen-in-cricket-politics-reiterates-nitin-gadkari"/>
    <meta property="og:site_name" content="Media One"/>
    <meta property="article:published_time" content="2019-11-23T10:56:11+00:00"/>
    <meta property="og:title" content="ക്രിക്കറ്റിലും രാഷ്ട്രീയത്തിലും എന്തും സംഭവിക്കാം, ഇപ്പോ മനസിലായി കാണും: നിതിന്‍ ഗഡ്കരി"/>
    <meta property="og:description" content="ശിവസേനയും കോൺഗ്രസും ശരദ് പവാറിന്റെ നാഷണലിസ്റ്റ് കോൺഗ്രസ് പാർട്ടിയും മഹാരാഷ്ട്രയില്‍ സർക്കാർ രൂപീകരിക്കുന്നതിനുള്ള ചർച്ചകളിലായിരുന്നു. "/>
  </head>
  <body>
    <article>
      <h1>ക്രിക്കറ്റിലും രാഷ്ട്രീയത്തിലും എന്തും സംഭവിക്കാം, ഇപ്പോ മനസിലായി കാണും: നിതിന്‍ ഗഡ്കരി</h1>
      <h2>ശിവസേനയും കോൺഗ്രസും ശരദ് പവാറിന്റെ നാഷണലിസ്റ്റ് കോൺഗ്രസ് പാർട്ടിയും മഹാരാഷ്ട്രയില്‍ സർക്കാർ രൂപീകരിക്കുന്നതിനുള്ള ചർച്ചകളിലായിരുന്നു. </h2>
      <address><time datetime="2019-11-23T10:56:11+00:00">23 Nov 2019, 10:56</time> by <a rel="author" href="https://www.mediaonetv.in/author/542156" target="_blank">Web Desk</a></address>
      <p>ഇന്ന് സത്യപ്രതിജ്ഞ ചെയ്ത ദേവേന്ദ്ര ഫഡ്‌നാവിസിന്റെ കീഴിൽ മഹാരാഷ്ട്രയിൽ സുസ്ഥിരമായ ഒരു സർക്കാർ ഉണ്ടാകുമെന്ന് കേന്ദ്രമന്ത്രി നിതിൻ ഗഡ്കരി. ഉപമുഖ്യമന്ത്രിയായി സ്ഥാനമേറ്റ് സത്യപ്രതിജ്ഞ ചെയ്ത ശരദ് പവാറിന്റെ സഹോദര പുത്രന്‍ അജിത് പവാറിനൊപ്പം 10 അല്ലെങ്കിൽ 11 എം‌.എൽ.‌എമാർ മാത്രമേയുള്ളൂവെന്ന് ശരദ് പവാർ പറഞ്ഞതിന് പിന്നാലെയാണ് ഗഡ്കരിയുടെ പ്രതികരണം.</p>
      <p>''ക്രിക്കറ്റിലും രാഷ്ട്രീയത്തിലും എന്തും സംഭവിക്കുമെന്ന് ഞാൻ നേരത്തെ പറഞ്ഞിരുന്നു, ഇപ്പോൾ ഞാൻ എന്താണ് ഉദ്ദേശിച്ചതെന്ന് നിങ്ങൾക്ക് മനസിലായി കാണും,” ഗഡ്കരി മാധ്യമപ്രവർത്തകരോട് പറഞ്ഞു.</p>
      <p>ശിവസേനയും കോൺഗ്രസും ശരദ് പവാറിന്റെ നാഷണലിസ്റ്റ് കോൺഗ്രസ് പാർട്ടിയും മഹാരാഷ്ട്രയില്‍ സർക്കാർ രൂപീകരിക്കുന്നതിനുള്ള ചർച്ചകളിലായിരുന്നു. ഇതിനിടെയാണ് അതിനാടകീയതയിലൂടെ ബി.ജെ.പിയും അജിത് പവാറും കൈകോര്‍ത്തത്. ഇന്നലെ വൈകുന്നേരം നടന്ന യോഗത്തില്‍ ഉദ്ദവ് താക്കറെ, സഖ്യത്തിന് നേതൃത്വം നൽകുമെന്നും മുഖ്യമന്ത്രിയാകുമെന്നും തീരുമാനിച്ചിരുന്നു. എന്നാല്‍ ഈ സഖ്യം നിലനിൽക്കില്ലെന്നും ഇത് സംസ്ഥാനത്തെ വേദനിപ്പിക്കുമെന്നും സുസ്ഥിരമായ സർക്കാർ ഉറപ്പാക്കുന്നതിൽ മൂന്ന് പാർട്ടികളും പരാജയപ്പെടുമെന്നും ഗഡ്കരി പറഞ്ഞിരുന്നു. ഇതേസമയം, ബി.ജെ.പിക്ക് വിശ്വാസ വോട്ട് നേടാന്‍ കഴിയില്ലെന്ന് ശരദ് പവാർ അവകാശപ്പെടുന്നു. നവംബർ 30 നകമാണ് ദേവേന്ദ്ര ഫഡ്‌നാവിസിന് ഭൂരിപക്ഷം തെളിയിക്കേണ്ടത്.</p>
      <p>ശിവസേനയുടെ നേതൃത്വത്തിലുള്ള സഖ്യത്തിന് വേണ്ടി തയ്യാറാക്കിയ പിന്തുണാ കത്തുകൾ ഉപയോഗിച്ച് അജിത് പവാര്‍ ഗവർണറെ തെറ്റിദ്ധരിപ്പിച്ചതായും ശരദ് പവാർ പറഞ്ഞു.</p>
      <related>
        <a href="https://www.mediaonetv.in/national/2019/11/23/maharastra-government-formation-sanjay-raut-ajit-pawar"/>
        <a href="https://www.mediaonetv.in/national/2019/11/23/mla-signatures-misused-as-basis-for-oath"/>
      </related>
    </article>
  </body>
</html>