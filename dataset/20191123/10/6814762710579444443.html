<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SJZwv/babisuv-vanocni-darek-docka-se-sablikova-ci-hokejiste-brnenske-komety-stadionu"/>
    <meta property="og:site_name" content="Echo24.cz"/>
    <meta property="article:published_time" content="2019-11-23T10:04:00+00:00"/>
    <meta property="og:title" content="Babišův vánoční dárek. Dočká se Sáblíková či hokejisté brněnské Komety stadionů?"/>
    <meta property="og:description" content="Národní investiční plán vytvořený během spanilých jízd do krajů chce premiér Andrej Babiš představit do konce roku. Opozice ho přitom za jeho tajný dokument několikrát tepala a požadovala, ať jeho znění uveřejní. Piráti, kteří na předsedu vlády kvůli plánu dokonce podali žalobu, si od zveřejnění slibují propracovaný součet investic. Nejsilnější pravicová strana ODS však upozorňuje, že podíl investic v rozpočtu je už nyní minimální a je proto otázkou, zda plán skutečně přinese něco nového."/>
  </head>
  <body>
    <article>
      <h6 class="kicker">Národní investiční plán</h6>
      <h1>Babišův vánoční dárek. Dočká se Sáblíková či hokejisté brněnské Komety stadionů?</h1>
      <address><time datetime="2019-11-23T10:04:00+00:00">23 Nov 2019, 10:04</time> by <a rel="author" href="https://echo24.cz/author/ladislav-sustr" target="_blank">Ladislav Šustr</a></address>
      <slideshow>
        <figure>
          <img src="https://echo24.cz/img/5dd7f4b1ffd8fa2b1e406174/1040/540/FIT?_sig=iQmtvWms9ETPewaXkM_ggkTMU3BuVBtuVI5reMmDjNg"/>
          <figcaption>Předseda vlády Andrej Babiš.<cite>Jan Zatorsky</cite></figcaption>
        </figure>
        <figure>
          <img src="https://echo24.cz/img/5dd83a0cffd8fa2b1e4516d5/1040/540/FIT?_sig=iJQBxuBlccSdultBabSlcWnjKW_POmX5FflTG5WLDqo"/>
          <figcaption>
            <cite>echo</cite>
          </figcaption>
        </figure>
      </slideshow>
      <p>
        <b>Národní investiční plán vytvořený během spanilých jízd do krajů chce premiér Andrej Babiš představit do konce roku. Opozice ho přitom za jeho tajný dokument několikrát tepala a požadovala, ať jeho znění uveřejní. Piráti, kteří na předsedu vlády kvůli plánu dokonce podali žalobu, si od zveřejnění slibují propracovaný součet investic. Nejsilnější pravicová strana ODS však upozorňuje, že podíl investic v rozpočtu je už nyní minimální a je proto otázkou, zda plán skutečně přinese něco nového.</b>
      </p>
      <p>Předseda vlády se kvůli svému investičnímu plánu několikrát dostal do sporu s ostatními poslanci. Ti požadovali, aby premiér zveřejnil součet investic, které sliboval při výjezdech do krajů ve své první vládě, která však od sněmovny nedostala důvěru. „Národní investiční plán je moje myšlenka. Tady ho máte, pane Stanjuro. Koukejte, jak je celkem hezký. A to je náš interní materiál a na vládě nebyl. A já vám ho nedám, protože je to náš interní materiál. A my z toho čerpáme a my z toho děláme rozpočet 20, 21, 22,“ hulákal premiér Andrej Babiš při interpelacích, kdy mával na opozici papírem.</p>
      <p>Předseda vlády však otočil a v pátek uvedl, že plán zveřejní do Vánoc, tedy do jednoho měsíce. Opozice tuto změnu názoru vítá, přesto mohou existovat rizika. „Jsem rád, že jsme pana Babiše donutili to zveřejnit. Aby to byl dobrý plán, tak se musí připravovat transparentně a podle odborné metodiky, jak prioritizovat investice a jakou mají návratnost. Jde přeci o 3 biliony korun, takže se to nemůže cucat z prstu. Nic takového zatím zveřejněno nebylo,“ řekl pro Echo24 šéf poslaneckého klubu Pirátů Jakub Michálek.</p>
      <p>Právě Michálek spolu s ostatními poslanci z pirátské strany podali na Babiše správní žalobu. Předseda klubu totiž neuspěl se svou žádostí podle jednacího řádu sněmovny a ani poté, co se odvolal. Podle Michálka totiž neexistují žádné zákonné důvody, aby lidé a obce nemohli znát obsah dokumentu o projektech.</p>
      <blockquote>- Podíl na nové interně v Krajské nemocnici Tomáše Bati ve Zlíně z celkové částky čtyř miliard<br/>- Pro pražskou Invalidovnu rekonstrukci za jednu miliardu<br/>- Alternativní vedení vody pro Frýdlantský výběžek v Libereckém kraji<br/>- Spolupráci s automobilkou Škoda Auto při 11 projektech za 8,6 miliard korun<br/>- Podpora výstavby infekční kliniky Fakultní nemocnice Hradec Králové za 400 milionů korun<br/>- Rekonstrukce přistávací dráhy na letišti v ostravském Mošnově za 2 miliardy korun<br/>- Finanční účast na multifunkční hale pro Kometu Brno za 1,5 miliardy korun<br/>- Oprava úseku železniční trati z Lovosic do Teplic za 800 milionů korun, následná revitalizace za 2,6 miliardy<cite><b>Během vládních výjezdů do krajů například Babiš slíbil:</b></cite></blockquote>
      <p>Vládní koalice spolu s komunisty v současné době připravují rozpočet na příští rok, kde je však podíl investic velmi malý. Dokonce během krizových let se pohyboval ve vyšším poměru k celkovým výdajům. Podle člena hospodářského výboru Vojtěcha Munzara (ODS) je tak otázkou, zda je plán realizovatelný.</p>
      <p>„Jedna věc jsou sepsané nápady na investice, věc druhá pak skutečný plán s termíny realizace a zdrojem financování. Podíl investic na celkových výdajích státu v návrhu státního rozpočtu na rok 2020 je stále nízký, nedosahuje ani deseti procent. Takže mě samotného zajímá, jakou bude mít plán podobu a jestli bude reálný,“ řekl pro Echo24 Vojtěch Munzar.</p>
      <figure>
        <a href="https://eshop.echomedia.cz/p/UcHgs/pribeh-svobody?utm_source=ECHO24&amp;utm_medium=TEXT&amp;utm_campaign=PRIBEHSVOBODY">
          <img src="https://echo24.cz/img/5dd83a0cffd8fa2b1e4516d5/500/260?_sig=rsKK2X78aOFc7gLcg93VSnP_DS_hUmPLIW8pHSawgIg"/>
        </a>
      </figure>
      <p>Podle předsedy vlády se dříve počítalo se 17 tisíci projekty za 3,45 bilionu korun. Nyní však investice upravil a celkem má dokument mít až 20 tisíc projektů za 5 bilionů korun. Ministryně financí Alena Schillerová přitom dříve uváděla, že žádný takový plán neexistuje. „Žádný seznam celkových slibů pana premiéra neexistuje,“ řekla Schillerová během sněmovních interpelací. „Já jsem neslíbila, že budeme moci investovat 3,5 bilionu, to bych tady lhala a to já neudělám. Ale řekla jsem, že tomu prostě dáme nějaký směr a nějakou vizi,“ řekla Schillerová.</p>
      <h3>Zapojení bank do investic</h3>
      <p>Peníze na investiční plán mají také poskytnout banky, které budou přispívat do Fondu národního rozvoje. Banky však preferují, aby peníze do fondů byly vynaloženy jako zvýhodněné úvěry pro projekty, které budou pro ně prospěšné. „Zajistí nejefektivnější využití investic bank a dalších společností do oblastí, které budou vládou určeny jako strategické priority. V této souvislosti se primárně hovoří o investicích do nájemního a sociálního bydlení, vzdělávání a dopravní a sociální infrastruktury,“ uvedl generální ředitel České spořitelny Tomáš Salomon.</p>
      <p>„Domníváme se, že by tento fond mohl zvýšit investiční kapacitu ekonomiky a podpořit řadu důležitých projektů včetně sociálního bydlení, vzdělání, dopravy a digitalizace ekonomiky,“ dodal mluvčí ČSOB Patrik Madle.</p>
      <related>
        <a href="https://echo24.cz/a/SJ3Lx/17-tisic-projektu-za-345-bilionu-kc-babis-predstavil-narodni-investicni-plan"/>
        <a href="https://echo24.cz/a/SyMik/investicni-plan-bude-do-vanoc-slibuje-babis-na-jeho-tajnosti-si-stezovala-opozice"/>
      </related>
    </article>
  </body>
</html>