<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-hamarosan-meggyanusithatjak-a-borkairol-videot-kozlo-ordog-ugyvedjet/"/>
    <meta property="og:site_name" content="lokál"/>
    <meta property="article:published_time" content="2019-11-23T10:46:42+00:00"/>
    <meta property="og:title" content="Hamarosan meggyanúsíthatják a Borkairól videót közlő &quot;ördög ügyvédjét&quot;"/>
    <meta property="og:description" content="Hamis vádért és nagy nyilvánosság előtt elkövetett rágalmazásért hamarosan meggyanúsíthatják &quot;az ördög ügyvédjét&quot;. A Magyar Nemzet forrásai szerint nem magányos elkövetőről van szó, hanem több emberről egy ellenzéki párthoz közeli körből."/>
  </head>
  <body>
    <article>
      <h1>Hamarosan meggyanúsíthatják a Borkairól videót közlő "ördög ügyvédjét"</h1>
      <address><time datetime="2019-11-23T10:46:42+00:00">23 Nov 2019, 10:46</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/10/DKRCS20191015007-1280x888.jpg"/>
      </figure>
      <p>
        <b>Hamis vádért és nagy nyilvánosság előtt elkövetett rágalmazásért hamarosan meggyanúsíthatják “az ördög ügyvédjét”. A Magyar Nemzet forrásai szerint nem magányos elkövetőről van szó, hanem több emberről egy ellenzéki párthoz közeli körből.</b>
      </p>
      <p>A szombati lapszámban felidézték: “az ördög ügyvédje” tette közzé azt a titokban készült szexvideót, amelyen Borkai Zsolt (Fidesz-KDNP) korábbi győri polgármester és ügyvéd barátja látható egy luxusjachton az Adrián. A felvétel a politikus bukását okozta.</p>
      <p>Az esettel kapcsolatban több bűncselekményt is említettek, így kokainfogyasztást és közpénzlopást. A jogsértésekről bizonyítékokat ígértek, ezek azonban máig nem kerültek elő.</p>
      <p>A Magyar Nemzet hatósági forrásokból úgy értesült, hogy miután az ügyben két nyomozás is megszűnt bűncselekmény hiányában, hamis vádért és nagy nyilvánosság előtt elkövetett rágalmazásért hamarosan meggyanúsíthatják “az ördög ügyvédjét”. A név mögött megbújókat állítólag már azonosították.</p>
      <p>A kábítószer miatt indult nyomozásról csütörtökön közölték, hogy bűncselekmény hiányában megszüntették az eljárást, mivel semmi sem igazolta a kokainozást.</p>
      <p>A Párbeszéd a Győr-Moson-Sopron Megyei Főügyészségen tett feljelentést, miután a videó megtekintésekor felmerült a gyanú, hogy a győri polgármester környezetéhez tartozók törvénytelen pénzügyi ügyleteket hajtottak végre. Szerdán közölte az ügyészség, hogy az eljárást – ugyancsak bűncselekmény hiányában – megszüntették.</p>
      <p>További nyomozások azonban ma is tartanak. A Jobbik szexuális kényszerítés miatt tett feljelentést, továbbá személyes adattal való visszaélés miatt is zajlik egy eljárás.</p>
      <p>A Magyar Nemzet szerdán írta meg, hogy a hét elején a nyomozók előállították a Marina Part Lakóparkból azt a két nőt, aki prostituáltként szolgáltatott Borkai Zsoltéknak a horvátországi hajóúton. Aznap egy korábbi válogatott labdarúgót is előállítottak, mindhármukat a volt polgármester megzsarolása miatt gyanúsították meg.</p>
      <p>A focista, aki a 2014-es önkormányzati választáson a Demokratikus Koalíció színeiben indult Győrben, állítja, hogy nem zsarolt.</p>
      <p>A lányokat közvetítő férfi a labdarúgó élettársának a fia lehet – olvasható a Magyar Nemzetben.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-gyurcsany-embere-zsarolhatta-borkait/">Gyurcsány embere zsarolhatta Borkait </a>
        </li>
        <li>
          <a href="https://www.lokal.hu/2019-11-borkai-ugy-egyre-biztosabb-hogy-gyurcsany-es-czegledy-all-a-szexvideobotrany-mogott/">Borkai-ügy: Egyre biztosabb, hogy Gyurcsány és Czeglédy áll a szexvideóbotrány mögött</a>
        </li>
        <li>
          <a href="https://www.lokal.hu/2019-11-kiderult-ki-zsarolhatta-borkait/">Kiderült, ki zsarolhatta Borkait</a>
        </li>
        <li>
          <a href="https://www.lokal.hu/2019-11-egy-dk-s-jelolt-a-volt-valogatott-focista-zsarolhatta-borkai-zsoltot/">Egy DK-s jelölt, a volt válogatott focista zsarolhatta Borkai Zsoltot</a>
        </li>
        <li>
          <a href="https://www.lokal.hu/2019-11-borkai-ugy-zsarolas-miatt-nyomoznak-egy-volt-labdarugo-ellen/">Borkai-ügy: zsarolás miatt nyomoznak egy volt labdarúgó ellen</a>
        </li>
      </ul>
    </article>
  </body>
</html>