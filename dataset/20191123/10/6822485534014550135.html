<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902041.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T10:54:00+00:00"/>
    <meta property="og:title" content="بارش برف در جاده‌های ۴ استان"/>
    <meta property="og:description" content="سرهنگ نادر رحمانی در گفت‌وگو با باشگاه خبرنگاران پویا درباره آخرین وضعیت جوی و ترافیکی محورهای مواصلاتی کشور اظهار کرد: برخی جاده‌های کشور مخصوصاً در استانهای شرقی و شمال شرقی لغزنده است."/>
  </head>
  <body>
    <article>
      <h1>بارش برف در جاده‌های ۴ استان</h1>
      <address>
        <time datetime="2019-11-23T10:54:00+00:00">23 Nov 2019, 10:54</time>
      </address>
      <p>رئیس مرکز اطلاعات و کنترل ترافیک پلیس راهور با اشاره به لغزندگی برخی محورهای مواصلاتی کشور، از بارش برف در جاده‌های چهار استان خبر داد.</p>
      <p>سرهنگ نادر رحمانی در گفت‌وگو با باشگاه خبرنگاران پویا درباره آخرین وضعیت جوی و ترافیکی محورهای مواصلاتی کشور اظهار کرد: برخی جاده‌های کشور مخصوصاً در استانهای شرقی و شمال شرقی لغزنده است.</p>
      <p>رئیس مرکز اطلاعات و کنترل ترافیک پلیس راهور تصریح کرد: در اکثر محورهای خراسان شمالی، محورهای چناران ـ قوچان، قوچان ـ مشهد، قوچان ـ فاروج در استان خراسان رضوی، محورهای توسکستان ـ شاهرود، آزادشهر ـ شاهرود در استان گلستان، محورهای آستارا ـ اردبیل، اسالم ـ خلخال، پونل ـ خلخال و سیاه‌کل ـ دیلمان در استان گیلان شاهد بارش برف هستیم.</p>
      <p>وی با اشاره به لغزندگی محورهای دو استان گیلان و گلستان در پی بارش باران، گفت: در محورهای سبزوار ـ مشهد، سبزوار ـ شاهرود در استان خراسان رضوی و محور سوادکوه در مازندران شاهد بارش باران هستیم.</p>
      <p>این مقام پلیس راهور ادامه داد: در ارتفاعات محورهای استان اردبیل، البرز، شرق تهران، هراز، فیروزکوه، چالوس نیز مه‌گرفتگی همراه با کاهش دید برای راننده وجود دارد.</p>
      <p>وی با بیان اینکه در محور اردبیل ـ خلخال تردد با زنجیرچرخ امکان‌پذیر است، خاطرنشان کرد: در آزادراه قزوین ـ کرج و کرج ـ تهران از پایانه شهید کلانتری تا گرمدره ترافیک سنگین و نیمه‌سنگین است همچنین در آزادراه و جاده قدیم محورهای تهران ـ قم و تهران ـ ساوه در هر دو مسیر رفت و برگشت شاهد تردد پرحجم خودروها هستیم.</p>
    </article>
  </body>
</html>