<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/medjunarodni-fudbal/kakav-ulog-osvoji-kopa-libertadores-i-sedi-na-klupu-barse-393494.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-23T10:48:00+00:00"/>
    <meta property="og:title" content="Kakav ulog, osvoji Kopa Libertadores i sedi na klupu Barse!"/>
    <meta property="og:description" content="Južnoamerički mediji veruju da ćemo večeras u finali gledati trenere koji se bore i za posao narednog leta..."/>
  </head>
  <body>
    <article>
      <h1>Kakav ulog, osvoji Kopa Libertadores i sedi na klupu Barse!</h1>
      <h2>Južnoamerički mediji veruju da ćemo večeras u finali gledati trenere koji se bore i za posao narednog leta...</h2>
      <address><time datetime="2019-11-23T10:48:00+00:00">23 Nov 2019, 10:48</time> by <a rel="author">Vladimir Stojanović</a></address>
      <p>Borba za titulu prvaka Južne Amerike po mnogo čemu će biti jedinstvena.<br/><br/>Naime, igraće se jedan meč, na "Monumentalu" u Limi, večeras od 21 čas. Sastaju se giganti Flamengo i River Plata. Argentinci brane titulu osvojenu prošle godine, šest puta su bili najbolji na kontinentu, zanimljivo, "rubro-negro" imaju samo jedan naslov i to još davne 1981. kada ih je predvodio legendarni Ziko.<br/><br/>Zbog toga je danas možda i najznačajniji dan u njihovoj istoriji, veliki, slavni klub iz Rija će pokušati da sruši šampiona.<br/><br/>Na klupi Flamenga je Žuan Žesus, čovek koji je svojom strašću uspeo da pokrene klub, ali i obično razočarane i agresivne navijače. Sada dišu kao jedan, Portugalac je doveo svoj stručni štab, prihvatio izazov i sada može da se ovenča slavom. Žesus je vodio šest godina Benfiku, izgubio mnoga finala, prešao u Sporting, sa dva lisabonska kluba je osvojio deset domaćih trofeja, nije uspeo "Lavovima" da donese titulu.<br/><br/>Nakon kratkog iskustva u Saudi Arabiji napravio je malo čudo u Brazilu. Mediji u Portugalu kažu da bi ako osvoji Kopa Libertadores ponovo bio u najužem krugu kandidata za trenera Barselone. Njega je Laporta, da se vratio na mesto predsednika želeo da dovede, sada, s obzirom da Valverde odlazi na kraju sezone, Žorge Žesus je ozbiljan pik, neki kažu da ima i veće šanse nego Kuman, nisu u pitanju fudbalski razlozi.<br/><br/>U svakom slučaju, na putu ka tituli stoji River i njihov trener,  Marselo Galjardo. Argentinac koga se verovatno sećate kao fudbalera Monaka, PSŽ i legendu Rivera ima fantastične rezultate u pet godina na klupi "Milionera", osvojio je dve južnoameričke titule, Kopu i Rekopu Sudamerikanu, dva argentinska kupa, fali mu naslov prvaka, ali prema nekim pričama, ako stigne do het-trika večeras u Kopa Libertadores, ponestaje mu motiva i gledaće ka Evropi. Tokom jeseni bila je aktuelna priča o njegovom dolasku u Barsu, on je rekao da će razmišljati na kraju sezone, pa videćemo, navodno Mesi je veoma zagrejan za ideju da ga trenira Galjardo, iako ga je trener Rivera kritikovao nakon izjava o korupciji u južnoameričkoj fudbalskoj federaciji.<br/><br/>Drugim rečima ovo bi mogao da bude kasting za trenera Barselone, neće biti čudo ako pobednik ovog finala na leto postane vlasnik jedne od najprestižnijih klupa na svetu.</p>
      <p>Izvor: Sportske.net</p>
    </article>
  </body>
</html>