<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/apskatnieks-merzlikins-nav-atbraucis-uz-nhl-lai-sedetu-rezerve/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-23T10:07:43+00:00"/>
    <meta property="og:title" content="Apskatnieks: Merzļikins nav atbraucis uz NHL, lai sēdētu rezervē"/>
    <meta property="og:description" content="Prestižā Ziemeļamerikas medija “The Athletic” apskatnieks Ārons Porclains uzskata, ka Nacionālās hokeja līgas (NHL) kluba Kolumbusas “Blue Jackets” vārtsargs Elvis Merzļikins spēlē arvien pārliecinošāk, savukārt viņa raksturs palīdzējis latvietim nesabrukt pēc neveiksmēm pašā sākumā."/>
  </head>
  <body>
    <article>
      <h1>Apskatnieks: Merzļikins nav atbraucis uz NHL, lai sēdētu rezervē</h1>
      <address><time datetime="2019-11-23T10:07:43+00:00">23 Nov 2019, 10:07</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Prestižā Ziemeļamerikas medija “The Athletic” apskatnieks Ārons Porclains uzskata, ka Nacionālās hokeja līgas (NHL) kluba Kolumbusas “Blue Jackets” vārtsargs Elvis Merzļikins spēlē arvien pārliecinošāk, savukārt viņa raksturs palīdzējis latvietim nesabrukt pēc neveiksmēm pašā sākumā.</p>
      <p>Šosezon 25 gadus vecais Merzļikins piedzīvoja debiju NHL. Pirmā spēle sanāca visai neveiksmīga, jo vārtsargs ielaida septiņas ripas un atvairīja vien 33 no 40 metieniem, “Blue Jackets” zaudējot Pitsburgas “Penguins” ar 2:7. Sezonas gaitā latvieša sniegums uzlabojies, taču arī nākamajās četrās spēlēs viņš tā arī nav spējis tikt pie pirmās uzvaras NHL.</p>
      <p>“Šāda debija noteikti salauztu cilvēku ar ne tik stipru raksturu, tāpēc Merzļikins pelnījis augsto atzīmi par to, ka viņš spēja saglabāt pārliecību pēc neveiksmes pašā sākumā,” raksta Porclains. “Katrā mačā Elvis izskatījās arvien labāk un tas tiešām ir iespaidīgi, jo Šveicē viņš nebija pieradis spēlēt tik reti. Tagad viņa darbs ir demonstrēt patiešām labu sniegumu, lai konkurētu ar [Jonasu] Korpisalo. Merzļikins nav atbraucis uz Ziemeļameriku, lai spēlētu zemākajās līgās. Viņš arī nav ieradies šeit, lai sēdētu rezervē. Ja neskaitām pirmo spēli, viņš atvairījis 91,9% metienu. Ja Elvis tā turpinās, treneriem būs grūti viņu ignorēt,” uzskata žurnālists.</p>
      <blockquote>
        <a href="https://www.sportazinas.com/merzlikins-tiek-pie-ekipejuma-blue-jackets-krasas-foto/">Merzļikins tiek pie ekipējuma “Blue Jackets” krāsās (FOTO)</a>
      </blockquote>
      <p>Sezonas piecos NHL mačos latvietis apturējis 89,4% metienu un vidēji ielaidis 3,43 vārtus. Pēdējo reizi Merzļikins NHL cīņā piedalījies naktī uz 12. novembri, kad viņš mačā pret Monrealas “Canadiens” tika galā ar 30 no 32 metieniem. Merzļikins laukumā gājis arī vienā Amerikas hokeja līgas (AHL) spēlē, kurā Klīvlendas “Monsters” piedzīvoja zaudējumu ar 1:2 pret uzbrucēja Ņikitas Jevpalova pārstāvēto Lavālas “Rocket”, vārtsargam atvairot 28 no 30 no sāncenšu raidītajiem metieniem.</p>
      <p>Savukārt viņa konkurents Korpisalo šosezon aizvadījis 17 mačus, kuros apturējis 89,7% no pretinieku metieniem, caurmērā ielaižot 3,04 ripas vienā spēlē.</p>
      <p>Ar deviņām uzvarām 21 mačā “Blue Jackets” ieņem sesto vietu savā divīzijā. Nākamo cīņu Kolumbusa aizvadīs jau gaidāmajā naktī plkst. 2:00 pēc Latvijas laika, pretiniekos būs Vinipegas “Jets”.</p>
      <blockquote>
        <a href="https://www.sportazinas.com/merzlikins-progrese-atrak-neka-planots/">Merzļikins progresē ātrāk nekā plānots</a>
      </blockquote>
    </article>
  </body>
</html>