<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902043.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T10:59:00+00:00"/>
    <meta property="og:title" content="پیش‌بینی درآمد تازه ۱۴ هزار میلیارد تومانی با صادرات بنزین"/>
    <meta property="og:description" content="به گزارش خبرنگار اقتصادی خبرگزاری تسنیم، چند روز قبل معاون اقتصادی وزیر اقتصاد جزییات جدید از براوردهای انجام شده با اعمال سهمیه بندی بنزین را اعلام کرد."/>
  </head>
  <body>
    <article>
      <h1>پیش‌بینی درآمد تازه ۱۴ هزار میلیارد تومانی با صادرات بنزین</h1>
      <address>
        <time datetime="2019-11-23T10:59:00+00:00">23 Nov 2019, 10:59</time>
      </address>
      <p>بررسی ها نشان می‌دهد با فرض کاهش ۱۰ میلیون لیتری بنزین رقمی نزدیک به ۱۴ هزار میلیارد تومان در طی یک سال در هزینه‌های دولت صرف جویی می‌شود.</p>
      <p>به گزارش خبرنگار اقتصادی خبرگزاری تسنیم، چند روز قبل معاون اقتصادی وزیر اقتصاد جزییات جدید از براوردهای انجام شده با اعمال سهمیه بندی بنزین را اعلام کرد.</p>
      <p>محمدعلی دهقان دهنوی معاون امور اقتصادی وزیر اقتصاد گفت: به‌طور متوسط روزانه 100 میلیون لیتر بنزین در کشور تولید می‌شود اگر بتوانیم بنا به اتفاق 10 میلیون لیتر از میزان مصرف سوخت بکاهیم و با نرخ 5 هزار تومان در خلیج فارس بفروشیم با در نظر گرفتن تفاوت با نرخ داخل کشور روزانه حدود 4 میلیارد تومان و در 10 روز 40 میلیارد تومان و سالانه 14 هزار میلیارد ریال درآمد حاصل می‌شود.</p>
      <p>نکته جالب توجه اینکه به نظر می‌رسد درامد یا کاهش هزینه‌های دولت از محل کاهش مصرف بنزین  بسیار بیشتر از رقم اعلام شده می‌باشد. در صورت صحت ادعای کاهش مصرف 10 میلیون لیتری در روز، میتوان انتظار داشت در طی یک سال 3 میلیارد و 650 میلیون لیتر بنزین کمتر مصرف شود.</p>
      <p>همانطور که پیشتر مطرح شد دولت بنزین را از پالایشگاههای داخلی به نرخ فوب خلیج فارس یعنی رقمی نزدیک به 5 هزار تومان خرید می‌کند. در صورت کاهش مصرف این میزان بنزین به نظر می‌رسد رقمی نزدیک به 4 هزار تومان به ازای هر لیتر بنزین کمتر یارانه پرداخت شود.</p>
      <p>به این ترتیب برای 3.65 میلیارد  لیتر بنزین مورد اشاره با احتساب ما به التفاوت 4 هزار تومانی رقمی نزدیک به 14 هزار میلیارد تومان صرفه جویی(پرداخت یارانه کمتر) انجام خواهد شد. در صورت  صحت این محاسبات رقم براوردی نزدیک به 10 برابر رقم اعلامی معاون وزیر اقتصاد است.</p>
      <p>پیگیری از سازمان برنامه و بودجه نشان می‌دهد، در صورت کسب هرگونه درآمد جدید این  منابع به حساب درآمدهای هدفمندی یارانه‌‌ها واریز خواهد شد. به هر حال نکته ای که در اینجا وجود دارد این است فاصله چندانی تا پایان سال باقی نمانده است و به جز سال 98 تکلیف این درامد یا کاهش هزینه ناشی از کاهش مصرف باید در تبصره 14 قانون بودجه 99 به روشنی مشخص شود.</p>
      <p>گفتنی است، طبق قانون هدفمندی یارانه‌ها دولت می‌توانست 20 درصد از محل افزایش نرخ بنزین را برای جبران کسری بودجه خود بردارد، اما به گفته معاون وزیر اقتصاد این کار صورت نگرفت پس دولت هیچ نفعی از این جریان نمی‌برد. حالا سوالی که وجود دارد این است که  در سال 99 این رقم 14 هزار میلیارد تومانی که یادر قالب پرداخت یارانه کمتر یا در قالب درآمد جدید لحاظ خواهد دقیقا صرف چه کاری خواهد شد.</p>
    </article>
  </body>
</html>