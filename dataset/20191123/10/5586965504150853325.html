<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/cuc-acuzatii-la-adresa-premierului-orban-degeaba-mergeti-pe-santier-in-cazul-magistralei-5-a-metroului-guvernul-a-capitulat-in-fata-constructorului-18608682"/>
    <meta property="og:site_name" content="Gândul"/>
    <meta property="article:published_time" content="2019-11-23T10:22:44+00:00"/>
    <meta property="og:title" content="Cuc, acuzaţii la adresa premierului Orban: Degeaba mergeţi pe şantier... În cazul Magistralei 5 a metroului, Guvernul a capitulat în faţa constructorului"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Cuc, acuzaţii la adresa premierului Orban: Degeaba mergeţi pe şantier... În cazul Magistralei 5 a metroului, Guvernul a capitulat în faţa constructorului</h1>
      <h2>Fostul ministru al Transporturilor Răzvan Cuc vorbeşte, într-o postare pe Facebook, de o capitulare a Guvernului în faţa constructorului Magistralei 5 prin prelungirea termenului de dare în folosinţă, precum şi crearea premiselor ca statul să plătească suplimentar.</h2>
      <address>
        <time datetime="2019-11-23T10:22:44+00:00">23 Nov 2019, 10:22</time>
      </address>
      <p>„Degeaba mergeţi pe un şantier domnule Prim- Ministru Orban, doar la plimbare, dacă în loc să apăraţi interesele statului plecaţi cu ideile constructorului care va găsi totdeauna scuze pentru slaba mobilizare şi, pe langă asta, va mai da şi statul în judecată pentru fonduri suplimentare (aşa zisele claim-URI). Ca să elucidăm misterul (chiar şi pentru dumneavoastră) Magistralei 5 : voi publica, in perioada următoare, calendarul primit de la antreprenor, care plănuise inclusiv o vizită la începutul lunii Noiembrie şi punerea trenului pe şine, în 6 statii din magistrala 5, dar şi punerea în circulaţie a metroului, la sfârşitul acestui an.</p>
      <p>Ce vrea să ascundă guvernul care nu îşi asumă nimic? Vă spun eu: între staţiile Drumul Taberei 34 şi Parc Drumul Taberei există unele puţuri, chipurile problemă apărută la începutul lunii noiembrie. Realitatea este că ştiau de la începutul anului de aceasta situaţie, dar nu au avut curaj să avanseze un termen, iar acum solicită, suplimentar, încă 6 luni. Au solicitat în mod repetat prelungirea contractului, dar Metrorex a refuzat şi le-a cerut să respecte termenul de punere în circulaţie şi anume finalul lunii decembrie 2019 (există o bogată corespondenţă în acest sens).</p>
      <p>Prin capitularea de astăzi, în faţa constructorului, a lui Ludovic Orban se vor întâmpla 2 lucruri : prelungirea termenului de dare în folosinţă, pentru anul viitor; crearea premiselor ca statul român să plătească suplimentar desi, culmea, întârzierea la acest proiect este colosală! Dacă eraţi români adevăraţi rămâneaţi fermi pe poziţie şi nu ignoraţi adresele semnate, prin care statul român era protejat şi firma era obligată să respecte termenul de dare în folosinţă. Felicitări ! Ati bifat 2 "succesuri" : aţi prelungit şi termenul şi veţi mai pierde şi nişte bani ! Dar ce contează pentru voi, doar plătesc românii !!! Să vă mai dau un pont (gratis) Metrorex decide în contract, nu firma constructoare, cu atât mai mult cu cât acest proiect este din 2011. În această situaţie Metrorex îşi poate exercita dreptul de a cere firmei constructoare să-l finalizeze cât mai repede”, spune Cuc.</p>
      <p>Premierul Ludovic Orban, a declarat vineri, după vizita de pe Magistrala 5 Eroilor-Drumul Taberei, că aceasta va putea fi folosită în iunie 2020. "Au existat probleme de diferite naturi la staţia Parcul Drumul Taberei", a spus acesta. "Conform celor discutate cu conducerea Metrorex, directorii companiilor care au contracte cu metroul pentru finalizarea acestui obiectiv de investiţii, practic metroul poate fi dat în folosinţă anul viitor, aproximativ în luna iunie. Astea sunt angajamentele care sunt luate de constructori. Am convingerea în moemntul de faţă că constructorii au toate condiţiile pentru a finaliza lucrările în termenele care au fost convenite, atât condiţiile procedurale, cât şi condiţiile contractuale şi financiare pentru a putea finaliza la termen", a declarat Ludovic Orban.</p>
      <p>Premierul a justificat întârzierile prin problemele apărute la staţia de metrou Parcul Drumul Taberei şi la staţia Academia Militară. "Din staţiile de metrou, mai sunt 4 staţii care trebuie finalizate, au existat probleme de diferite naturi la staţia Parcul Drumul Taberei unde au fost necesare lucrări de deviere, unde am înţeles că a existat o întârziere din cauza imposibilităţii de a avea acces la Parcul Drumul Taberei care era în cadrul unui proiect finanţat din fonduri europene. De asemenea mai e o problemă tehnică legată de coborârea nivelului pânzei de apă freatică între staţia Parcul Drumul Taberei şi Drumul Taberei. De asemenea, trebuie finalizate lucrările la staţia eroilor şi la staţia Academia Militară, unde sunt necesare şi lucrări de altă natură", a explicat Orban.</p>
      <p>Fostul ministrul al Transporturilor, Răzvan Cuc şi fostul director Metrorex, Marin Aldea au anunţat în timpul mandatelor că Magistrala 5 va putea fi dată în trafic în decembrie 2019.</p>
    </article>
  </body>
</html>