<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/23/rishabh-pant-gill-released-from-test-squad-bharat-named-sahas-standby.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T10:23:00+00:00"/>
    <meta property="og:title" content="പന്തിനെയും ഗില്ലിനെയും ഇന്ത്യൻ ടീമിൽനിന്ന് ഒഴിവാക്കി; ആഭ്യന്തര ക്രിക്കറ്റിലേക്കു മടങ്ങും"/>
    <meta property="og:description" content="കൊൽക്കത്ത∙ ബംഗ്ലദേശിനെതിരായ ടെസ്റ്റ് പരമ്പരയിൽ കളിക്കുന്ന ഇന്ത്യൻ ടീമിൽനിന്ന് യുവതാരങ്ങളായ ഋഷഭ് പന്ത്, ശുഭ്മാൻ ഗിൽ എന്നിവരെ ഒഴിവാക്കി. തുടർച്ചയായ.Indian Cricket Team. Bangladesh Cricket Team. Malayalam Cricket News. Rishabh Pant. Shubman Gill. Syed Mushtaq Ali Trophy. മലയാളം ക്രിക്കറ്റ് വാർത്തകൾ. ഇന്ത്യ–ബംഗ്ലദേശ്. ഋഷഭ് പന്ത്. ശുഭ്‌മാൻ ഗിൽ. സയ്യിദ് മുഷ്താഖ് അ‌ലി ട്രോഫി.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>പന്തിനെയും ഗില്ലിനെയും ഇന്ത്യൻ ടീമിൽനിന്ന് ഒഴിവാക്കി; ആഭ്യന്തര ക്രിക്കറ്റിലേക്കു മടങ്ങും</h1>
      <address><time datetime="2019-11-23T10:23:00+00:00">23 Nov 2019, 10:23</time> by <a rel="author">മനോരമ ലേഖകൻ</a></address>
      <p>കൊൽക്കത്ത∙ ബംഗ്ലദേശിനെതിരായ ടെസ്റ്റ് പരമ്പരയിൽ കളിക്കുന്ന ഇന്ത്യൻ ടീമിൽനിന്ന് യുവതാരങ്ങളായ ഋഷഭ് പന്ത്, ശുഭ്മാൻ ഗിൽ എന്നിവരെ ഒഴിവാക്കി. തുടർച്ചയായ രണ്ടാം ടെസ്റ്റിലും ഇരുവർക്കും ആദ്യ ഇലവനിൽ ഇടംകിട്ടിയിരുന്നില്ല. ഈ സാഹചര്യത്തിൽ ആഭ്യന്തര ക്രിക്കറ്റിൽ കളിക്കുന്നതിനായാണ് ഇരുവരെയും ടീമിൽനിന്ന് ഒഴിവാക്കിയത്. ബംഗ്ലദേശിനെതിരായ ടെസ്റ്റ് പരമ്പരയിൽ റിസർവ് വിക്കറ്റ് കീപ്പറായി ആന്ധ്രാ താരം ശ്രീകർ ഭരതിനെ ഉൾപ്പെടുത്തിയിട്ടുണ്ട്.</p>
      <p>ഇതോടെ, സയ്യിദ് മുഷ്താഖ് അലി ട്രോഫിയിൽ ഡൽഹിയുടെ ശേഷിക്കുന്ന രണ്ട് സൂപ്പർ ലീഗ് മത്സരങ്ങളിൽ ഋഷഭ് പന്തും കളിക്കും. ഹരിയാനയ്ക്കെതിരെ നവംബർ 24നും രാജസ്ഥാനെതിരെ നവംബർ 27നുമാണ് ഡൽഹിയുടെ മത്സരങ്ങൾ. തുടർന്ന് ടീം സെമിയിലേക്കും ഫൈനലിലേക്കും മുന്നേറിയാൽ അവിടെയും ഡൽഹിക്ക് പന്തിന്റെ സേവനം ലഭിക്കും. വെസ്റ്റിന്‍ഡീസിനെതിരായ ട്വന്റി20, ഏകദിന പരമ്പരകൾക്കുള്ള ടീമിലെ ഏക വിക്കറ്റ് കീപ്പറായ പന്ത് പരമ്പരയ്ക്കു മുന്നോടിയായി വീണ്ടും ഇന്ത്യൻ ടീമിനൊപ്പം ചേരും. ലിമിറ്റഡ് ഓവർ മത്സരങ്ങളിൽ ഇന്ത്യയുടെ ഓപ്പണറായ ശിഖർ ധവാനും നിലവിൽ ഡൽഹിക്കായി സയ്യിദ് മുഷ്താഖ് അലി ട്രോഫിയിൽ കളിക്കുന്നുണ്ട്.</p>
      <p>സയ്യിദ് മുഷ്താഖ് അലി ട്രോഫിയിൽ പഞ്ചാബിന്റെ ശേഷിക്കുന്ന രണ്ട് സൂപ്പർ ലീഗ് മത്സരങ്ങളിൽ ശുഭ്മാൻ ഗില്ലും കളിക്കും. നവംബർ 24ന് കർണാടകയ്ക്കെതിരെയും 25ന് തമിഴ്നാടിനെതിരെയുമാണ് പഞ്ചാബിന്റെ ശേഷിക്കുന്ന മത്സരങ്ങൾ. പഞ്ചാബ് ടീം സെമിയിലേക്കും ഫൈനലിലേക്കും മുന്നേറിയാൽ അവിടെയും ടീമിന് ഗില്ലിന്റെ സേവനം ലഭിക്കും.</p>
      <p>ആഭ്യന്തര ക്രിക്കറ്റിലെ സ്ഥിരതയാർന്ന പ്രകടനത്തിന്റെ കരുത്തിലാണ് ആന്ധ്ര താരം ശ്രീകർ ഭരത് ഇന്ത്യൻ ടീമിനൊപ്പം ചേരുന്നത്. 69 ഫസ്റ്റ് ക്ലാസ് മത്സരങ്ങളിൽനിന്ന് എട്ടു സെഞ്ചുറികളും 20 അർധസെഞ്ചുറികളും സഹിതം 3,909 റൺസാണ് ഭരതിന്റെ സമ്പാദ്യം.</p>
      <p>
        <b>English Summary: Pant, Gill released from Test squad; Bharat named Saha's standby</b>
      </p>
    </article>
  </body>
</html>