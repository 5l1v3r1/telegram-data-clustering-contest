<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/02/2145144/%D8%AC%D9%87%D8%A7%D9%86%DA%AF%DB%8C%D8%B1%DB%8C-%D8%A7%DA%AF%D8%B1-%D8%A7%D8%AD%D8%B3%D8%A7%D8%B3-%DA%A9%D9%86%DB%8C%D9%85-%D8%AF%D8%B1-%D8%AA%D8%B5%D9%85%DB%8C%D9%85-%DA%AF%DB%8C%D8%B1%DB%8C-%D8%A7%D8%B4%D8%AA%D8%A8%D8%A7%D9%87-%DA%A9%D8%B1%D8%AF%D9%87-%D8%A7%DB%8C%D9%85-%D8%AD%D8%AA%D9%85%D8%A7%D9%8B-%D8%A7%D8%B5%D9%84%D8%A7%D8%AD-%D8%AE%D9%88%D8%A7%D9%87%DB%8C%D9%85-%DA%A9%D8%B1%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-23T10:47:00+00:00"/>
    <meta property="og:title" content="جهانگیری: اگر احساس کنیم در تصمیم‌گیری اشتباه کرده‌ایم حتماً اصلاح خواهیم کرد"/>
    <meta property="og:description" content="به گزارش حوزه دولت خبرگزاری تسنیم، اسحاق جهانگیری معاون اول رئیس‌جمهور صبح امروز (شنبه) با حضور در محل وزارت صنعت، معدن و تجارت در جلسه ستاد تنظیم بازار شرکت کرد و ضمن ابراز امیدواری نسبت به حل مشکلات مردم گفت: به‌عنوان معاون اول رئیس‌جمهور خدمت ملت بزرگوار ایران عرض می‌کنم که همه تصمیمات دولت با نیّت تأمین منافع مردم اتخاذ شده است و دولت از عمق جان اعتراض و صدای مردم را می‌شنود و برای آن احترام قائل است و تلاش خواهد کرد به آنچه مورد انتظار مردم است جامه عمل بپوشاند."/>
  </head>
  <body>
    <article>
      <h1>جهانگیری: اگر احساس کنیم در تصمیم‌گیری اشتباه کرده‌ایم حتماً اصلاح خواهیم کرد</h1>
      <h2>معاون اول رئیس‌جمهور گفت: اگر احساس کنیم جایی در تصمیم‌گیری اشتباه کرده‌ایم حتماً اصلاح خواهیم کرد و همه ما وظیفه داریم که تلاش کنیم تا بخشی از آلام و دردهای مردم تسکین یابد.</h2>
      <address>
        <time datetime="2019-11-23T10:47:00+00:00">23 Nov 2019, 10:47</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/05/28/1398052819402538218157384.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش حوزه دولت <a href="https://www.tasnimnews.com/">خبرگزاری تسنیم</a>، اسحاق جهانگیری معاون اول رئیس‌جمهور صبح امروز (شنبه) با حضور در محل وزارت صنعت، معدن و تجارت در جلسه ستاد تنظیم بازار شرکت کرد و ضمن ابراز امیدواری نسبت به حل مشکلات مردم گفت: به‌عنوان معاون اول رئیس‌جمهور خدمت ملت بزرگوار ایران عرض می‌کنم که همه تصمیمات دولت با نیّت تأمین منافع مردم اتخاذ شده است و دولت از عمق جان اعتراض و صدای مردم را می‌شنود و برای آن احترام قائل است و تلاش خواهد کرد به آنچه مورد انتظار مردم است جامه عمل بپوشاند.</p>
      <p>معاون اول رئیس‌جمهور با اشاره به اینکه ممکن است در تصمیمات اشتباهی رخ داده باشد، توجه به مطالبات مردم را وظیفه دولت دانست و افزود: اگر احساس کنیم جایی در تصمیم‌گیری اشتباه کرده‌ایم حتماً اصلاح خواهیم کرد و همه ما وظیفه داریم که تلاش کنیم تا بخشی از آلام و دردهای مردم تسکین یابد و حتماً در این راستا همه دوستان و فرزندان ملت در تمام دستگاه‌های مختلف در تلاش هستند تا به ملت بزرگ ایران خدمت کنند.</p>
      <p>معاون اول رییس جمهور با قدردانی از مسئولان ستاد تنظیم بازار که در هفته اخیر تلاش‌های مجدّانه‌ای برای نظارت بر بازار داشته‌اند، خاطرنشان کرد: همه باید به این تلاش‌ها در جهت رفع دغدغه مردم در زمینه تغییر قیمت‌ها ادامه دهند. قطعاً باید راهکارهای پیشنهادی برای مدیریت بهتر اوضاع در کارگروه‌های تخصصی مورد بررسی دقیق و تصمیم‌گیری مسئولانه قرار گیرد با این هدف که هیچ بار و هزینه جدیدی به مردم تحمیل نشود.</p>
      <p>جهانگیری ادامه داد: در حمایت و نظارت بر بازار هر تصمیمی که نیاز به تأیید دولت داشته باشد نیز به‌فوریت در جلسه هیئت وزیران مطرح و در مورد آن تصمیم‌گیری لازم انجام خواهد شد.<br/>معاون اول رییس جمهور با بیان اینکه آمریکایی‌ها پس از بازگرداندن تحریم‌ها تأکید زیادی داشتند که ایرانی‌ها چهلمین سالروز پیروزی انقلاب اسلامی را نخواهند دید اما نتوانستند به هدفشان جامه عمل بپوشانند، تصریح کرد: آنها پس از آن که نتوانستند از طریق جنگ اقتصادی اقتصاد کشور را به زانو درآورند راهکارشان را تغییر داده تلاش کردند با دخالت‌های بیجا و با همراهی برخی کشورهای منطقه بر ایران فشار وارد کنند.</p>
      <p>وی تصریح کرد: برخی از کشورهای منطقه بدانند اگر سرنخ‌هایی پیدا شود که آن‌ها دخالت‌هایی برای ایجاد آشوب داخل ایران کرده‌اند، روزگار خوش در منطقه نخواهند دید، ایران کشوری نیست که بشود با آن چنین شوخی‌ها و رفتارهایی کرد. باید با ایران با نهایت ادب رفتار شود و اگر معلوم شود دیگران در مسائل داخلی ایران دخالت کرده‌اند که به ملت ایران ضرر و زیانی وارد شود حتماً پاسخ کوبنده‌ای دریافت خواهند کرد.</p>
      <p>معاون اول رییس‌جمهور در بخش دیگری از سخنانش با تأکید بر اینکه از جدی‌ترین مسایل کشور بحث قدرت خرید مردم است، به شوک واردشده به اقتصاد ایران در سال‌های 90 و 91 اشاره کرد و گفت: دولت در سال 92 تلاش کرد تا با روش‌های اقتصادی قدرت خرید مردم را که طی سالهای پیش از آن آسیب دیده بود ترمیم کند. از اوایل سال 97 نیز با شوک دوم اقتصادی مواجه شدیم و تورم سیر صعودی گرفت و باید تلاش کنیم تا با راهکارهای اقتصادی از قدرت خرید مردم حمایت کنیم.</p>
      <p>جهانگیری با اذعان به اینکه دولت و نظام این واقعیت را که قدرت خرید مردم آسیب دیده می‌پذیرد، اظهار داشت: باید تمام تلاش خود را در حمایت از طبقات ضعیف و اقشاری که درآمد ثابتی دارند، به‌کار گیریم و از افزایش تورم که دلیل اصلی تضعیف قدرت خرید مردم است، جلوگیری کنیم.</p>
      <p>وی با تأکید بر اینکه یکی از دلایل عمده افزایش تورم افزایش نقدینگی در کشور است، اضافه کر: دولت تلاش می‌کند به‌ویژه در ماه‌های پایانی سال بار جدیدی از طریق بودجه بر نقدینگی کشور تحمیل نشود. در این زمینه با هماهنگی سازمان برنامه و بودجه و بانک مرکزی برنامه‌ریزی‌های خوبی انجام شده است. تلاش خواهیم کرد با کاهش هزینه‌های جاری دستگاه‌های دولتی که وظیفه‌ای قانونی و عقلانی است در این مسیر گام برداریم.</p>
      <p>معاون اول رییس جمهور به وضعیت شاخص‌های اقتصادی و موضوعاتی نظیر کنترل <a href="https://www.tasnimnews.com/fa/currency">نرخ ارز</a>، وضعیت خوب ذخایر ارزی بانک مرکزی و توانایی سامانه نیما برای تأمین ارز مورد تقاضای بازار اشاره و‌ تصریح کرد: با وجود برخی پیش‌بینی‌ها درباره افزایش تورم در پی تصمیمات اخیر، انتظار دولت تداوم روند کاهشی تورم است و امیدواریم همان‌طور که از اردیبهشت سال جاری شاهد نرخ کاهنده تورم در کالا و خدمات بوده‌ایم، این روند در ماه‌های پایانی سال هم ادامه یابد.</p>
      <p>جهانگیری راجع به نقش اقتصاد خرد و بازار در موضوع عرضه و تقاضا گفت: خوشبختانه از سال گذشته که دولت سیاست مقاومت فعال را در برابر فشارهای آمریکا در پیش گرفت تاکنون‌ کالا به‌وفور در کشور وجود دارد. امروز نه‌تنها در حد نیازهای سال جاری بلکه برای ماه‌های ابتدایی سال 1399 نیز کالا در انبارها وجود دارد.</p>
      <p>وی ادامه داد: روند تأمین کالاهای اساسی که بخشی از آن باید از خارج وارد می‌شد در حال انجام است و بر اساس گزارش دستگاه‌ها، تولید داخلی افزایش داشته است.<br/>دکتر جهانگیری با تأکید بر اینکه هیچ واحد تولیدی نباید به‌خاطر دریافت ارز به‌منظور واردات مواد اولیه با مشکل مواجه باشد، گفت: امروز تولید داخلی نه‌تنها برای رفع نیازهای کشور بلکه به‌قصد صادرات و ارزآوری که از مهمترین نیازهای کشور می‌باشد، افزایش داشته است.</p>
      <p>وی در ادامه تأکید کرد: باید تلاش شود روند کاهش قیمت کالاها به بخش خدمات نیز تسری یابد و ستاد تنظیم بازار نظارت کافی بر بخش خدمات نیز داشته باشد.<br/>دکتر جهانگیری با بیان اینکه ممکن است عده‌ای بخواهند از شرایط به‌وجودآمده سوءاستفاده کنند، گفت: حضور قدرتمندانه مجموعه ستاد تنظیم بازار و بازوهای نظارتی آن می‌تواند مانع سوءاستفاده و ایجاد اطمینان خاطر برای مردم باشد.</p>
      <p>معاون اول رییس جمهور ادامه داد: با توجه به این که روند تأمین کالا از مبادی داخلی و خارجی به‌شکل کاملاً طبیعی در حال انجام است طبیعتاً نباید شاهد افزایش قیمت‌ها باشیم.</p>
      <p>وی با اشاره به این که تصمیم جدی و قطعی در دولت وجود دارد که پرداخت حقوق هیچ یک از افرادی که حقوقشان مستقیم یا غیرمستقیم از بودجه دولت تأمین می‌شود به تأخیر نیفتد، تصریح کرد: با استفاده از تمام ابزارهای نظارتی مانع سوءاستفاده از وضعیت فعلی خواهیم شد و در این مسیر از اصناف و اتحادیه‌های صنفی می‌خواهیم تا دولت را یاری کنند چنانکه پیش از این نیز به‌خوبی دولت را در مسیر مدیریت اقتصادی کشور همراهی کرده‌اند.</p>
      <p>جهانگیری با تأکید بر اینکه هیچ نهاد و دستگاهی تا پایان سال 98 اجازه صدور افزایش قیمت را ندارد، اظهار داشت: آن چه در اختیار دولت است از جمله قیمت حامل‌های انرژی نظیر آب، برق، گاز و گازوئیل به هیچ وجه تا پایان سال 98 به هیچ وجه افزایش قیمت نخواهد داشت و اگر مجوزی هم در این زمینه صادر شده که تا به حال اعمال نشده است اجرای آن متوقف خواهد شد. از تمام دستگاه های دیگر که امکان صدور مجوز افزایش قیمت دارند، نیز مواکدا می خواهیم که چنین مجوزهایی را صادر نکنند.</p>
      <p>معاون اول رییس جمهور گفت: اگر اصلاح و افزایش قیمت در بخشی ضرورت دارد با تعامل صدور مجوز آن به سال آینده موکول خواهد شد.</p>
      <p>وی با بیان اینکه دولت از راه اندازی سامانه جامع تجارت برای نظارت بر بازار به طور کامل حمایت می‌کند، افزود: همه دستگاه هایی که باید به سامانه جامع تجارت متصل شوند باید تا بهمن ماه که آخرین فرصت است این کار را انجام دهند تا روند تولید، توزیع و مصرف به طور کامل تحت نظارت قرار گیرد و وضعیت ذخایر کالایی و روند توزیع در هر لحظه به طور دقیق قابل رصد باشد و دستگاه‌های نظارتی نیز بتوانند با تخلفات برخورد کنند و چنانچه دستگاهی در این زمینه تعلل کند با مدیران آن برخورد خواهد شد.</p>
      <p>وزیر صمت نیز در ابتدای این جلسه با اشاره به برگزاری روزانه جلسات ستاد تنظیم بازار از جمعه پیش تا امروز گفت: در روزهای پس از اجرای سیاست جدید اصلاح قیمت بنزین سه دغدغه مدنظر ما بود اول وفور و در دسترس بودن کالاها، دوم پیشگیری از بروز مشکل در روند تولید کالا و سوم جلوگیری از تاثیر روانی افزایش قیمت بنزین روی قیمت بقیه کالاها که تا حدود قابل توجهی در این زمینه موفق بوده ایم.</p>
      <p>وزیر تعاون، کار و رفاه اجتماعی نیز در این جلسه با بیان این که روش های سنتی نظارت بر بازار پاسخگوی گستردگی بازار تولید و توزیع و مصرف کالا نیست، اظهار داشت: باید هر چه سریعتر سامانه های یکپارچه نظارتی به طور کامل راه اندازی شود که هم امکان نظارت دقیق بر بازار مقدور باشد و هم بتوان در برابر هر اقدام نسنجیده ای به موقع واکنش نشان داد.</p>
      <p>وزیر دادگستری نیز با بیان این که هرجا لازم باشد نباید از اصلاح و تکمیل یک تصمیم در راستای منافع مردم ابایی داشته باشیم، تصریح کرد: اگر تصمیم و سیاستی نیاز به جرح و تعدیل دارد باید پیش از آن که این امکان از بین برود نسبت به اصلاح آن اقدام کنیم.</p>
      <p>در این جلسه رییس سازمان حمایت از حقوق مصرف کنندگان و تولید کنندگان، رییس سازمان تعزیرات حکومتی و نمایندگان برخی از اتحادیه ها و اصناف گزارشی از آخرین وضعیت بازار ارائه کردند.</p>
      <p>انتهای پیام/</p>
    </article>
  </body>
</html>