<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/sogodni-v-usih-hramah-pcu-vidbudetsja-molitva-za-zhertvami-golodomoriv/"/>
    <meta property="og:site_name" content="МИГ"/>
    <meta property="article:published_time" content="2019-11-23T10:04:22+00:00"/>
    <meta property="og:title" content="Сьогодні в усіх храмах ПЦУ відбудеться молитва за жертвами Голодоморів"/>
    <meta property="og:description" content="До Дня пам’яті жертв голодоморів, 23 листопада, у всіх храмах Православної церкви України відбудеться молитва. Про це повідомляє ПЦУ у Facebook. &quot;Помолімося за душі невинно вбитих людей і запалімо свічу за тих, хто був в Україні голодом заморений. У День пам’яті жертв голодоморів спільно в"/>
  </head>
  <body>
    <article>
      <h1>Сьогодні в усіх храмах ПЦУ відбудеться молитва за жертвами Голодоморів</h1>
      <address><time datetime="2019-11-23T10:04:22+00:00">23 Nov 2019, 10:04</time> by <a rel="author" href="https://mig.com.ua/author/nina/" target="_blank">Н</a></address>
      <p>До Дня пам’яті жертв голодоморів, 23 листопада, у всіх храмах Православної церкви України відбудеться молитва.</p>
      <p>Про це повідомляє ПЦУ у <a href="https://www.facebook.com/Orthodox.in.Ukraine/?__tn__=kC-R&amp;eid=ARDH0qarjF6YJHgXzea83F9-qQoItI_NAJB2V9vWIsG73CGNJc4bUdm8ASp0hTf9hESXuiiBoY7damTh&amp;hc_ref=ARQ0WVdbz5YqcMhWyL6nH9Y6TmLL5eL7hJ-U8NnjjwCyss44Ej-k9qSHatI_xQwpEx0&amp;fref=nf">Facebook</a>.</p>
      <p>«Помолімося за душі невинно вбитих людей і запалімо свічу за тих, хто був в Україні голодом заморений. У День пам’яті жертв голодоморів спільно вшануймо загиблих: молитва за їхні душі лунатиме у всіх храмах Православної Церкви України», — йдеться у повідомленні.</p>
      <p>У ПЦУ зазначають, що пам’ять про геноцид українського народу назавжди залишиться в серцях людей.</p>
      <p>«Рік за роком, день за днем далечіє відлік часу від страшного геноциду проти українського народу. Та пам’ять у наших серцях продовжує жити і ніколи не погасне. Пам’ять про тих, хто невинно загинув у 1932-1933 роки Голодомору, а також під час інших штучно організованих радянським тоталітарним режимом голодів», — додали в Церкві.</p>
      <p>
        <b>Читайте також: </b>
        <a href="https://www.ukrinform.ua/rubric-society/2819031-akcia-svicka-pamati-projde-23-listopada-u-muzei-literaturi.html">Акція “Свічка пам’яті” пройде сьогодні у Музеї літератури</a>
      </p>
      <p>День пам’яті жертв голодоморів щороку припадає на четверту суботу листопада. Заходи з цього приводу проходять у всьому світі.</p>
      <p>Голодомор – геноцид українського народу, вчинений комуністичним тоталітарним режимом з наміром знищити цілком чи частково українську національну групу. Ця кваліфікація випливає з Конвенції ООН від 9 грудня 1948 року «Про запобігання злочину <a href="https://www.ukrinform.ua/tag-genocid">геноциду</a> і покарання за нього» та Закону України «Про Голодомор 1932–1933 років в Україні» від 28 листопада 2006 року.</p>
      <p>Всесоюзна комуністична партія (більшовиків) та уряд СРСР у 1932-1933 роках організували штучний голод на території Української РСР та Кубані. Щоб унеможливити супротив українців режиму, восени 1932 року комуністи розпочали спеціальну каральну операцію – масовий штучний голод. Унаслідок умисного утворення умов, несумісних із життям, за кілька місяців у 1932-1933 роках в Україні загинули мільйони людей.</p>
      <p>
        <b>Читайте також: </b>
        <a href="https://www.ukrinform.ua/rubric-kyiv/2823335-u-kievi-do-dna-pamati-zertv-golodomoriv-projdut-zalobni-zahodi.html">У Києві до Дня пам’яті жертв Голодоморів пройдуть жалобні заходи</a>
      </p>
      <p>На жаль, страшні обставини злочину та свідома заборона ведення статистики смертності унеможливлюють установлення точної кількості й вичерпного поіменного списку жертв.</p>
      <p>www.ukrinform.ua/rubric-society/2823864-sogodni-v-usih-hramah-pcu-vidbudetsa-molitva-za-zertvami-golodomoriv.html</p>
    </article>
  </body>
</html>