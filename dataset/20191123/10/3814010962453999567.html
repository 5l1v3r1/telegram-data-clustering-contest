<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/podrobnosti-za-predstoyashchata-sreshcha-mezhdu-borisov-i-trmp"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T10:23:53+00:00"/>
    <meta property="og:title" content="Подробности за предстоящата среща между Борисов и Тръмп"/>
    <meta property="og:description" content="Министър-председателят Бойко Борисов ще бъде на официално посещение в Съединените американски щати, където ще се срещне с президента на САЩ Доналд Тръ..."/>
  </head>
  <body>
    <article>
      <h1>Подробности за предстоящата среща между Борисов и Тръмп</h1>
      <address><time datetime="2019-11-23T10:23:53+00:00">23 Nov 2019, 10:23</time> by <a rel="author">Александър Марков</a></address>
      <p>
        <b>Министър-председателят Бойко Борисов ще бъде на официално посещение в Съединените американски щати, където ще се срещне с президента на САЩ Доналд Тръмп на 25 ноември в столицата Вашингтон.</b>
      </p>
      <p>
        <b>В рамките на разговора им в Белия дом, премиерът Борисов и президентът Тръмп ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ.</b>
      </p>
      <p>Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми.</p>
      <p>По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк „Арлингтън“. Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Премиерът Борисов ще проведе и среща с представители на американския бизнес в сградата на Американската търговско-промишлена палата.</p>
      <p>В ръководената от министър-председателя Бойко Борисов официална делегация във Вашингтон ще участват вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов.</p>
      <related>
        <h4>Свързани публикации</h4>
        <a href="http://news.bnt.bg/bg/a/komentari-ot-sveta-v-navecherieto-na-sreshchata-mezhdu-borisov-i-trmp"/>
        <a href="http://news.bnt.bg/bg/a/borisov-pozdravyavam-gabriel-za-izbiraneto-i-za-prvi-vitsepretsident-na-enp"/>
        <a href="http://news.bnt.bg/bg/a/radev-i-borisov-za-naznachavaneto-na-geshev"/>
        <a href="http://news.bnt.bg/bg/a/borisov-do-kraya-na-godinata-shche-bde-gotov-iztsyalo-i-obkhodniyat-pt-na-gabrovo"/>
        <a href="http://news.bnt.bg/bg/a/donald-trmp-premina-meditsinski-pregled"/>
      </related>
    </article>
  </body>
</html>