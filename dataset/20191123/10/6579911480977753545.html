<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-alte_sporturi-23509013-wada-recomanda-agentia-rusa-antidoping-fie-declarata-neconforma-rusia-risca-excluderea-2020.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-23T10:25:00+00:00"/>
    <meta property="og:title" content="WADA recomandă ca Agenția rusă antidoping să fie declarată neconformă; Rusia riscă excluderea de la JO 2020"/>
    <meta property="og:description" content="Un comitet independent al Agenţiei Mondiale Anti-Doping (AMA/WADA) a recomandat vineri declararea Agenţiei ruse antidoping (RUSADA) ca ''neconformă'', compromiţând participarea"/>
  </head>
  <body>
    <article>
      <h1>WADA recomandă ca Agenția rusă antidoping să fie declarată neconformă; Rusia riscă excluderea de la JO 2020</h1>
      <address><time datetime="2019-11-23T10:25:00+00:00">23 Nov 2019, 10:25</time> by <a rel="author">Diana Ene</a></address>
      <p><b>Un comitet independent al Agenţiei Mondiale Anti-Doping (AMA/WADA) a recomandat vineri declararea Agenţiei ruse antidoping (RUSADA) ca ''neconformă'', compromiţând participarea Rusiei la Jocurile Olimpice 2020 de la Tokyo, scrie AFP, potrivit <a href="https://www.agerpres.ro/sport-extern/2019/11/23/ama-wada-recomanda-ca-agentia-rusa-antidoping-sa-fie-declarata-neconforma-rusia-risca-sa-nu-fie-prezenta-la-jo-2020--407908">Agerpres.<br/></a></b><br/>Comitetul Executiv al AMA/WADA se va reuni la Paris pe 9 decembrie şi se va pronunţa pe marginea acestei recomandări.<br/><br/>Comitetul de revizuire a conformităţii (CRC) a emis această recomandare în urma ''neconcordanţelor'' din datele preluate de investigatorii AMA/WADA de la laboratorul din Moscova.<br/><br/>La începutul acestui an, autorităţile ruse au transmis datele electronice ale controalelor către AMA/WADA, aceasta fiind o condiţie impusă de Agenţia Mondială Antidoping (AMA/WADA) pentru ridicarea suspendării acestei ţări.<br/><br/>În luna septembrie, însă, AMA a deschis o procedură vizând "incoerenţe" constatate în aceste date, o procedură care poate duce la noi sancţiuni împotriva Rusiei.<br/><br/>Directorul Agenţiei ruse antidoping, Iuri Ganus, a declarat la sfârşitul lunii octombrie că se aşteaptă ca ţara sa să fie exclusă din competiţiile olimpice în 2020 şi 2022, denunţând rolul autorităţilor în falsificarea datelor transmise către AMA.<br/><br/>"Au fost mii de modificări, este foarte grav. Am fost trădaţi, este un fel de conspiraţie", a declarat atunci Ganus, subliniind că schimbările ar fi putut fi făcute pentru a-i proteja pe foştii sportivi ruşi care ocupă în prezent "posturi de conducere" în ţara sa.<br/><br/>Rusia a fost deja exclusă din mai multe competiţii internaţionale în ultimii ani, din cauza scandalului legat de dopajul instituţionalizat, declanşat în 2015.<br/><br/>Agenţia Mondială Antidoping poate interzice unei ţări să participe la Jocurile Olimpice, dar aceste sancţiuni vor fi, în final, examinate şi confirmate sau nu de către Tribunalul de Arbitraj Sportiv de la Lausanne. <br/><br/><br/> </p>
    </article>
  </body>
</html>