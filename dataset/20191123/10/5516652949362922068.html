<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426382/kalymnios-lhstepse-allodapo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T10:15:01+00:00"/>
    <meta property="og:title" content="Καλύμνιος λήστεψε αλλοδαπό"/>
    <meta property="og:description" content="Ένα κινητό και το χρηματικό ποσό των 100 ευρώ αφαίρεσε 29χρονος στην Κάλυμνο από 21χρονο αλλοδαπό, τον οποίο προηγουμένως χτύπησε και απείλησε με ένα μαχαίρι!"/>
  </head>
  <body>
    <article>
      <h1>Καλύμνιος λήστεψε αλλοδαπό</h1>
      <address>
        <time datetime="2019-11-23T10:15:01+00:00">23 Nov 2019, 10:15</time>
      </address>
      <p>
        <b>Ένα κινητό και το χρηματικό ποσό των 100 ευρώ αφαίρεσε 29χρονος στην Κάλυμνο από 21χρονο αλλοδαπό, τον οποίο προηγουμένως χτύπησε και απείλησε με ένα μαχαίρι!</b>
      </p>
      <p>Το περιστατικό σημειώθηκε πριν από επτά μήνες, ο 29χρονος συνελήφθη, σε βάρος του ασκήθηκε ποινική δίωξη σε βαθμό κακουργήματος για ληστεία και θα δικαστεί για την πράξη του αυτή, στις 5 Δεκεμβρίου.</p>
      <p>Σύμφωνα με όσα έχουν γίνει γνωστά, τα ξημερώματα της 1ης Απριλίου 2019, ο 29χρονος οδηγώντας δίκυκλο μοτοποδήλατο προσέγγισε τον 21χρονο αλλοδαπό και τον χτύπησε. Στη συνέχεια έβγαλε ένα μαχαίρι από την τσέπη του και τον απείλησε, καταφέρνοντας με τον τρόπο αυτό να του πάρει τα χρήματα και το κινητό του τηλέφωνο.</p>
      <p>Ο δράστης τράπηκε σε φυγή και ο 21χρονος μετέβη στο Αστυνομικό Τμήμα Καλύμνου όπου και κατήγγειλε το περιστατικό.</p>
      <p>Από τις περιγραφές που έδωσε στους αστυνομικούς ο αλλοδαπούς, το μεσημέρι της ίδιας ημέρας κατάφεραν να εντοπίσουν τον 29χρονο, ο οποίος αναγνωρίστηκε από τον παθόντα, και συνελήφθη.</p>
      <p>Μάλιστα στην κατοχή του εντοπίστηκε το κινητό τηλέφωνο και το ποσό των 10 ευρώ από τα χρήματα που είχε αφαιρέσει, τα οποία κατασχέθηκαν και αποδόθηκαν στον αλλοδαπό.</p>
      <p>Με τη δικογραφία που σχηματίστηκε σε βάρος του 29χρονου για ληστεία, προσήχθη ενώπιον του Εισαγγελέα Πρωτοδικών Κω, ο οποίος και κίνησε την προβλεπόμενη από τον νόμο διαδικασία. Μετά την απολογία του ο 29χρονος κρίθηκε προσωρινά κρατούμενος και πήρε το δρόμο για τις φυλακές.</p>
      <p>Αξίζει να σημειωθεί πως ο 29χρονος έχει και στο παρελθόν απασχολήσει τις διωκτικές αρχές της περιοχής μας για παρόμοιες υποθέσεις και μάλιστα για κάποιες από αυτές έχει κριθεί από τα αρμόδια δικαστήρια.</p>
    </article>
  </body>
</html>