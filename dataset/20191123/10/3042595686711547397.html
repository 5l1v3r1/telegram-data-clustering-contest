<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/prinsen-forlater-buckingham/71852748"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T10:27:12+00:00"/>
    <meta property="og:title" content="Prinsen forlater Buckingham"/>
    <meta property="og:description" content="Prins Andrews venner blir færre og færre."/>
  </head>
  <body>
    <article>
      <h1>Prinsen forlater Buckingham</h1>
      <h2>Prins Andrews venner blir færre og færre.</h2>
      <address><time datetime="2019-11-23T10:27:12+00:00">23 Nov 2019, 10:27</time> by <a rel="author">Ruben Pedersen</a></address>
      <p>Overskriftene <a href="https://www.dagbladet.no/kjendis/avlyser-alle-offentlige-oppdrag/71843178">rundt prins Andrew vil ingen ende ta</a>. Etter at han i midten av november stilte opp i et kontroversielt intervju med BBC, har <a href="https://www.dagbladet.no/kjendis/grillet-prins-slaktes/71828820">prinsen fått passet påskrevet</a> av både familie og kritikere. Det var første gang han ytret seg om <a href="https://www.dagbladet.no/kjendis/hvorfor-besokte-prinsen-en-domt-pedofil/71519494">anklagene om seksuelle overgrep</a> han angivelig skal ha begått.</p>
      <p>Dette nekter han hardnakket for selv, men seerne har ikke latt seg overbevise. <a href="https://www.dagbladet.no/kjendis/bildene-som-avslorer-prinsen/71836198">Bilder med vakre, unge kvinner</a>, manglende sympati og et nært vennskap med den <a href="https://www.dagbladet.no/kjendis/hvorfor-besokte-prinsen-en-domt-pedofil/71519494">dømte og avdøde serieovergriperen Jeffrey Epstein</a> gjør at enkelte aner ugler i mosen.</p>
      <p>
        <b>Ifølge en undersøkelse der 1600 personer ble spurt om de tror på prinsen, svarte bare seks prosent bekreftende, ifølge <a href="https://www.bt.dk/kendte/tilliden-til-prins-andrew-er-vaek-kun-seks-procent-af-befolkningen-tror-ham">BT</a>.</b>
      </p>
      <p>Skandaleintervjuet har medført sanksjoner for prinsen, som står mer og mer alene i kaoset. Nå er det blitt kjent at kontoret hans flyttes ut av Buckingham Palace.</p>
      <h3>Må flytte</h3>
      <p><a href="https://www.theguardian.com/uk-news/2019/nov/22/prince-andrews-aide-steps-down-from-role-over-epstein-link">The Guardian</a> omtaler saken. Den britiske storavisa skriver at prinsen nå forbereder seg på å forlate sitt private kontor på palasset, der dronninga - hans mor - og flere andre kongelige styrer sine daglige operasjoner fra.</p>
      <p>På fredag bekreftet Buckingham Palace at prinsen skal jobbe med noe han har døpt Pitch@Palace.</p>
      <figure>
        <img src="https://dbstatic.no/71852949.jpg?imageId=71852949&amp;width=1024&amp;height=615"/>
        <figcaption><b>FLYTTER UT:</b> Prins Andrew har hatt kontor på Buckingham Palace i en årrekke. Nå er det slutt. Her er han fotografert med Ivanka Trump i sommer, i forbindelse med et statsbesøk. Foto: NTB scanpix Vis mer</figcaption>
      </figure>
      <p>Dette er en plattform laget med intensjon om å fremme entreprenører, og prinsen har planer om å bli sittende i førersetet, tross alt bråket. Nylig ble det kjent at han er fratatt sine offisielle plikter i overskuelig framtid, som følge av skandaleintervjuet.</p>
      <p>
        <b>Hans eget prosjekt har imidlertid ikke noe med dette å gjøre, og det er derfor han må flytte kontoret sitt ut av dronningas høyborg.</b>
      </p>
      <p>- Hertugen skal fortsatt jobbe med Pitch, og ser på hvordan han skal ta dette videre utenfor hans kongelige plikter, og utenfor Buckingham Palace. Vi anerkjenner at overgangen kommer til å ta litt tid, sa en talsperson på fredag, ifølge den britiske avisa.</p>
      <p>Hvor mange som ønsker å samarbeide med Pitch i framtida, kan derimot diskuteres. Banken Barclays kunngjorde fredag at de ikke kommer til å sponse prinsens prosjekt videre - selv om de mener at prosjektet har båret frukter tidligere.</p>
      <p>Fredag ble det for øvrig også kjent at the Royal Philharmonic Orchestra, det kongelige filharmoniske orkesteret, <a href="https://www.dagbladet.no/kjendis/bryter-med-prinsen/71851596">heller ikke ønsker å samarbeide med prinsen</a>. Han hadde en rolle som beskytter, men den er han nå fratatt. Han hadde samme rolle for London Metropolitan University, men den er han også strippet for.</p>
      <h3>«Katastrofal feil»</h3>
      <p>Da prins Andrew på onsdag kom med en uttalelse om at han nå ikke lenger vil gjennomføre offisielle oppdrag og kongelige plikter, skrev han følgende:</p>
      <p>«De siste par dagene har det gått opp for meg at omstendighetene rundt min tidligere relasjon med Jeffrey Epstein har blitt et uromoment for min families arbeid og det verdifulle arbeidet som foregår i organisasjoner og veldedige formål som jeg er stolt av å støtte», skrev han.</p>
      <p>Videre sto det at dødsfallet til Epstein etterlater seg mange ubesvarte spørsmål, og prinsen ønsker å uttrykke sin sympati for ofrene.</p>
      <p>
        <b>- Jeg kommer til å fortsette å utvetydig angre på min dårlige dømmekraft i min relasjon til Epstein.</b>
      </p>
      <p>Prins Andrew avsluttet pressemeldingen med å skrive at han ønsker å samarbeide i etterforskningen dersom det er ønskelig.</p>
      <p>Epstein, som døde i august, var tiltalt for både menneskehandel og overgrep mot flere mindreårige. I 2008 ble han dømt for å ha tvunget kvinner til å utføre seksuelle tjenester.</p>
      <p>«Da jeg kjente ham, så jeg ham sjelden, antakelig ikke mer enn en eller to ganger i året. Jeg har bodd på flere av eiendommene hans. Jeg så, hørte eller mistenkte aldri noe av den oppførselen som seinere førte til hans arrestasjon og tiltale», heter det i en tidligere uttalelse fra prinsen.</p>
      <p>I det siste har det også kommet fram opplysninger som tilsier at det ikke stemmer slik prinsen hevder, at han først møtte Epstein i 1999. <a href="https://www.theguardian.com/business/2019/nov/20/bt-says-it-will-not-work-with-company-linked-to-prince-andrew">The Guardian</a> skriver at prinsens tidligere stabssjef i et brev fra 2011 hevder at de to møttes tidlig på 90-tallet.</p>
      <p>Den britiske prinsens intervju har skapt stor oppmerksomhet de siste dagene. Advokat Mark Stephens har blant annet omtalt Andrews valg om å stille opp, som en «katastrofal feil».</p>
    </article>
  </body>
</html>