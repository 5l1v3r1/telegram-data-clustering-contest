<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191123_Rekordeveket_elunk_meg__oriasi_penzek_omlenek_az_utepitesbe"/>
    <meta property="og:site_name" content="HVG.hu"/>
    <meta property="article:published_time" content="2019-11-23T10:38:00+00:00"/>
    <meta property="og:title" content="&quot;Rekordéveket élünk meg&quot; - óriási pénzek ömlenek az útépítésbe"/>
    <meta property="og:description" content="2024-ig 5000 milliárd forint lesz közút- és vasútépítésre, közölte az ITM államtitkára."/>
  </head>
  <body>
    <article>
      <h1>"Rekordéveket élünk meg" - óriási pénzek ömlenek az útépítésbe</h1>
      <address><time datetime="2019-11-23T10:38:00+00:00">23 Nov 2019, 10:38</time> by <a rel="author">MTI</a></address>
      <p>
        <b>2024-ig 5000 milliárd forint lesz közút- és vasútépítésre, közölte az ITM államtitkára.</b>
      </p>
      <p>Csaknem 5000 milliárd forintot fordít út- és vasútépítésre Magyarország 2024-ig - közölte az Innovációs és Technológiai Minisztérium közlekedéspolitikáért felelős államtitkára a Magyar Hírlappal.</p>
      <p>A szombati lapszámban megjelent interjúban Mosóczi László azt mondta, hogy a beruházási ciklust az új projektek beemelésével az idén 2024-ig bővítették ki. Ebben az időszakban a közúthálózat megújítására 3200 milliárd, vasútfejlesztésre pedig mintegy 1700 milliárd jut.</p>
      <p>Az államtitkár a gazdaság jó teljesítményével indokolta, hogy a közúti forrásmennyiségből 1800 milliárdot a magyarországi költségvetésből tudnak finanszírozni, és csupán a kisebbik hányad, 1400 milliárd származik európai uniós támogatásból. "Rekordéveket élünk a közlekedésfejlesztésben" - jelentette ki Mosóczi László.</p>
      <p>Közölte, hogy tizenhét helyszínen zajlik olyan gyorsforgalmiút-építés, ami akár már az idén, de legkésőbb 2022-ben elkészül. Az M0-s körgyűrű még meg nem valósított szakaszaival kapcsolatban tovább kell folytatni az előkészítő vizsgálatokat. Arra próbálják ráirányítani a figyelmet, hogy a közösségi közlekedés jobb, gyorsabb és kényelmesebb az autózásnál az elővárosban. Az új vasúti stratégia még az idén a kormány elé kerülhet - közölte Mosóczi.</p>
      <p>Az államtitkár jelezte: egyelőre komoly viták folynak arról, hogy mennyi uniós támogatást kapjon Magyarország a következő időszakban. Elfogadhatatlannak nevezte az Európai Bizottság tervét, amely szerint a jelenlegi ciklushoz képest 24 százalékkal "vágnák meg" a forrásokat. Mosóczi László arról is beszélt, hogy a Liszt Ferenc-repülőtér tulajdonosa nem valósította meg azokat a beruházásokat, amelyeket megígért, miközben a létesítmény éves forgalma az idén eléri a 16 millió utast. A Budapest Airport új vezérigazgatója együttműködést ígért; remélik, hogy lesz változás - nyilatkozta az államtitkár a Magyar Hírlapnak.</p>
    </article>
  </body>
</html>