<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/CDU-Merkel-guanya-decidir-successor_0_2349365260.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T19:14:17+00:00"/>
    <meta property="og:title" content="AKK surt reforçada i guanya temps per decidir la successió de Merkel"/>
    <meta property="og:description" content="Els conservadors alemanys defensen el “centre” i fan pinya en el congrés a Leipzig"/>
  </head>
  <body>
    <article>
      <h1>AKK surt reforçada i guanya temps per decidir la successió de Merkel</h1>
      <h2>Els conservadors alemanys defensen el “centre” i fan pinya en el congrés a Leipzig</h2>
      <address>
        <time datetime="2019-11-23T19:14:17+00:00">23 Nov 2019, 19:14</time>
      </address>
      <p>El partit conservador alemany, la CDU, va arribar al seu congrés anual tocat. Però després de dos dies de discursos i votacions, la formació de la cancellera Angela Merkel en surt reforçada amb la bandera que són el partit de “centre” a Alemanya i que mantenen el suport a la seva nova cap, <a href="https://www.ara.cat/internacional/AKK-lesperanca-tranquilla-CDU_0_1967803277.html">Annegret Kramp-Karrenbauer (coneguda com a AKK</a>), malgrat el seu mal posicionament fins ara als sondejos d’opinió.</p>
      <p>La CDU ja no obté el 40% de vots que històricament aconseguia: el diari <i>Bild</i> li dona un 25% dels vots si ara es convoquessin eleccions. Als diversos comicis regionals d'aquest any ha obtingut al voltant del 20% dels vots però en últims sondejos, un 80% dels enquestats considerava que Kramp-Karrenbauer no és la dirigent idònia per liderar el partit de l'actual cancellera. <a href="https://www.ara.cat/internacional/Annegret-Kamp-Karrenbauer-substituir-Merkel-CDU_0_2138786271.html">AKK es va fer càrrec de la formació</a> al desembre de l'any passat després que <a href="https://www.ara.cat/internacional/Merkel-abandona-tornara-proposar-CDU_0_2115388543.html">Merkel anunciés la retirada</a> i que no optarà a la reelecció.</p>
      <p><a href="https://www.ara.cat/internacional/Annegret-Kamp-Karrenbauer-substituir-Merkel-CDU_0_2138786271.html">AKK va ser escollida presidenta de la formació</a> el desembre del 2018 i des que Ursula von der Leyen va passar a presidir la Comissió Europea, Kramp-Karrenbauer és la nova ministra de Defensa, un dels càrrecs que provoca menys simpatia d'entre les carteres a Alemanya.</p>
      <figure>
        <img src="https://www.ara.cat/2018/02/24/internacional/AKK-lesperanca-tranquilla-CDU_1967213618_51450597_117x66.jpg"/>
      </figure>
      <p>
        <a href="https://www.ara.cat/internacional/AKK-lesperanca-tranquilla-CDU_0_1967803277.html">AKK, l’esperança tranquil·la de la CDU</a>
      </p>
      <p>Al congrés de la CDU a Leipzig, que ha acabat aquest dissabte, Kramp-Karrenbauer sabia que està al punt de mira. Ha parlat clar i s'ha centrat en l'economia i en la necessitat de convertir Alemanya realment en la número u a nivell de competitivitat, “no només al futbol”. Durant un minut i mig la han aplaudit els militants i, a l'acabar, els ha llançat un repte: “Si no voleu fer aquest camí amb mi, un camí que jo considero correcte, digueu-m'ho avui i ho parem en sec”. Una bona estratègia per guanyar temps fins a les eleccions parlamentàries de la tardor del 2021 i per exigir que els discursos posteriors es veiessin obligats a contestar-li. La fracció dels joves dins de la CDU havia demanat discutir la pregunta de qui succeirà Merkel, però els delegats reunits a Leipzig han votat aquest dissabte ajornar la decisió de triar el nom de qui encapçalarà la candidatura per a la cancelleria. AKK respira alleugerida.</p>
      <p>Amb aquest discurs de to liberal, AKK pica l'ullet a qui és el seu <a href="https://www.ara.cat/internacional/comiat-cancellera-Merkel-cursa-relleu_0_2118988107.html">principal rival, Friedrich Merz,</a> banquer i membre del consell supervisor de l'empresa de gestió d'inversions BlackRock. Merz és el preferit de l'ala més conservadora de la CDU, el subgrup WerteUnion. La seva intervenció ha sigut de les més esperades, ja que els mitjans alemanys havien especulat que Merz volia treure els draps bruts del partit en aquest congrés. No ho ha fet i Merz ha declarat el seu suport a la líder de la CDU. Això sí, murri, no s'ha estat de concloure: “Però si em voleu, aquí estic”.</p>
      <h3>Banderes a l'escola</h3>
      <p>Al congrés, els delegats de la CDU han decidit que volen obligar a tenir la bandera alemanya a les escoles, prohibir portar mocadors al cap a les llars d'infants i escoles primàries i obligar a passar examens d'alemany a la preescolar. La formació es reafirma en la seva posició de ser “el centre” polític alemany, però ho fa a costa d'introduir certes tesis que ara defensa el partit <a href="https://www.ara.cat/dossier/fantasma-ultradreta-recorre-Europa-Central_0_1951004916.html">d'ultradreta Alternativa per a Alemanya (AfD)</a>, que són els que més vots han pres als conservadors, juntament amb els Verds en les últimes convocatòries regionals. En els 14 anys d'Angela Merkel com a cancellera, la CDU ha adoptat més discursos propis dels socialdemòcrates i ha fet que es vegi com un partit descafeïnat per al sector més conservador, i per al seu partit germà, <a href="https://www.ara.cat/internacional/bavaresos-Merkel-obtindrien-resultat-sondejos_0_2106389535.html">els conservadors bavaresos CSU</a>.</p>
      <figure>
        <a href="https://www.ara.cat/2019/11/23/internacional/cancellera-Merkel-passa-congres-CDU_2349375319_67608805_1500x825.jpg">
          <img src="https://www.ara.cat/2019/11/23/internacional/cancellera-Merkel-passa-congres-CDU_2349375319_67608805_1500x825.jpg"/>
        </a>
        <figcaption>La cancellera Merkel passa per sota d'una cinta al congrés de la CDU / ODD ANDERSEN / AFP</figcaption>
      </figure>
      <p>El congrés també ha estat una reconciliació entre Berlín i Baviera. El president del CSU, Markus Söder, va demanar no tornar a les disputes internes entre CDU i CSU de fa un any, va parlar de “família” i de treballar plegats com a partit, no pensant en persones concretes, fins als pròxims comicis federals.</p>
      <p>Leipzig ha escenificat l'adeu de Merkel, qui des de fa mesos ha deixat de ser el centre dels titulars, més enllà del seu <a href="https://www.ara.cat/internacional/angela-merkel-torna-dir-troba-be-despres-tremolors_0_2261174098.html">intermitent dèbil estat de salut</a>. Ha sigut el primer cop en gairebé 18 anys que és a un congrés de partit sense ser-ne la líder. Merkel va fer un discurs divendres, sí, però breu i més aviat protocol·lari, per obrir el congrés. Aquest dissabte, a més, el conjunt de delegats han votat en contra d'operadors de telefonia “d'un estat estranger que puguin influir en la xarxa de 5G alemanya” per por a espionatge o sabotatge, un clar atac contra l'acord que l'actual cancellera vol permetre amb Huawei.</p>
    </article>
  </body>
</html>