<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125833/paizoyn-ta-resta-toys-oi-epiheiriseis-gia-ti-black-friday"/>
    <meta property="og:site_name" content="Insider"/>
    <meta property="article:published_time" content="2019-11-23T19:00:00+00:00"/>
    <meta property="og:title" content="Παίζουν τα ρέστα τους οι επιχειρήσεις για τη Black Friday"/>
    <meta property="og:description" content="Σε ρυθμούς προσφορών κινείται ήδη η αγορά, με τις επιχειρήσεις να έχουν μεγάλες προσδοκίες για αύξηση του τζίρου τους λογω Black Friday."/>
  </head>
  <body>
    <article>
      <h1>Παίζουν τα ρέστα τους οι επιχειρήσεις για τη Black Friday</h1>
      <h2>Σε ρυθμούς προσφορών κινείται ήδη η αγορά, με τις επιχειρήσεις να έχουν μεγάλες προσδοκίες για αύξηση του τζίρου τους λογω Black Friday.</h2>
      <address><time datetime="2019-11-23T19:00:00+00:00">23 Nov 2019, 19:00</time> by <a rel="author">Ρομίνα Νικηφόρου</a></address>
      <p>Στην εβδομάδα της<b> Black Friday </b>«ποντάρουν» έμποροι κι επιχειρήσεις <b>για να δουν τον τζίρο τους να ανεβαίνει</b>, μετά και τα απογοητευτικά αποτελέσματα των ενδιάμεσων εκπτώσεων και <a href="https://www.insider.gr/specials/oi-40-meres-poy-tha-krinoyn-lianemporio">ενώ η χρονιά φτάνει στο τέλος της.</a></p>
      <p>Το εγχώριο λιανεμπόριο κινείται εδώ και μέρες σε… ρυθμούς προσφορών. Τα στοιχεία από τα εσωτερικά δεδομένα της πλατφόρμας <b>Black-Friday.Global </b><a href="https://www.insider.gr/eidiseis/kosmos/125610/aytes-einai-oi-5-hores-poy-xodeyoyn-perissotera-ti-black-friday-poy">για το 2018 στην Ελλάδα </a>δείχνουν αύξηση <b>1141% στις πωλήσεις τη Μαύρη Παρασκευή </b>σε σύγκριση με μια συνηθισμένη ημέρα και οι επιχειρήσεις όπως είναι λογικό, έχουν μεγάλες προσδοκίες και για φέτος.</p>
      <p>Μικρές και μεγάλες εταιρείες ήδη βρίσκονται σε θέσης μάχης και υπόσχονται στους καταναλωτές γενναίες πρόσφορές, οι οποίες αναμένεται <b>να ξεκινήσουν από τη Δευτέρα και να κορυφωθούν την Παρασκευή 29 Nοεμβρίου</b>.</p>
      <p>Αρκετές εταιρείες έχουν αρχίσει από την προηγούμενη εβδομάδα τις πρώτες καμπάνιες, με<b> Pre Black Friday</b> <b>προσφορές</b> που φτάνουν ακόμη <b>και το 50%</b>. Πηγές της αγορές εκτιμούν πάντως ότι μεγαλύτερες εκπτώσεις θα γίνουν την Παρασκευή ενώ θα φτάσουν σε<b> ορισμένα προϊόντα το 70-80%</b>.</p>
      <p>Γερά στη μάχη έχουν ήδη μπει τα online καταστήματα, τα οποία με <b>newsletter, sms και προωθητικές ενέργειες</b> προσπαθούν να κερδίσουν από νωρίς τους καταναλωτές έναντι των ανταγωνιστών τους.</p>
      <p>Στον χορό των προσφορών αναμένεται φέτος να μπουν σε μεγαλύτερο ποσοστό συγκριτικά με τα προηγούμενα χρόνια και<b> οι μικρότερες επιχειρήσεις</b> και τα συνοικιακά καταστήματα.</p>
      <p>Ιδιαίτερα σκληρός αναμένεται ο ανταγωνισμός στην <b>αγορά ηλεκτρικών και ηλεκτρονικών ειδών. </b>Παραδοσιακά άλλωστε ο συγκεκριμένος κλάδος συμμετέχει στη <b>Βlack Friday</b> ενώ το δεκαήμερο αυτό πραγματοποιείται, σύμφωνα με πληροφορίες, <b>πάνω από το 10% του τζίρου των επιχειρήσεων.</b></p>
      <p>Τη φετινή χρονιά μάλιστα στον κλάδο, διαμορφώνονται νέα δεδομένα, μετά τη συμφωνία <b>Public-Media Markt</b>. Στελέχη της αγοράς εκτιμούν ότι το νέο αυτό σχήμα θα δώσει τα πρώτα «δείγματα γραφής» στη Black Friday, παρά το γεγονός ότι μέχρι τώρα, δεν υπάρχουν αλλαγές ως προς τη νέα εταιρεία.</p>
      <p>Παράλληλα και οι άλλοι μεγάλοι «παίκτες» της αγοράς<b>, Κωτσόβολος και Πλαίσιο</b> (το οποίο μπαίνει για πρώτη φέτος και στις λευκές συσκευές) προετοιμάζονται για να διεκδικήσουν όσο το δυνατόν μεγαλύτερο μερίδιο από τη συνολική πίτα, που μόνο για τις λευκές συσκευές μπορεί να ξεπεράσει τα <b>500 εκατ. ευρώ ετησίως</b>.</p>
      <p>Από την άλλη πλευρά, τα ρούχα και τα παπούτσια αποτελούν τα δημοφιλέστερα προϊόντα στις αγορές των καταναλωτών κατά τη διάρκεια της Black Friday, όπως έδειξαν οι πωλήσεις των προηγούμενων ετών. Οι <b>εταιρείες ένδυσης </b>αναμένεται να έχουν και φέτος σημαντικό μερίδιο στον τζίρο της συγκεκριμένης ημέρας. Αρκετές επιχειρήσεις μάλιστα μετά το τέλος των ενδιάμεσων εκπτώσεων <b>στις 15 Νοεμβρίου </b>διατήρησαν τις προσφορές τους ώστε να «καλύψουν» τη χρονική περίοδο μέχρι τη Black Friday και να προσελκύσουν τους καταναλωτές.</p>
      <p>Αντίστοιχα και οι <b>εταιρείες καλλυντικών και αρωμάτων </b>ρίχνονται στη μάχη του ανταγωνισμού όπως επίσης κι εκείνες των επίπλων και των ειδών σπιτιών που υπόσχονται μεγάλες προσφορές. Το τοπίο , τέλος, σχετικά με το πώς θα κινηθούν τα <b>σούπερ μάρκετ</b> αναμένεται να ξεκαθαρίσει τις επόμενες ημέρες.</p>
      <p>Σύμφωνα με την εικόνα που έχει διαμορφωθεί αυτή τη στιγμή, η συμμετοχή των επιχειρήσεων στη Black Friday αναμένεται σχεδόν καθολική. Εκτός δηλαδή από τα καταστήματα, έχουν ανακοινωθεί παράλληλα προσφορές και <b>σε πολλές υπηρεσίες </b>όπως γυμναστήρια, κομμωτήρια, ασφάλειες, φροντιστηριακά μαθήματα κ.α.</p>
      <p>Οι καταναλωτές από την πλευρά τους φαίνεται να βλέπουν τη Black Friday, ως μία ευκαιρία για να καλύψουν τις ανάγκες τους αλλά και σε πολλές περιπτώσεις, να αγοράσουν δώρα ενόψει Χριστουγέννων.</p>
      <p>Σε έρευνα της <b>picodi.com,</b> οι γυναίκες που ρωτήθηκαν <a href="https://www.insider.gr/epiheiriseis/emporio/125768/stin-teliki-eytheia-gia-ti-black-friday-pos-proetoimazontai-oi-ellines">απάντησαν ότι ετοιμάζονται να αγοράσουν τη Black Friday</a>, κατά μέσο όρο 3,4 προϊόντα σε σύγκριση με τα 3 προϊόντα που θα αγοράσουν κατά μέσο όρο οι άνδρες. Αντίστοιχα οι γυναίκες δήλωσαν πρόθυμες να δαπανήσουν κατά μέσο όρο περίπου 157 ευρώ ενώ οι άνδρες περίπου 202 ευρώ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/ellada/125836/oi-5-periohes-tis-elladas-poy-anypomonoyn-gia-ti-black-friday"/>
        <a href="https://www.insider.gr/epiheiriseis/emporio/125768/stin-teliki-eytheia-gia-ti-black-friday-pos-proetoimazontai-oi-ellines"/>
        <a href="https://www.insider.gr/eidiseis/kosmos/125610/aytes-einai-oi-5-hores-poy-xodeyoyn-perissotera-ti-black-friday-poy"/>
      </related>
    </article>
  </body>
</html>