<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/balkani/dejstva-li-syrbija-kato-agresiven-ruski-trojanski-kon-na-balkanite-news_1409098.html"/>
    <meta property="og:site_name" content="Actualno.com"/>
    <meta property="article:published_time" content="2019-11-23T19:00:00+00:00"/>
    <meta property="og:title" content="Действа ли Сърбия като агресивен руски &quot;троянски&quot; кон на Балканите?"/>
    <meta property="og:description" content="Сърбия от истинския троянски кон на Русия на Балканите се превръща в един много агресивен проводник на руските интереси в региона."/>
  </head>
  <body>
    <article>
      <h1>Действа ли Сърбия като агресивен руски "троянски" кон на Балканите?</h1>
      <address><time datetime="2019-11-23T19:00:00+00:00">23 Nov 2019, 19:00</time> by <a rel="author" href="https://www.actualno.com/editors/uid/170" target="_blank">Илия Лазаров</a></address>
      <p>Сърбия от истинския "троянски кон" на Русия на Балканите се превръща в един много агресивен проводник на руските интереси в региона. Това коментира пред БНР експертът по международни отношения и бивш зам.-министър на външните работи Милен Керемедчиев по повод избухналия <a href="https://www.actualno.com/balkani/vuchich-poiska-razsledvane-na-vyzmojna-shpionska-afera-news_1408006.html">шпионски скандал</a>. <br/><br/><br/>Според него сътрудничеството между Белград и Москва преминава от военно ниво в сферата на разузнаването и се задълбочава.</p>
      <related>
        <a href="https://www.actualno.com/balkani/ruskijat-poslanik-v-syrbija-shpionskata-afera-e-natisk-vyrhu-belgrad-da-se-otkaje-ot-moskva-news_1408992.html"/>
      </related>
      <p>"Сърбия винаги е поддържала политиката на Русия в региона и е разчитала на Русия за нейната борба за непризнаване на Косово. Така че не е тайна, че руските и сръбските разузнавателни служби са изключително близки и този видеозапис показва точно това - приятелските отношения в определени операции, които се извършват от сръбските служби, явно заложени от руските, в региона", коментира Керемедчиев. Според него сръбските служби се явявали прокси на руските в региона. "Дали това е в Северна Македония, дали е към България, разбира се е въз основа на енергийните проекти", посочи той. <br/>Керемедчиев смята, че този запис е излязъл от други служби, а не от руските или сръбските и наистина има за цел да отговори на все по-затоплящите се отношения между службите на Русия и Сърбия и тяхното агресивно поведение в региона. По-рано днес руския посланик в Белград Александър Бокан Харченко определи шпионската афера като заговор, целящ да скара двете съюзни държави. "Има призив Белград да се откаже от всякакъв вид сътрудничество с Русия", каза Харченко.</p>
      <related>
        <a href="https://www.actualno.com/balkani/vuchich-pochna-da-zamazva-shpionskija-skandal-s-uchastieto-na-rusija-news_1408574.html"/>
      </related>
      <p>Той твърди, че не разбира защо военно-техническото сътрудничество <a href="https://www.actualno.com/world/sasht-ne-odobrjavat-namesata-na-rusija-v-syrbija-news_1409047.html">силно дразни други държави</a>. Русия предлагала най-доброто по отношение на цена на оръжията, качеството, умереността и "затова в пазарния смисъл руският продукт съответства на Сърбия". <br/><br/><i>Как съветник на Вучич опита да насочи скандала към България - припомнете си в <a href="https://www.actualno.com/topnews/syvetnik-na-vuchich-bylgarija-shpionira-syrbija-uchastva-v-razuznavatelni-centrove-news_1408415.html"><b>този материал</b></a>!</i></p>
    </article>
  </body>
</html>