<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/pantheon-oi-papastrataioi/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-23T19:02:44+00:00"/>
    <meta property="og:title" content="Στο πάνθεον οι Παπαστραταίοι"/>
    <meta property="og:description" content="Στο πάνθεον οι Παπαστραταίοι. Ιστορική εξέλιξη για το Αγρίνιο - Στο δήμο Αγρινίου περνούν τα κτίρια των Καπναποθηκών, μετά τη διάλυση του Ιδρύματος"/>
  </head>
  <body>
    <article>
      <h1>Στο πάνθεον οι Παπαστραταίοι</h1>
      <address><time datetime="2019-11-23T19:02:44+00:00">23 Nov 2019, 19:02</time> by <a rel="author">ΣΥΝΕΙΔΗΣΗ</a></address>
      <h3>Ιστορική εξέλιξη για το Αγρίνιο – Στο δήμο Αγρινίου περνούν τα κτίρια των Καπναποθηκών, μετά τη διάλυση του Ιδρύματος</h3>
      <h3>Τη Δευτέρα στο δημοτικό συμβούλιο η αποδοχή της δωρεάς</h3>
      <p>Δύο δεκαετίες και πλέον μετά το θάνατο του τελευταίου των μεγάλων Παπαστράτων, του Τάσου Παπαστράτου, η ιστορική οικογένεια του Αγρινίου,που άφησε ανεξίτηλη την σφραγίδα της στην ιστορία της πόλης κατά το 20<sup>ο</sup> αιώνα, συνεχίζει να ευεργετεί το Αγρίνιο. Με τη διάλυση του Ιδρύματος Παπαστράτος, που ανακοινώθηκε χθες, τα διατηρητέα κτίρια του συγκροτήματος των Καπναποθηκών συνολικής έκτασης 6.000 τ.μ. παραχωρούνται στο δήμο Αγρινίου.</p>
      <p>Ο κύκλος που άνοιξε το 2013, όταν ανήμερα της εορτής του Πολιούχου του Αγρινίου Αγίου Χριστοφόρου σε τελετή που πραγματοποιήθηκε στο Αγρίνιο παραχωρήθηκε από την Παπαστράτος ΑΒΕΣ σε Αγρινιώτες η διοίκηση του Ιδρύματος Παπαστράτος καθώς τα δυο διατηρητέα κτίρια και 1,5 εκατ. ευρώ μετρητά, έκλεισε χθες οριστικά με την ανακοίνωση για τη διάλυση του Ιδρύματος και την παραχώρηση της περιουσίας του στο δήμο Αγρινίου.</p>
      <p>Σε συνέντευξη Τύπου που παραχώρησαν χθες στην αίθουσα του Επιμελητηρίου Αιτωλοακαρνανίας ο πρόεδρος του Ιδρύματος Παύλος Μοσχολιός και τα μέλη του ΔΣ του Ιδρύματος Γιώργος Γρίνος και Κώστας Μπόκας γνωστοποίησαν και επίσημα την απόφαση του Ιδρύματος Παπαστράτου να διαλυθεί και η κινητή και ακίνητη περιουσία του να περάσει στο δήμο Αγρινίου.  Μάλιστα τη Δευτέρα 25/11 το δημοτικό συμβούλιο Αγρινίου θα προχωρήσει στην αποδοχή της δωρεάς.Είχε προηγηθεί το βράδυ της Πέμπτης η συνάντηση του ΔΣ του Ιδρύματος με το δήμαρχο Αγρινίου Γ. Παπαναστασίου και τους επικεφαλής των παρατάξεων του δημοτικού συμβουλίου Αγρινίου, όπου έγινε γνωστή η απόφαση του Ιδρύματος να διαλυθεί και η περιουσία του να περάσει στο δήμο Αγρινίου, ενώ υποβλήθηκε και επίσημα το αίτημα για την αποδοχή της δωρεάς.</p>
      <figure>
        <img src="http://sinidisi.gr/wpress/wp-content/uploads/2019/11/12-13-3.jpg"/>
      </figure>
      <p>Η εξέλιξη αυτή, που από τον Παύλο Μοσχολιό χαρακτηρίστηκε ως εξέλιξη που καταγραφεί ιστορικά με θετικό πρόσημο, έρχεται μετά την διαπίστωση της αδυναμίας του Ιδρύματος να αξιοποιήσει την περιουσία του λόγω των υφιστάμενων περιορισμών να επιτύχει τους στόχους του. Βάσει λοιπόν των όσων προβλέπονται στο καταστατικό του Ιδρύματος για τη διάλυσή του, τα κτίρια του συγκροτήματος των Καπναποθηκών Παπαστράτου επί των οδών Μακρή και Δεληγιώργη καθώς το αποθεματικό του Ιδρύματος ύψους 1,5 εκατ. ευρώ θα περιέλθουν στο δήμο Αγρινίου προς αξιοποίηση. Μάλιστα τα χρήματα του αποθεματικού θα εγγραφούν σε ειδικό κωδικό στον προϋπολογισμό του δήμου Αγρινίου, προκειμένου να αξιοποιηθούν αποκλειστικά για την συντήρηση και  αξιοποίηση των κτιρίων.</p>
      <p>Όπως εξήγησε ο Π. Μοσχολιός οι περιορισμοί που από τη νομοθεσία διέπουν την λειτουργία του Ιδρύματος καθώς επίσης και οι περιορισμοί που υφίστανται στη χρήσητων διατηρητέων κτιρίων του συγκροτήματος των Καπναποθηκών(διοίκηση, πολιτιστικά κέντρα, κτίρια εκπαίδευσης), κατέστησαν ανέφικτη της αξιοποίησή τους από το Ίδρυμα. Επιπλέον ολόκληρο το οικοδομικό τετράγωνο που καταλαμβάνουν τα ακίνητα, έχει χαρακτηρισθεί ως ιδιωτικός κήπος (πράσινο) και τμήμα του ως κοινόχρηστος υπόγειος χώρος στάθμευσης. Ανάλογοι περιορισμοί υπάρχουν από τη νομοθεσία και σε σχέση με την κινητή περιουσία του Ιδρύματος. Όπως χαρακτηριστικά ειπώθηκε για να πληρωθεί ο ΕΝΦΙΑ των κτιρίων έπρεπε να μεσολαβήσει δικαστική απόφαση που εκδόθηκε μετά την παρέλευση ενάμισι έτους.</p>
      <figure>
        <img src="http://sinidisi.gr/wpress/wp-content/uploads/2019/11/12-13-4.jpg"/>
      </figure>
      <p>
        <b>Πάνω από 10 εκατ. ευρώ το κόστος</b>
      </p>
      <p>Η εξέλιξη αυτή έρχεται μετά την πρόταση του δήμου Αγρινίου ύψους 15 εκατ. ευρώ στο πρόγραμμα «Φιλόδημος» για την ανακαίνιση του πενταώροφου κτιρίου. Ανάλογο, αν όχι μεγαλύτερο, από ό,τι φαίνεται θα είναι κόστος για την ανακαίνιση των κτιρίων που τώρα περιέρχονται στο δήμο Αγρινίου. Ο  Π. Μοσχολιός ανέφερε πως μια προμελέτη που είχε γίνει προ πολλών ετών υπολόγιζε το κόστος στα 10 εκατ. ευρώ, όμως σήμερα αυτό εκτιμάται ότι θα είναι αρκετά μεγαλύτερο. Αξίζει επίσης να σημειωθεί ότι η διαδικασία για τη διάλυση του Ιδρύματος θα χρειαστεί μερικούς μήνες έως ότου και τυπικά περιέλθει η περιουσία του Ιδρύματος στο δήμο Αγρινίου. Και αυτό γιατί θα χρειαστούν αποφάσεις των εμπλεκόμενων Υπουργείων Παιδείας και Οικονομικών μέχρι να εκδοθεί προεδρικό διάταγμα, που θα δημοσιευτεί στο ΦΕΚ για τη διάλυση του Ιδρύματος. Ο Π. Μοσχολιός ευχαρίστησε τα μέλη του ΔΣ του Ιδρύματος, καθώς και τα μέλη του προηγούμενου ΔΣ και κλείνοντας υπογράμμισε ο δήμος Αγρινίου έχει τη δυνατότητα με τις υπηρεσίες που διαθέτει, να αξιοποιήσει τα κτήρια του ιδρύματος.</p>
      <figure>
        <img src="http://sinidisi.gr/wpress/wp-content/uploads/2019/11/12-13-1.jpg"/>
      </figure>
      <p>
        <b>Οι Καπναποθήκες</b>
      </p>
      <p>Το συγκρότημα των Καπναποθηκών Παπαστράτου στο σύνολό του αποτελείται από τρία κτίσματα. Το πενταόροφο κτίριο είναι το νεότερο κτίριο που παραχωρήθηκε στο δήμο Αγρινίου από το 2004.</p>
      <p>Τα άλλα δύο κτίρια ανήκουν στο ίδρυμα Παπαστράτος και έχουν κριθεί διατηρητέα από το ΥΠΠΟ, καθώς αποτελούν αξιόλογα δείγματα της αρχιτεκτονικής κληρονομιάς με μεγάλες δυνατότητες αξιοποίησης.Το ένα τριώροφο κεραμοσκεπές κτίριο που εκτείνεται επί της οδού Δεληγιώργη και το άλλο ένα μικρότερο διώροφο που στέγαζε τις διοικητικές υπηρεσίες της εταιρείας Παπαστράτος, με όψη επί των οδών Δ. Μακρή και Δεληγιώργη. Η ανέγερσή τους τοποθετείται στην πενταετία 1920-1925.Το τριώροφο κτίριο των Καπναποθηκών όσο και το διπλανό μικρότερο κτίριο, στο οποίο αρχικά στεγάζονταν τα γραφεία της Εταιρείας, ενώ αργότερα διαμορφώθηκε σε ξενώνα των ιδιοκτητών, είναι λιθόκτιστα και έχουν στέγες με γαλλικά κεραμίδια. Στο πέρασμα του χρόνου έχει υποστεί επεμβάσεις και προσθήκες, ήδη από την περίοδο του μεσοπολέμου. Οι πιο σημαντικές είναι ότι προστέθηκε ο τρίτος όροφος και ότι το αρχικό σχήμα “Π” των αποθηκών έγινε τετράπλευρο. Στο εσωτερικό του κτηρίου σχηματίζονται τεράστιες αίθουσες σε κάθε ένα από τους ορόφους και το ημιυπόγειο.</p>
      <p>Τα κτίρια χρησιμοποιήθηκαν μέχρι το 1985 και έκτοτε παραμένουν σε αχρηστία με εξαίρεση λίγες περιπτώσεις, όπου χρησιμοποιήθηκαν ως εκθεσιακός χώρος. Λόγω της μακρόχρονης εγκατάλειψής τους τα τελευταία χρόνια η φθορά του χρόνου είναι εμφανέστατη και το Ίδρυμα Παπαστράτος που ήταν υπεύθυνο για τη διαχείρισή τους, αν και προσπάθησε, δεν κατάφερε παρά κάποιες μικρές επεμβάσεις σωστικού χαρακτήρα να κάνει.</p>
      <p>
        <b>Δημήτρης Παπαδάκης – Εφημερίδα “Συνείδηση”</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/agios-klimis-o-episkopos-romis/"/>
        <a href="http://sinidisi.gr/agios-petros-o-ieromartyras-archiepiskopos-alexandreias/"/>
        <a href="http://sinidisi.gr/kairos-simera-kataigides-chalazi-thyellodeis-anemoi/"/>
        <a href="http://sinidisi.gr/dytiki-ellada-diarriktes-eginan-antiliptoi-toys-geitones-idioktiti/"/>
        <a href="http://sinidisi.gr/elegchomeno-kentro-prosfygon-metanaston-agrinio-symfona-nees-plirofories/"/>
        <a href="http://sinidisi.gr/dytiki-ellada-apisteyto-ton-paresyre-ton-traymatise-to-ich-o-protos-exadelfos-se-sovari-katastasi-o-traymatias/"/>
      </related>
    </article>
  </body>
</html>