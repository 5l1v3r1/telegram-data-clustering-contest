<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/vajgl-zapusca-erjavca-253083"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T19:51:00+00:00"/>
    <meta property="og:title" content="Vajgl zapušča Erjavca"/>
    <meta property="og:description" content="V Desusu se napetost pred januarskim volilnim kongresom stopnjuje. Ob tem, da je kadrovska komisija Desusa ugotovila, da pri kandidaturah Erjavčevih protikandidatov za vodenje stranke Aleksandri Pive..."/>
  </head>
  <body>
    <article>
      <h1>Vajgl zapušča Erjavca</h1>
      <h2>Kaj se dogaja v stranki Desus?</h2>
      <address><time datetime="2019-11-23T19:51:00+00:00">23 Nov 2019, 19:51</time> by <a rel="author">STA, T. K.</a></address>
      <p>V Desusu se napetost pred januarskim volilnim kongresom stopnjuje. Ob tem, da je kadrovska komisija Desusa ugotovila, da pri kandidaturah <b>Erjavčevih </b>protikandidatov za vodenje stranke <b>Aleksandri Pivec</b> in <b>Borutu Stražišarju</b> obstajajo vsebinski zadržki, nekdanji evropski poslanec <b>Ivo Vajgl</b> zapušča stranko, piše <i>Dnevnik</i>. »Glede na stališča, ki jih sam zastopam, ocenjujem, da v Desusu zame ni več prostora, zato izstopam iz stranke.« A če bo na kongresu stranke zmagala Pivčeva, bo Vajgl najverjetneje obnovil svoje članstvo v stranki.<br/><br/>Vajgl meni, da bi morala možnost kandidiranja veljati za vse člane stranke. Vsebinski zadržki kadrovske komisije pri Pivčevi in Stražišarju se mu zdijo še toliko bolj absurdni, ker se nanašajo na ministrico, ki v vladi zastopa stranko. »Normalno bi bilo, da stranka stoji za svojo ministrico, dokler se ji krivda ne dokaže,« pravi Vajgl in dodaja, da je vodstvo stranke potrebno temeljite prenove in obnove. Kadrovska komisija stranke je namreč pri kandidaturah Pivčeve in Stražišarja ugotovila, da oba sicer izpolnjujeta formalne pogoje, a predlagala izvršnemu odboru, da se z njima še enkrat pogovori. Stražišarju očitajo, da se je v stranko včlanil šele v času kandidacijskega postopka, pri <a href="https://www.slovenskenovice.si/novice/slovenija/clanek/vecni-erjavec-dobil-konkurenca-izzvala-ga-bo-zenska-249013">Pivčevi </a>pa navajajo očitke v zvezi s projektom SRIPT.<br/><br/>Predsednik stranke <a href="https://www.slovenskenovice.si/tag/karl-erjavec">Karl Erjavec</a> je zanikal poročanje o tem, da je kadrovska komisija blokirala njuni kandidaturi. Po njegovih besedah bodo vse tri kandidature obravnavali v sredo na izvršnem odboru stranke. Kandidatno listo mora potrditi še svet stranke. Po navedbah časnika je več sogovornikov iz vrst Desusa nad sklepom kadrovske komisije presenečenih. Izpostavljajo, da je v statutu jasno določeno, da ima član pravico, da voli in je voljen v organe stranke. Da bi kadrovska komisija v preteklosti izrekala kakšne vsebinske zadržke, se ne spomnijo.<br/><br/>Vajgl je bil sicer kot član stranke Zares do leta 2014 poslanec v Evropskem parlamentu. Na takratnih evropskih volitvah tako ni kandidiral na njeni listi, ampak se je odločil, da bo kandidiral s samostojno listo. Pri tem ga je podprl Desus. Maja se je odločil, da po dveh zaporednih mandatih v Evropskem parlamentu ne bo več kandidiral.</p>
    </article>
  </body>
</html>