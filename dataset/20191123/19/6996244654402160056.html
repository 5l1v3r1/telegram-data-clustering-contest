<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709531"/>
    <meta property="og:site_name" content="ישראל היום"/>
    <meta property="article:published_time" content="2019-11-23T19:51:53+00:00"/>
    <meta property="og:title" content="חשש לביטול אלפי טיסות של אייר-פראנס"/>
    <meta property="og:description" content="תיירות"/>
  </head>
  <body>
    <article>
      <h1>חשש לביטול אלפי טיסות של אייר-פראנס</h1>
      <h2>עובדי חברת התעופה מאיימים להצטרף לשביתה בצרפת במחאה על הרפורמה בפנסיות • אם השביתה תצא לפועל, מאות אלפי נוסעים עלולים להיפגע</h2>
      <address><time datetime="2019-11-23T19:51:53+00:00">23 Nov 2019, 19:51</time> by <a rel="author" href="https://www.israelhayom.co.il/writer_articles?tid=311" target="_blank">אילן גטניו</a></address>
      <p>איגוד עובדי הקרקע של חברת התעופה "אייר פראנס" מתכוון להשתתף בשביתה הארצית של האיגודים בצרפת, במחאה נגד הכוונה לבצע רפורמה ממשלתית בתחום הפנסיה.</p>
      <p>השביתה מתוכננת לחמישי בדצמבר, מבלי שנקבע תאריך לסיומה. אם השביתה תתקיים - יבוטלו אלפי טיסות וייפגעו תוכניות של נוסעי החברה לחופשת חג המולד וראש השנה האזרחית. </p>
      <p>איגוד נוסף שמאיים להצטרף לשביתה הוא איגוד עובדי הרכבות, שישבש את השירות לנמלי התעופה במדינה. את השביתה מארגן האגף הצרפתי של "כוח העובדים" FO, המייצג את רוב עובדי הקרקע בחברת "אייר פראנס". האיגוד דורש מעובדיו להשבית "את כל סוגי התעבורה". השביתה תכלול כלי תחבורה בכבישים, רכבות, כלי טיס וכלי שיט. המטרה היא לאלץ את הממשלה לסגת מתוכנית הפנסיה האוניברסלית המתוכננת. </p>
      <p>לפי חוקי האיחוד האירופי, "אייר פראנס" מחויבת לרשום את הנוסעים שטיסותיהם מבוטלות לטיסה הזמינה הראשונה, לאחר הטיסה המבוטלת, גם אם היא טיסה בחברה אחרת. עם זאת, אלה שלא יצליחו להגיע לנמלי התעופה בתחבורה ציבורית - לא יהיו זכאים להחזר אם הטיסה תצא בלעדיהם. </p>
      <p>במקביל, נחתם הסדר בין "בריטיש איירוויז" לטייסי החברה, להעלאת שכר של 12 אחוזים לאורך שלוש שנים. הטייסים עומדים להצביע על אישור ההסדר, ואם יקבלו אותו, יוסר כנראה סופית האיום לשבש את טיסות חברת התעופה בתקופת חג המולד.</p>
      <p>ההסכם גם כולל שיפור בתנאים והחזרת ההטבות שבוטלו לפני שנה. הדרישה לקבלת אחוזים מהרווחים לא התקבלה. לפני חודשיים יצאו הטייסים לשביתה של יומיים על רקע חילוקי דעות בתחום השכר. בשני ימי השביתה ב-9 וב-10 בספטמבר, הטיסה היחידה של החברה שיצאה לפועל הייתה טיסה לטוקיו ומאות טיסות בוטלו. לפי החברה האם של בריטיש, IAG, השביתה גרמה לנזק של 150 מיליון דולרים. שביתה נוספת שנועדה ל-29 בספטמבר בוטלה.</p>
    </article>
  </body>
</html>