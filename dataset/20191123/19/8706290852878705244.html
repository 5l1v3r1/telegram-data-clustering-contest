<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/686113/poreia-ellinokyprion-kai-tourkokyprion-yper-tis-epilysis-tou-kypr"/>
    <meta property="og:site_name" content="enikos.gr"/>
    <meta property="article:published_time" content="2019-11-23T19:47:00+00:00"/>
    <meta property="og:title" content="Πορεία Ελληνοκυπρίων και Τουρκοκυπρίων υπέρ της επίλυσης του Κυπριακού"/>
    <meta property="og:description" content="Ενόψει της τριμερούς συνάντησης Αναστασιάδη, Ακιντζί, Γκουτέρες τη Δευτέρα στο Βερολίνο..."/>
  </head>
  <body>
    <article>
      <h1>Πορεία Ελληνοκυπρίων και Τουρκοκυπρίων υπέρ της επίλυσης του Κυπριακού</h1>
      <address>
        <time datetime="2019-11-23T19:47:00+00:00">23 Nov 2019, 19:47</time>
      </address>
      <p>Ενόψει της <a href="https://www.enikos.gr/politics/429319/kypriako-pyretodeis-diapragmatefseis-me-xartes-sti-genevi%CF%84%CF%81%CE%B9%CE%BC%CE%B5%CF%81%CE%BF%CF%8D%CF%82%20%CF%83%CF%85%CE%BD%CE%AC%CE%BD%CF%84%CE%B7%CF%83%CE%B7%CF%82">τριμερούς συνάντησης</a> Αναστασιάδη, Ακιντζί, Γκουτέρες τη Δευτέρα στο Βερολίνο, μήνυμα ειρήνης έστειλαν χθες βράδυ 80 ελληνοκυπριακές και τουρκοκυπριακές οργανώσεις σε κοινή κινητοποίηση στη Λευκωσία.</p>
      <p>Εκατοντάδες Ελληνοκύπριοι και Τουρκοκύπριοι ένωσαν τις φωνές τους σε μεγάλη δικοινοτική πορεία, ζητώντας από τους ηγέτες της Κύπρου να δείξουν την απαιτούμενη αποφασιστικότητα, έτσι ώστε η τριμερής του Βερολίνου να έχει συγκεκριμένα αποτελέσματα που θα οδηγήσουν στην λύση του Κυπριακού.</p>
      <p>Η κινητοποίηση άρχισε από τον Βορρά όπου τουρκοκυπριακές οργανώσεις υποδέχθηκαν τους επικεφαλής ελληνοκυπριακών οργανώσεων έξω από το γραφείου του τουρκοκύπριου ηγέτη Μουσταφά Ακιντζί. Εκεί, του επέδωσαν κοινή διακήρυξη με την οποία οι δύο ηγέτες καλούνται να αρθούν στο ύψος των περιστάσεων και να προχωρήσουν στη συνέχιση της διαδικασίας με στόχο την κατάληξη σε συμφωνία το συντομότερο δυνατό.</p>
      <p>
        <b>Για ένα κοινό, ελπιδοφόρο μέλλον</b>
      </p>
      <p>Στην συνέχεια το πλήθος πέρασε το οδόφραγμα της οδού Λήδρας και συνενώθηκε με ομάδα Ελληνοκύπριων διαδηλωτών. Ακολούθησε πορεία μέχρι το Προεδρικό Μέγαρο με τους διαδηλωτές να φωνάζουν συνθήματα στα Ελληνικά και στα Τούρκικα ζητώντας «Λύση, επανένωση, ειρήνη» και «Επανένωση του νησιού στην βάση ομοσπονδίας».</p>
      <p>Κατά την άφιξη τους στο Προεδρικό παρέδωσαν την κοινή διακήρυξη στον Κυβερνητικό Εκπρόσωπο, Πρόδρομο Προδρόμου. Σε αυτήν αναφέρεται ότι οι Κύπριοι, Ελληνοκύπριοι και Τουρκοκύπριοι, μπορούν και πρέπει να αφήσουν πίσω τους και να θάψουν οριστικά τη βία του παρελθόντος, τις εθνικιστικές εξάρσεις και τη μισαλλοδοξία και να οικοδομήσουν μαζί ένα κοινό ελπιδοφόρο μέλλον.</p>
      <p>
        <b>Διαβεβαιώσεις για καλή θέληση</b>
      </p>
      <p>Την κοινή διακήρυξη παρέλαβε εκ μέρους του Προέδρου Αναστασιάδη ο Κυβερνητικός Εκπρόσωπος Πρόδρομος Προδρόμου ο οποίος διαβεβαίωσε για την καλή θέληση και βούληση του Προέδρου για συγκεκριμένα αποτέλεσμα στην τριμερή του Βερολίνου. Ο Κυβερνητικός Εκπρόσωπος μίλησε και για τους στόχους της Τριμερούς, οι οποίοι όπως είπε περιλαμβάνουν την κατάληξη σε μια συμφωνία, εφόσον υπάρξει συμφωνία στους όρους αναφοράς. Πρόσθεσε ότι θα πρέπει να αξιοποιηθούν και οι έξι παράμετροι που είχε προτείνει ο Αντόνιο Γκουτέρες στο Κραν Μοντάνα. Τέλος εμφανίστηκε αισιόδοξος ότι αν υπάρξει πολιτική βούληση και από τους Τουρκοκύπριους και από την Τουρκία, στο Βερολίνο θα ανοίξει ο δρόμος για την επανέναρξη των διαπραγματεύσεων.</p>
      <p>Πηγή: Deutsche Welle</p>
      <related>
        <h4>σχετικά άρθρα</h4>
        <a href="http://www.enikos.gr/international/685973/i-tourkia-xekina-tetarti-geotrisi-stin-anatoliki-mesogeio-ti-anak%0A%20%20%20%20%0A"/>
        <a href="http://www.enikos.gr/international/685567/proedros-evrokoinovouliou-se-tsavousoglou-aparadekto-na-chrisimop%0A%20%20%20%20%0A"/>
        <a href="http://www.enikos.gr/international/685174/synantisi-christodoulidi-pompeo-sto-steit-ntipartment-ti-syzitisa%0A%20%20%20%20%0A"/>
        <a href="http://www.enikos.gr/international/684982/thriler-me-to-kataskopeftiko-van-stin-kypro-ti-exetazoun-oi-arche%0A%20%20%20%20%0A"/>
        <a href="http://www.enikos.gr/international/684846/ypourgos-exoterikon-kyprou-entos-tou-dekemvriou-borei-na-pragmato%0A%20%20%20%20%0A"/>
        <a href="http://www.enikos.gr/society/684737/thriler-stin-kypro-kataschethike-kataskopeftiko-van-video%0A%20%20%20%20%0A"/>
        <a href="http://www.enikos.gr/international/684689/prokalei-o-antiproedros-tis-tourkias-kakomathimeni-i-ellinokypria%0A%20%20%20%20%0A"/>
        <a href="http://www.enikos.gr/international/684670/synechizei-tis-apeiles-o-akar-eimaste-apofasismenoi-na-kanoume-ka%0A%20%20%20%20%0A"/>
        <a href="http://www.enikos.gr/international/684526/lefkosia-gia-tis-tourkikes-geotriseis-praxi-akraias-kai-proklitik%0A%20%20%20%20%0A"/>
      </related>
    </article>
  </body>
</html>