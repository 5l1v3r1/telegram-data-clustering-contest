<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/bucuresti/Inca-noapte-frig-locuitorii-sectoarele-1-5-nu-vor-caldura-apa-calda-1_5dd98cb05163ec427155bad5/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T19:53:09+00:00"/>
    <meta property="og:title" content="Încă o noapte de frig: locuitorii din sectoarele 1 şi 5 nu vor avea căldură şi apă caldă"/>
    <meta property="og:description" content="Locuitorii din sectoarele 1 şi 5 ale Capitalei vor avea în noaptea de sâmbătă spre duminică apă călâie la robinet, iar caloriferele mai mult reci, după ce a explodat un cazan vechi de 60 de ani la CET Grozăveşti, potrivit administratorului special al ELCEN, Claudiu Creţu."/>
  </head>
  <body>
    <article>
      <h1>Încă o noapte de frig: locuitorii din sectoarele 1 şi 5 nu vor avea căldură şi apă caldă</h1>
      <address><time datetime="2019-11-23T19:53:09+00:00">23 Nov 2019, 19:53</time> by <a rel="author">George-Andrei Cristescu</a></address>
      <h4>Locuitorii din sectoarele 1 şi 5 ale Capitalei vor avea în noaptea de sâmbătă spre duminică apă călâie la robinet, iar caloriferele mai mult reci, după ce a explodat un cazan vechi de 60 de ani la CET Grozăveşti, potrivit administratorului special al ELCEN, Claudiu Creţu.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/economie/stiri-economice/falimentul-radet-datorii-regia-elcen-1_5dcaa8665163ec4271ef0796/index.html"/>
      </related>
      <p>ELCEN nu mai poate alimenta cum trebuie cu agent termic cele două sectoare. Alimentarea va fi susţinută de la celelalte CET-uri, dar apa va ajunge în casele oamenilor la o temperatură cu câteva zeci de grade mai mică decât este normal, anunţă <a href="https://www.digi24.ro/stiri/economie/consumatori/elcen-in-aceasta-noapte-locuitorii-din-sectoarele-1-si-5-nu-vor-avea-caldura-si-apa-calda-1221086">Digi24</a>. </p>
      <p>RADET anunţă, la rândul său, că termenul estimat de remediere a avariei dat de ELCEN Bucureşti este de 24-48 de ore.</p>
      <p>Aviaria de la CET Grozăveşti intervine în condiţiile în care 250 de blocuri din Capitală, racordate la sistemul centralizat de termoficare, deja nu beneficiază de agent termic la parametri normali. În unele zone, oamenii se plâng că nu au deloc apă caldă şi căldură de 5 zile. </p>
      <p>Comunicatul ELCEN:</p>
      <p>„Electrocentrale Bucureşti S.A. (ELCEN) informează că în data de 23.11.2019 s-a produs un incident la CTE Grozăveşti determinat de declanşarea cazanului nr 1 şi, implicit, a turbinei cu abur nr. 2. S-au luat imediat toate măsurile necesare pentru compensarea sarcinii termice, fiind pus în funcţiune cazanul cu apă fierbinte aferent. Pe perioada avariei, sunt livrate temperaturi mai mici ale agentului termic faţă de cele comandate de RADET Bucureşti.</p>
      <p>Echipele ELCEN fac toate eforturile pentru a rezolva problema apărută, astfel încât să se revină, în cel mai scurt timp posibil, la situaţia de dinaintea apariţiei incidentului.</p>
      <p>Celelalte centrale aparţinând ELCEN sunt pregătite să compenseze această diminuare a sarcinii termice prin preluarea parţială a consumatorilor aferenţi CTE Grozăveşti, în măsura în care reţeaua poate prelua necesarul de energie termică din aria CTE Grozăveşti în aria celorlalte CTE-uri ale ELCEN.</p>
      <p>Vă asigurăm că echipele de reparaţii intervin de fiecare dată cu promptitudine astfel încât să depăşim în timp util astfel de situaţii neprevăzute şi că facem tot ce este necesar pentru ca disconfortul creat să nu afecteze într-o mare măsură consumatorii racordaţi la sistemul de termoficare din Capitală”.</p>
      <p>Reprezentanţii RADET reamintesc că sistemul de termoficare a fost proiectat iniţial cu şase CET-uri mari, însă CET Titan şi CET Pipera au fost închise, acum mulţi ani de zile, de aici pornind şi dificultăţile în furnizarea agentului  termic în sectoarele 2 şi 3 ale Capitalei.</p>
      <p>”Din cauza acestei avarii suntem nevoiţi să furnizăm agent termic primit de la trei CET-uri mari, şi nu din cele şase iniţiale, în condiţiile în  care numărul consumatorilor a rămas relativ acelaşi”, anunţă RADET.</p>
      <p>De asemenea, precizează că RADET  Bucureşti administrează doar reţeaua de termoficare,  practic transportul, furnizarea şi distribuţia agentului termic, CET-urile mari, producătoare de agent termic, fiind în administrarea ELCEN Bucureşti, în subordinea ministerului de resort. </p>
      <hr/>
    </article>
  </body>
</html>