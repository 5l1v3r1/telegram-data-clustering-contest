<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855861/pko-ekstraklasa-pogon-legia-portowcy-lepsi-w-meczu-na-szczycie-teraz-to-oni-sa-l"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-23T19:27:30+00:00"/>
    <meta property="og:title" content="PKO Ekstraklasa: Pogoń - Legia. Portowcy lepsi w meczu na szczycie. Teraz to oni są liderami"/>
    <meta property="og:description" content="Pogoń Szczecin po raz drugi w sezonie wygrała z Legią Warszawa. Nagrodą za zwycięstwo 3:1 jest powrót na pozycję lidera PKO Ekstraklasy."/>
  </head>
  <body>
    <article>
      <h1>PKO Ekstraklasa: Pogoń - Legia. Portowcy lepsi w meczu na szczycie. Teraz to oni są liderami</h1>
      <address><time datetime="2019-11-23T19:27:30+00:00">23 Nov 2019, 19:27</time> by <a rel="author" href="https://sportowefakty.wp.pl/autor/sebastian-szczytkowski" target="_blank">Sebastian Szczytkowski</a></address>
      <h4>Pogoń Szczecin po raz drugi w sezonie wygrała z Legią Warszawa. Nagrodą za zwycięstwo 3:1 jest powrót na pozycję lidera PKO Ekstraklasy.</h4>
      <related>
        <a href="https://sportowefakty.wp.pl/pilka-nozna/855810/pko-ekstraklasa-konkurencja-moze-zazdroscic-cracovii-przy-kaluzy-1-wszystko-dopi"/>
      </related>
      <p>Na inaugurację sezonu  zwyciężyła 2:1 przy Łazienkowskiej i było to wydarzenie historyczne. Takie, którego nie widziało na własne oczy pokolenie szczecinian. Poprzednio Portowcy przywieźli komplet punktów z terenu Legii 36 lat temu. Było to potwierdzenie, że chcą w tych rozgrywkach naciskać na najlepsze kluby ligi i nawet jeżeli w większości późniejszych meczów grali przeciętnie, utrzymali się w czołówce do półmetku sezonu zasadniczego. W sobotę przypuścili skuteczny atak na najwyższe miejsce w tabeli. Ten mecz wyszedł granatowo-bordowym.</p>
      <p>Drugie zwycięstwo z Legią w jednym sezonie to kolejny kamień milowy dla Pogoni. Takiego sezonu nie było od dekad, a z dużym prawdopodobieństwem Portowcy będą mieć szansę na trzecie w grupie mistrzowskiej. Na pewno kluby są poważnymi kandydatami, żeby się w niej znaleźć.</p>
      <p>
        <a href="https://sportowefakty.wp.pl/pilka-nozna/845681/pko-ekstraklasa-nenad-bjelica-o-zwolnieniu-z-lecha-poznan-to-nie-byla-decyzja-pi">Czytaj także: Nenad Bjelica o zwolnieniu z Lecha Poznań. "To nie była decyzja Piotra Rutkowskiego"</a>
      </p>
      <p>- Będą w tym meczu gole. Obie drużyny grają ofensywnie, lubią atakować - mówił Kosta Runjaić, trener Pogoni i faktycznie, nie było to najgorsze widowisko. W hicie PKO Ekstraklasy było ciekawie.</p>
      <p>Legia zanim straciła drugiego gola walczyła ambitnie o utrzymanie prowadzenia w tabeli. Teoretycznie przyjechała na teren Pogoni będąc w wyższej formie od przeciwnika i miała swoje szanse, żeby przynajmniej przedłużyć serię meczów bez porażki. Pierwszą sytuację podbramkową stworzył wicemistrz Polski i gospodarzy ratował metr przed linią bramkową <a href="https://sportowefakty.wp.pl/pilka-nozna/benedikt-zech">Benedikt Zech</a>.</p>
      <p>Podopieczni Runjaicia odpowiadali na ataki Legii i znalazła się ona kilkakrotnie w opałach. Temperaturę w polu karnym gości podnieśli <a href="https://sportowefakty.wp.pl/pilka-nozna/adam-buksa">Adam Buksa</a> oraz <a href="https://sportowefakty.wp.pl/pilka-nozna/hubert-matynia">Hubert Matynia</a>. W 38. minucie najbardziej bramkostrzelny zawodnik Pogoni przymierzył do bramki stołecznego zespołu po raz drugi w sezonie. Buksa zabrał się z piłką w polu karnym po podaniu Davida Steca i oddał uderzenie z ostrego kąta na 1:0. Radosław Majecki podniósł ręce jakby poddawał się, a nie bronił. Siła uderzenia była za wysoka, a błędy Artura Jędrzejczyka i Mateusza Wieteski trudne do naprawienia.</p>
      <p>Kiedy rozpędziła się Pogoń, drużyna z Warszawy przypominała gorszą wersję siebie z nieudanych spotkań przeciwko Portowcom. Wspomnianym na inaugurację tego sezonu i zeszłorocznym w Szczecinie, kiedy także przyjechała na Twardowskiego rozpędzona, a została zdominowana i przegrała 1:2. <a href="https://sportowefakty.wp.pl/pilka-nozna/aleksandar-vukovic">Aleksandar Vuković</a> nie chciał dopuścić do powtórki i na drugą połowę wybrał odważniejszy wariant z Mikołajem Karbownikiem, który zmienił Mateusza Wieteskę.</p>
      <p>Legia dominowała na początku drugiej połowy i mocno pachniało wyrównaniem. Szanse na pokonanie Dantego Stipicy mieli Arvydas Novikovas i Jarosław Niezgoda. Chorwat bronił tak, jak do tego przyzwyczaił. Popisowa była parada Stipicy po strzale <a href="https://sportowefakty.wp.pl/pilka-nozna/walerian-gwilia">Waleriana Gwilii</a> z rzutu wolnego. Bramkarz szczecinian ponownie robił show.</p>
      <p>Pogoń spędziła 22 minuty w okopach, po czym przeprowadziła od razu skuteczny atak. W 67. minucie <a href="https://sportowefakty.wp.pl/pilka-nozna/srdjan-spiridonovic">Srdjan Spiridonović</a>, czyli największy magik w zespole Runjaicia, przelobował Radosława Majeckiego po długim podaniu. To trafienie już zdemobilizowało Legię i uskrzydliło gospodarzy. Wynik na 3:0 zmienił Adam Buksa w 74. minucie z rzutu karnego po faulu Artura Jędrzejczyka na Sebastianie Kowalczyku. Było pewne, że komplet punktów zostanie nad Odrą.</p>
      <p>Legia odpowiedziała tylko bramką na 1:3 Jarosława Niezgody.</p>
      <p>
        <a href="https://sportowefakty.wp.pl/pilka-nozna/855733/pko-ekstraklasa-lechia-lks-maksymilian-rozwandowicz-raz-sie-nie-nadajemy-a-raz-j">Czytaj także: Maksymilian Rozwandowicz: Raz się nie nadajemy, a raz jesteśmy super</a>
      </p>
      <p><b><a href="https://sportowefakty.wp.pl/pilka-nozna/pogon-szczecin">Pogoń Szczecin</a> - <a href="https://sportowefakty.wp.pl/pilka-nozna/legia-warszawa">Legia Warszawa</a> 3:1 (1:0)</b><br/>1:0 - Adam Buksa 38'<br/>2:0 - Srdjan Spiridonović 67'<br/>3:0 - Adam Buksa (k.) 74'<br/>3:1 - Jarosław Niezgoda 82'</p>
      <p>
        <b>Składy:</b>
      </p>
      <p><b>Pogoń:</b> Dante Stipica - David Stec, Konstantinos Triantafyllopoulos, Benedikt Zech, Hubert Matynia - Tomas Podstawski, Zvonimir Kozulj (90' Marcin Listkowski) - Sebastian Kowalczyk, Adam Frączczak (61' Santeri Hostikka), Srdjan Spiridonović (86' Damian Dąbrowski) - Adam Buksa</p>
      <p><b>Legia: </b>Radosław Majecki - Marko Vesović, Mateusz Wieteska (46' Mikołaj Karbownik), Igor Lewczuk, Artur Jędrzejczyk - Andre Martins, Walerian Gvilla, Luquinhas (75' Salvador Agra) - Paweł Wszołek (65' Jose Kante), Arvydas Novikovas - Jarosław Niezgoda</p>
      <p><b>Żółte kartki:</b> Matynia, Triantafyllopoulos (Pogoń) oraz Martins (Legia)</p>
      <p><b>Sędzia:</b> Bartosz Frankowski (Toruń)</p>
      <p><b>Widzów:</b> 3739</p>
      <p>WP SportoweFakty</p>
    </article>
  </body>
</html>