<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Ministr-Hamacek-Konec-nejistoty-a-jezdeni-v-ojetinach-604431"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T19:10:00+00:00"/>
    <meta property="og:title" content="Ministr Hamáček: Konec nejistoty a ježdění v ojetinách"/>
    <meta property="og:description" content="Prvních 80 vozů Škoda Octavia Combi ve speciálním policejním provedení v pátek 22. listopadu 2019 předal policistům ministr vnitra Jan Hamáček (ČSSD). Po 10 letech konečně začala první velká obměna policejního vozového parku."/>
  </head>
  <body>
    <article>
      <h1>Ministr Hamáček: Konec nejistoty a ježdění v ojetinách</h1>
      <address>
        <time datetime="2019-11-23T19:10:00+00:00">23 Nov 2019, 19:10</time>
      </address>
      <p>
        <b>Prvních 80 vozů Škoda Octavia Combi ve speciálním policejním provedení v pátek 22. listopadu 2019 předal policistům ministr vnitra Jan Hamáček (ČSSD). Po 10 letech konečně začala první velká obměna policejního vozového parku.</b>
      </p>
      <p>Zatímco převzali policisté prvních 32 vozů pro základní policejní dohled a 48 pro prvosledové hlídky, do konce února 2020 dostanou od Ministerstva vnitra (MV) dalších 785 aut. Celkem tak půjde o 865 vozů Octavia Combi 2,0 TSI 4×4 DSG. Vše v provedení, s rozměry a vybavením, jaké policisté potřebují. „Po 10 letech jsem prosadil první velkou výměnu policejních aut. Je to za 5 minut 12, spíše za minutu 12. Nemohl jsem se smířit s tím, že policisté musejí jezdit ve starých ojetinách na hraně životnosti,“ vysvětlil ministr vnitra Hamáček. Auta MV pořídilo na základě rámcové dohody podepsané v září letošního roku za 603 mil. Kč. MV navíc už teď realizuje kroky pro další nákup vozů nejen pro policii za celkem 4 mld. Kč.</p>
      <p>Technicky moderně vybavená auta bez problémů pojmou samopaly, zastavovací pásy, páčidla, balistické štíty a vesty, platební terminál i další výbavu, kterou policisté potřebují pro základní dohled a činnost prvosledových hlídek a dopravních policistů. „Dnešek je koncem smutných časů, kdy policie musela zachraňovat životy v autech, která byla v katastrofálním stavu. Už teď navíc máme rámcové smlouvy na dalších 452 aut pro policisty i hasiče,“ doplnil ministr vnitra.</p>
      <h3>Tři verze výbavy</h3>
      <p>Obměnu policejních vozů ocenil také policejní prezident brig. gen. Jan Švejdar. „Obměna vozového parku byla pro mě, když jsem před rokem nastoupil do funkce policejního prezidenta, prioritou. Jsem velmi rád a jsem pyšný na to, že můžeme policistům před vánočními svátky předat první vozy, a zahájit tak celkovou obměnu policejního vozového parku,“ uvedl policejní prezident.</p>
      <p>Vozy dnes převzali policisté z krajských ředitelství hlavního města Prahy, Středočeského kraje, Vysočiny a Zlína. Jde o typ Škoda Octavia Combi 2,0 TSI 4×4 DSG s karoserií AC kombi, zážehovým motorem o výkonu 140 kW a sedmistupňovou automatickou převodovkou DSG.</p>
      <p>Pořízená auta mají tři varianty vybavení dle potřeby základního policejního dohledu, dopravní policie a prvosledových hlídek. Cena vozu je dle vybavení 541 000 Kč až 610 000 Kč bez DPH.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Ministr-Hamacek-Migraci-vyresime-jen-pokud-bude-EU-vystupovat-jednotne-604295"/>
        <a href="https://www.parlamentnilisty.cz/politika/politici-volicum/Hamacek-CSSD-Rizika-pouzivani-pyrotechniky-jsou-tak-zavazna-ze-to-musime-resit-603920"/>
        <a href="https://www.parlamentnilisty.cz/zpravy/tiskovezpravy/Ministerstvo-vnitra-Datove-schranky-po-10-letech-usetrene-miliardy-i-zasadni-narust-uzivatelu-602790"/>
        <a href="https://www.parlamentnilisty.cz/arena/monitor/Hamacek-chce-zasadne-zmenit-volby-Bude-mozne-scitat-hlasy-i-strojem-600947"/>
      </related>
    </article>
  </body>
</html>