<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/23/kochi-police-makes-trouble-for-an-accident-person.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T19:26:00+00:00"/>
    <meta property="og:title" content="അപകടത്തിൽ കാലൊടിഞ്ഞു, പരാതി പറയാൻ 4 സ്റ്റേഷനുകൾ കയറിയിറങ്ങി; പൊലീസ് ക്രൂരത"/>
    <meta property="og:description" content="കൊച്ചി ∙ ബൈക്ക് അപകടത്തിൽ കാലൊടിഞ്ഞയാൾ മൊഴി നൽകാൻ അലഞ്ഞു നടന്നത് നാല് പൊലീസ് സ്റ്റേഷനുകളിലൂടെ. അപകടമുണ്ടായ വിവരം അറിഞ്ഞാൽ സ്റ്റേഷൻ ഓഫിസർ ആശുപത്രിയിൽ.Kerala Police. Kochi Police. Road Accident. Bike Accident. Manorama News. Malayalam News. Malayala Manorama. Manorama Online. Latest News. കൊച്ചി പൊലീസ്. വാഹനാപകടം.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അപകടത്തിൽ കാലൊടിഞ്ഞു, പരാതി പറയാൻ 4 സ്റ്റേഷനുകൾ കയറിയിറങ്ങി; പൊലീസ് ക്രൂരത</h1>
      <address><time datetime="2019-11-23T19:26:00+00:00">23 Nov 2019, 19:26</time> by <a rel="author">മനോരമ ലേഖകൻ</a></address>
      <p>കൊച്ചി ∙ ബൈക്ക് അപകടത്തിൽ കാലൊടിഞ്ഞയാൾ മൊഴി നൽകാൻ അലഞ്ഞു നടന്നത് നാല് പൊലീസ് സ്റ്റേഷനുകളിലൂടെ. അപകടമുണ്ടായ വിവരം അറിഞ്ഞാൽ സ്റ്റേഷൻ ഓഫിസർ ആശുപത്രിയിൽ എത്തി മൊഴിയെടുക്കണം എന്നിരിക്കെയാണ് ഒടിഞ്ഞ കാലുമായി സ്റ്റേഷനിലേക്ക് എത്തിയതും മറ്റു സ്റ്റേഷനുകളിലേക്കു പറഞ്ഞുവിട്ടതും. എറണാകുളം മുണ്ടംവേലി സ്വദേശി നെൽസണിനാണ് (53) ഈ ദുരവസ്ഥയുണ്ടായത്.</p>
      <p>വെള്ളിയാഴ്ച രാവിലെ എതിരെ വന്ന മറ്റൊരു ബൈക്കുമായി കൂട്ടിയിടിച്ചു കുണ്ടന്നൂർ വലിയ പാലത്തിലായിരുന്നു അപകടം. ഉടനെ കരുവേലിപ്പടിയിലുള്ള താലൂക്ക് ആശുപത്രിയിലെത്തി. കാലിനു രണ്ടു പൊട്ടലുള്ളതിനാൽ പ്ലാസ്റ്ററിട്ട് അഡ്മിറ്റാകുകയായിരുന്നു. ആശുപത്രിയിൽ നിന്ന് തോപ്പുംപടി സ്റ്റേഷനിലേക്കു വിളിച്ചു പറഞ്ഞെങ്കിലും അപകടമുണ്ടായതു കുണ്ടന്നൂരായതിനാൽ തേവര സ്റ്റേഷനിലാണു പോകേണ്ടതെന്നു പറഞ്ഞെന്നു നെൽസന്റെ മകൻ മനോരമ ഓൺലൈനോടു പറഞ്ഞു. </p>
      <p>തോപ്പുംപടി സ്റ്റേഷനിൽ വിളിച്ചു ചോദിച്ചപ്പോൾ തേവര സ്റ്റേഷനിലെത്താൻ പറഞ്ഞു. വയ്യാത്ത കാലുമായി തേവര സ്റ്റേഷനിൽ എത്തിയപ്പോൾ ഉച്ചവരെ അവിടെ ഇരുത്തി. ഉച്ചയോടെ, ഇവിടെയല്ല മരട് സ്റ്റേഷൻ പരിധിയാണ്, അവിടെയാണു പോകേണ്ടതെന്നു പറഞ്ഞു. മരട് സ്റ്റേഷനിലേക്കു പോയെങ്കിലും മൊഴിയെടുക്കാൻ തയാറായില്ല. കുണ്ടന്നൂർ പാലം പനങ്ങാട് സ്റ്റേഷൻ പരിധിയിലായതിനാൽ അവിടെയാണു മൊഴി നൽകേണ്ടതെന്ന് പറഞ്ഞു തിരിച്ചയച്ചു.</p>
      <p>വീണ്ടും പനങ്ങാട് സ്റ്റേഷനിൽ എത്തി മൊഴി നൽകാൻ കാത്തുനിൽക്കുകയാണെന്നും അദ്ദേഹം പറഞ്ഞു. എതിർകക്ഷിയുടെ പരാതി സ്വീകരിച്ചു മൊഴിയെടുത്തതിനാൽ ഒരേ സംഭവത്തിൽ മറ്റൊരു കേസ് കൂടി എടുക്കാൻ സാധിക്കില്ലെന്ന് എറണാകുളം സൗത്ത് സ്റ്റേഷൻ ഇൻസ്പെക്ടർ അനീഷ് പറഞ്ഞു. എതിർകക്ഷിയുടെ മൊഴി രേഖപ്പെടുത്തി എഫ്ഐആർ ഇട്ടെങ്കിലും മരട് സ്റ്റേഷൻ പരിധിയിലായതിനാൽ അന്വേഷണത്തിന് അവിടേക്കു കേസ് കൈമാറുമെന്നും അദ്ദേഹം പറഞ്ഞു.</p>
      <p><b>English Summary: </b>Kochi Police makes trouble for an accident person</p>
    </article>
  </body>
</html>