<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Vatica-reclutes-Guardia-Suissa_0_2349965000.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T19:15:42+00:00"/>
    <meta property="og:title" content="El Vaticà no troba reclutes per a la Guàrdia Suïssa"/>
    <meta property="og:description" content="L’exèrcit més petit i antic del món intenta modernitzar-se per animar els joves a allistar-s’hi"/>
  </head>
  <body>
    <article>
      <h1>El Vaticà no troba reclutes per a la Guàrdia Suïssa</h1>
      <h2>L’exèrcit més petit i antic del món intenta modernitzar-se per animar els joves a allistar-s’hi</h2>
      <address>
        <time datetime="2019-11-23T19:15:42+00:00">23 Nov 2019, 19:15</time>
      </address>
      <p>“Si t’agrada l’aventura i la possibilitat d’aprendre una cultura i una llengua nova, uneix-te a nosaltres”. Aquesta és la crida que el cos de la Guàrdia Suïssa ha llançat recentment per animar joves helvètics a unir-se a les files de l’exèrcit més petit i antic del món, una feina per a la qual cada vegada hi ha menys candidats.</p>
      <p>L’oferta és temptadora: 1.500 euros al mes, dietes i allotjament gratuït al cor de Roma, a canvi de dedicar-se dia i nit durant un mínim de 26 mesos a la defensa del Pontífex. Una oportunitat a la qual només poden optar homes solters d’entre 19 i 30 anys, amb almenys 1,74 metres d’alçada, de reconeguda fe catòlica i nacionalitat suïssa, que hagin aprovat l’accés a la universitat i hagin superat un període de formació en les forces armades suïsses. El papa Francesc va modificar els requisits i actualment els guàrdies suïssos poden contraure matrimoni si ja han prestat servei durant cinc anys i sempre que es comprometin a continuar en el cos durant almenys tres anys més després de casar-se.</p>
      <p>A més, tots els candidats han de superar diverses proves físiques i psicològiques per demostrar que són capaços de suportar l’estrès d’una feina que, malgrat representar una de les estampes més pintoresques del Vaticà, és molt més que una atracció per als turistes.</p>
      <figure>
        <iframe src="https://www.youtube.com/embed/j9_zjrgG6Oc" width="651" height="366" data-service="Youtube" scrolling="no"/>
      </figure>
      <p>Els guàrdies estan entrenats per fer servir armes blanques, encara que normalment porten només una alabarda (una arma medieval similar a una llança) i una petita espasa. La seva funció és protegir el Sant Pare al Palau Apostòlic i acompanyar-lo durant les seves visites fora de l’estat pontifici. Per tant, també són experts en tècniques d’autodefensa i primers auxilis. A més, controlen les entrades dels edificis de la Ciutat del Vaticà i protegeixen el col·legi de cardenals quan mor el pontífex. Una missió amb més de 500 anys d’història.</p>
      <h3>Una cerimònia peculiar</h3>
      <p>L’<i> exèrcit del Papa</i> va néixer el 1506 quan el llavors pontífex, Juli II, va negociar amb alguns cantons suïssos l’enviament de soldats a Roma per formar un contingent estable que defensés el Sant Pare i la seva residència dins dels murs vaticans. Cada 6 de maig se celebra el jurament dels nous reclutes, que representa una de les cerimònies més particulars dins del Vaticà.</p>
      <p>Al pati de San Damaso, dins dels Palaus Apostòlics, cadascun dels nous soldats agafa amb la mà esquerra la bandera de la Guàrdia Suïssa, mentre que amb la dreta alça al cel els dits polze, índex i mig, gest que simbolitza la Santíssima Trinitat. La data recorda el dia del 1527 en què 147 guàrdies van morir per defensar el papa Climent VII durant el saqueig de Roma per les tropes de l’emperador Carles V.</p>
      <p>Un servei “generós” a l’Església que el papa Francesc va agrair als nous guàrdies en l’última cerimònia de jurament. “Durant la vostra estada a Roma, esteu cridats a testimoniar la vostra fe amb alegria, de manera que les moltes persones que trobeu, especialment en les entrades de la Ciutat de Vaticà, se sentin impressionades favorablement per l’esperit amb què feu la vostra feina”, els va dir.</p>
      <p>A Suïssa, pertànyer a la guàrdia pontifícia és un honor que es transmet de generació en generació, però la possibilitat de servir el Sant Pare durant un temps limitat cada vegada atrau menys helvètics. Aquest any només 23 joves van jurar com a nous guàrdies davant dels 30 de l’any anterior, una tendència que la presidenta de la Fundació de la Guàrdia Papal Suïssa, Ruth Metzler-Arnold, justifica per la baixada de la natalitat i la bona salut de l’economia al país helvètic, on un salari mensual de 1.500 euros amb despeses de manutenció incloses no representa una oferta laboral tan atractiva com a Itàlia.</p>
      <p>L’any passat el papa Francesc va autoritzar passar dels 110 soldats actuals a 135, però el comandant de la Guàrdia Suïssa, Christoph Graf, reconeix que no hi ha candidats suficients i seran necessaris almenys 4 anys per arribar a aquest nombre.</p>
      <p>Davant l’escassetat de reclutes, la Guàrdia Suïssa intenta modernitzar-se i sortir de la caserna per atraure nous candidats. Recentment una delegació ha participat per primera vegada en la fira internacional d’ocupació més important que se celebra al país helvètic. I des d’aquest any els aspirants poden presentar la seva sol·licitud directament a través d’internet.</p>
      <p>L’estratègia de comunicació també ha canviat per deixar enrere la imatge freda i distant que sovint ofereixen els soldats pontificis. Acaben de desembarcar a les xarxes socials (Facebook, YouTube o Instagram) i periòdicament publiquen vídeos que retraten el dia a dia dels joves reclutes: des dels entrenaments als jardins del Vaticà fins a la seva feina durant la visita d’un cap d’estat o de govern estranger. Per intentar despertar la curiositat en els més petits, la setmana vinent es publicarà un còmic en francès i alemany que explica les aventures del Marc, un jove suís a qui la seva il·lusió per convertir-se en guàrdia pontifici el portarà a deixar el seu petit poble i posar el rumb cap a Roma. Tot s’hi val per mantenir amb vida l’exèrcit més petit i antic del món.</p>
    </article>
  </body>
</html>