<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/uncategorized/panionios-olympiakos-enas-panathinaikos-ton-pligose-fotia-stin-koryfi-prin-ton-paok/2921908/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T19:44:07+00:00"/>
    <meta property="og:title" content="Πανιώνιος – Ολυμπιακός: Ένας… Παναθηναϊκός τον “πλήγωσε”! “Φωτιά” στην κορυφή πριν τον ΠΑΟΚ"/>
    <meta property="og:description" content="Έχοντας για μεγάλους πρωταγωνιστές τους Βαλμπουενά και Ποντένσε, ο Ολυμπιακός πέρασε από την έδρα του Πανιωνίου (1-0) και θα πάει ως πρωτοπόρος στο εντός έδρας ντέρμπι με τον ΠΑΟκ που ακολουθεί."/>
  </head>
  <body>
    <article>
      <h1>Πανιώνιος – Ολυμπιακός: Ένας… Παναθηναϊκός τον “πλήγωσε”! “Φωτιά” στην κορυφή πριν τον ΠΑΟΚ</h1>
      <h2>"Σοκ" για τον Ολυμπιακό στη Νέα Σμύρνη, μια αγωνιστική πριν υποδεχθεί τον ΠΑΟΚ. Στην μοναδική του επιθετική προσπάθεια στο δεύτερο ημίχρονο (88'), ο Πανιώνιος κατάφερε να σκοράρει με τον Εμμανουηλίδη του... Παναθηναϊκού και ανάγκασε τους "ερυθρόλευκους" να αφήσουν δυο βαθμούς, στην τρίτη τους ισοπαλία στη φετινή Superleague.</h2>
      <address><time datetime="2019-11-23T19:44:07+00:00">23 Nov 2019, 19:44</time> by <a rel="author">Newsit Newsroom</a></address>
      <p>Δύο πολύτιμους βαθμούς «πέταξε» στη Νέα Σμύρνη ο Ολυμπιακός, που αναδείχθηκε ισόπαλος 1-1 με τον Πανιώνιο για την 11η αγωνιστική της Super League. Οι «ερυθρόλευκοι» αν και είχαν τον απόλυτο έλεγχο της αναμέτρησης και προηγήθηκαν στο 55′ με πέναλτι του Βαλμπουενά δεν μπόρεσαν να πάρουν τη νίκη. Οι Νεοσμυρνιώτες στο 88′, στη μοναδική ευκαιρία που έκαναν στο παιχνίδι, κατάφεραν να σκοράρουν με τον “πράσινο” Εμμανουηλίδη και να δημιουργήσουν το τελικό σκορ.</p>
      <p>Με αυτό το αποτέλεσμα, ο Ολυμπιακός δίνει το δικαίωμα στον ΠΑΟΚ να τον φτάσει στην κορυφή του βαθμολογικού πίνακα (σ.σ. υποδέχεται την Κυριακή την ΑΕΛ), λίγες ημέρες πριν τον φιλοξενήσει στο “Γ. Καραϊσκάκης”. Η ομάδα του Μαρτίνς άλλαξε.. επίπεδο με την είσοδο του Βαλμπουενά στην επανάληψη, προηγήθηκε με πέναλτι του Γάλλο, αλλά δεν κατάφερε να “κλειδώσει” το “τρίποντο” και να πάει έτσι με καλή ψυχολογία στο εκτός έδρας ματς με την Τότεναμ.</p>
      <p>Δείτε <a href="https://www.newsit.gr/athlitika/panionios-olympiakos-live-thelei-koryfi-prin-to-londino-kai-ton-paok/2921820/">ΕΔΩ</a> το LIVE του αγώνα</p>
      <p>Ο Πανιώνιος πίεσε αποτελεσματικά στη μεσαία γραμμή στο πρώτο δεκάλεπτο κι έτσι κατάφερε να του “χαλάσει” το passing game των φιλοξενούμενων. Ο Ολυμπιακός ανέβασε… στροφές στη συνέχεια και είχε τις πρώτες του τελικές στο ματς.</p>
      <p>Γκασπάρ και Τσιμίκας δεν προσέφεραν πολύ στο δημιουργικό τομέα για τον Ολυμπιακό, κάτι που προβλημάτισε τον Μαρτίνς, αφού οι φιλοξενούμενοι έδειξαν πρόβλημα στην ανάπτυξη τους. Οι “ερυθρόλευκοι” δεν μπόρεσαν να μπουν στην αντίπαλη περιοχή με κάθετες κι έτσι χρησιμοποίησαν σέντρες και μακρινά σουτ, με τον Μαλέρπ να είναι κάθε φορά σε ετοιμότητα.</p>
      <p>Μέχρι το τέλος του πρώτου μέρους ο Ολυμπιακός είχε τον έλεγχο και έκανε απανωτές επιθετικές προσπάθειες από την αριστερή του πτέρυγα, λόγω της μεταφοράς του Ποντένσε σε εκείνη την πτέρυγα. Ο Πορτογάλος έδωσε.. φτερά στους “ερυθρόλευκους”, είχε ένα πολύ καλό σουτ στο 41′ ενώ δύο λεπτά μετά βρήκε με σέντρα τον Γκερέρο, που έστειλε την μπάλα να περάσει ελάχιστα άουτ!</p>
      <p>Ο Πέδρο Μαρτίνς είδε ότι ο Πανιώνιος επέλεξε να φορτώσει τις πτέρυγες, μπλοκάροντας τον Ολυμπιακό στον άξονα και πέρασε με την έναρξη της επανάληψης τον Βαλμπουενά. Οι “ερυθρόλευκοι” διατήρησαν τα ηνία του ματς και στο 50′ ζήτησαν πέναλτι σε τράβηγμα του Μπουχαλάκη μέσα στη μεγάλη περιοχή, μετά από κόρνερ. Ο διαιτητής Κομίνης είδε τη φάση στο VAR και έδειξε να συνεχιστεί το ματς, αφήνοντας τους φιλοξενούμενους να φωνάζουν.</p>
      <p>Πέντε λεπτά αργότερα όμως, ο Γκασπάρ έκανε τη σέντρα μέσα στην περιοχή και ο Κομίνης έδωσε πέναλτι για επαφή της μπάλας με το χέρι του Παπανικολάου. Ο Βαλμπουενά έκανε το 0-1, με τους γηπεδούχους -αλλά και τον κόσμο τους- να διαμαρτύρονται!</p>
      <p>Ο Πανιώνιος κλήθηκε να αναλάβει επιθετική πρωτοβουλία κόντρα σε έναν ανώτερο αντίπαλο και να… ανοιχτεί, κάτι που άφησε αρκετά κενά στην αμυντική του γραμμή. Ο Ολυμπιακός δεν είχε πρόβλημα να… διατηρήσει στα χέρια του την μπαγκέτα του ματς, με τον Βαλμπουενά να είναι ο παίκτης από τον οποίο πέρασε τις περισσότερες φορές η μπάλα.</p>
      <p>Οι παίκτες του Παπανικολάου έτρεξαν, προσπάθησαν, αλλά στα τελευταία λεπτά τους βγήκε κούραση. Οι Πειραιώτες έπαιξαν… χαλαρά, δεν κατάφεραν να “κλειδώσουν” τη νίκη και το πλήρωσαν στο 88′. Η υπέροχη κάθετη του Κόρμου βρήκε τον Εμμανουηλίδη (ανήκει στον Παναθηναϊκό), ο οποίος έμεινε όρθιος στην πίεση του Τσιμίκα και με όμορφο πλασέ νίκησε τον Σα για το 1-1!</p>
      <p>Ο Ολυμπιακός τα έδωσε όλα στο φινάλε για να φτάσει στη νίκη, είδε τον Σταυρόπουλο να διώχνει το πλασέ του Ελ Αραμπί πριν η μπάλα πάει στα δίχτυα, ενώ στο 90+5′ ο Μαλέρπ “έβγαλε” σε κόρνερ την εκπληκτική εκτέλεση φάουλ του Βαλμπουενά.</p>
    </article>
  </body>
</html>