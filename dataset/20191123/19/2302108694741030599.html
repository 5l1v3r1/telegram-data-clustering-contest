<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/michael-bloomberg-fostul-primar-al-new-yorkului-si-probabil-candidat-la-alegerile-prezidentiale-din-2020-vrea-sa-plateasca-publicitate-in-valoare-de-31-de-milioane-de-dolari-o-suma-record-pentru-ca.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T19:25:43+00:00"/>
    <meta property="og:title" content="Michael Bloomberg, fostul primar al New Yorkului și probabil candidat la alegerile prezidențiale din 2020, vrea să plătească publicitate în valoare de 31 de milioane de dolari, o sumă record pentru campania din SUA"/>
    <meta property="og:description" content="Fostul primar al New Yorkului Michael Bloomberg - tot mai probabil un candidat în alegerile prezidenţiale din 2020 - preconizează să lanseze luni o"/>
  </head>
  <body>
    <article>
      <h1> Michael Bloomberg, fostul primar al New Yorkului și probabil candidat la alegerile prezidențiale din 2020, vrea să plătească publicitate în valoare de 31 de milioane de dolari, o sumă record pentru campania din SUA </h1>
      <address><time datetime="2019-11-23T19:25:43+00:00">23 Nov 2019, 19:25</time> by <a rel="author">Redacția</a></address>
      <p>Fostul primar al New Yorkului Michael Bloomberg – tot mai probabil un candidat în alegerile prezidenţiale din 2020 – preconizează să lanseze luni o campanie publicitară televizată în valoare-record de 31 de milioane de dolari, relatează AFP, citată de<a href="https://www.news.ro/externe/michael-bloomberg-cumpara-publicitate-televizata-de-31-de-milioane-de-dolari-cea-mai-mare-suma-cheltuita-vreodata-in-alegerile-prezidentiale-americane-1922400723002019111719178474"> News.ro.</a></p>
      <p>Potrivit societăţii Advertising Analytics, miliardarul a achiziţionat inserturi publicitate în aproximativ 20 de state americane, în valoare de 31 de milioane de dolari – cea mai mare sumă cheltuită vreodată de un candidat în alegerile prezidenţiale americane.</p>
      <p>Precedentul record este deţinut de către Barack Obama, care a cheltuit aproape 25 de milioane de dolari în ultima săptămână a campaniei sale din 2012.</p>
      <p>O asemenea sumă arată forţa loviturii fostului primar, în vârstă de 77 de ani, unul dintre cei mai bogaţi oameni din lume, spre marea nemulţumire a celor 17 democraţi care rivalizează deja să-l înfrunte pe Donald Trump în noiembrie 2020.</p>
      <p>Senatorul Bernie Sanders – unul dintre candidaţi care, împreună cu Elizabeth Warren, îi atacă pe miliardari – s-a declarat vineri ”dezgustat de ideea că Michael Bloomberg sau orice alt miliardar crede că poate ocoli procesul politic şi cheltui zeci de milioane de dolari pentru a ne cumpăra alegerile”.</p>
      <p>”Dacă nu poţi obţine susţinerea bazei a candidaturii tale nu trebuie să te prezinţi în alegerile prezidenţiale”, a subliniat el într-un comunicat.</p>
      <p>Atunci când Michael Bloomberg a anunţat, în urmă cu două săptămâni, că ar putea candida, Elizabeth Warren i-a reproşat, la rândul său, că vrea ”să cumpere alegerile”.</p>
      <p>Miliardarul, care a condus New Yorkul din 2002 în 2013, şi-a multiplicat pregătirile în vederea unei candidaturi.</p>
      <p>El s-a înregistrat joi la Comisia Electorală federală.</p>
      <p>Bloomberg dădea asigurări în urmă cu zece zile că este ”aproape” de luarea unei decizii definitive, însă nu a prezentat vreo dată în acest sens.</p>
      <p>Potrivit The New York Times (NYT), campania publicităţii televizate a lui Michael Bloomberg ar urma să se desfăşoare timp de o săptămână.</p>
      <p>
        <i>sursa foto: Bloomberg.com</i>
      </p>
    </article>
  </body>
</html>