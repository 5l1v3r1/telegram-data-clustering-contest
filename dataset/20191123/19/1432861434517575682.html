<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/slaba-igra-no-shampionski-harakter-livyrpul-prodylzhava-pohoda-si-kym-19-ata-1409075.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-23T19:03:00+00:00"/>
    <meta property="og:title" content="Слаба игра, но шампионски характер: Ливърпул продължава похода си към 19-ата"/>
    <meta property="og:description" content="Европейският шампион Ливърпул за пореден път демонстрира шампионски характер и спечели нов труден сблъсък във Висшата лига Този път мърсисайдци надиграха Кристъл Палас с 1:2 като гост в мач от 13-ия кръг на Премиършип"/>
  </head>
  <body>
    <article>
      <h1>Слаба игра, но шампионски характер: Ливърпул продължава похода си към 19-ата</h1>
      <address><time datetime="2019-11-23T19:03:00+00:00">23 Nov 2019, 19:03</time> by <a rel="author">Sportlive.bg</a></address>
      <p>Европейският шампион <b><a href="https://www.sportlive.bg/tags/4688">Ливърпул</a></b> за пореден път демонстрира шампионски характер и спечели нов труден сблъсък във Висшата лига. Този път мърсисайдци надиграха Кристъл Палас с 1:2 като гост в мач от 13-ия кръг на Премиършип.</p>
      <p>В откриващите десет минути от двубоя гостите от Мърсисайд тотално диктуваха събитията на терена, като топката рядко излизаше от половината на Палас. Хората на Рой Ходжсън обаче издържаха на натиска и по-късно на свой ред успяха да организират няколко добри атаки към вратата на Алисон.</p>
      <p>Офанзивните действия на домакините прераснаха в натиск, който доведе до няколко поредни ъглови удара и не лоши ситуации за гол. При едно от центриранията Джеймс Томкинс се извиси над всички, за да нанесе удар с глава, а топката "кацна" върху горния стълб на вратата на Алисон.</p>
      <p>В 38-ата минута Върджил ван Дайк успя да отклони центриране от корнер към далечната греда, където Роберто Фирмино бе много близо до това да прати топката в мрежата, но току пред голлинията стражът Гауита успя да изчисти и да запази резултатът непроменен.</p>
      <p>В края на първата част се разигра и най-дискусионната ситуация в мача, а тя не премина без любезното съдействие на ВАР. Трент Александър-Арнолд, който не се представяше на ниво през цялото полувреме, извърши нарушение срещу Заха в близост до наказателното поле. От последвалото центриране Джеймс Томкинс успя да прати топката в мрежата на Алисон, но след намесата на ВАР бе установено нарушение срещу Деян Ловрен, което доведе до отмяната на гола.</p>
      <figure>
        <img src="https://i.actualno.com/actualno_2013/upload/2019/11/23/0290040001574524930_big.jpg"/>
      </figure>
      <p>В началото на втората част Ливърпул направи важна крачка към победата. В 48-ата минута подаване в наказателното поле достигна до Садио Мане, който овладя спокойно и стреля към вратата на Палас. Гауита успя да се намеси, но само за да изпрати топката към страничния стълб, последва "разходка" по голлинията, за да се отбие и в другия стълб, преди да влезе в мрежата на "орлите".</p>
      <p>Кристъл Палас веднага се опита да упражни натиск и да възстанови равенството, но топката така и не пожела да премине зад гърба на Алисон. Най-добрите положения се откриха пред Джордан Аю и Лука Миливоевич. В 62-рата минута пък Деян Ловрен можеше да удвои резултата, но се размина с топката на далечната греда.</p>
      <p>Малко по-късно влезлият като резерва Дивок Ориги изведе Фирмино сам срещу Гауита, но стражът на Палас успя да избие в корнер. В 78-ата минута Кристиан Бентеке опита акробатичен удар срещу бившия си клуб, но изпълнението премина малко встрани от вратата на Алисон.</p>
      <figure>
        <img src="https://i.actualno.com/actualno_2013/upload/2019/11/23/0193035001574524931_big.jpg"/>
      </figure>
      <p>В 82-рата минута Палас заслужено стигна до изравнителен гол. Вилфред Заха получи подаване в наказателното поле, след което успя с едно движение да си осигури отлично положение за стрелба, а ударът му към вратата на Алисон бе безкомпромисен - 1:1.</p>
      <p>Само две минути по-късно обаче Ливърпул показа шампионски характер и отново си върна преднината в мача. Центриране от ъглов удар доведе до тотално бъркотия в наказателното поле на домакините, а мърсисайдци се възползваха чрез съобразителните действия на Роберто Фирмино, който прати топката в мрежата на "орлите" - 1:2.</p>
      <figure>
        <iframe data-src="https://twitter.com/LiverpoolFF/status/1198282134131228677?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>По този начин Ливърпул 12-та победа от началото на сезона във Висшата лига и покачи преднината си пред големия си конкурент Манчестър Сити на 12 точки. По-късно тази вечер "гражданите" се изправят срещу Челси, като мача може да следите <b><a href="https://www.sportlive.bg/worldfootball/england/Vissha-liga-NA-ZhIVO-Manchestyr-Siti-%E2%80%93-Chelsi-00-1409091.html">НА ЖИВО в SportLive.bg</a></b></p>
      <p>Що се отнася до Палас, това бе трето поредно поражение във Висшата лига и пети мач без победа. Тимът заема 13-о място с актив от 15 точки - на четири от опасната зона.</p>
      <related>
        <h4>Още по темата</h4>
        <a href="https://www.sportlive.bg/timeout/timeoutother/Barselona-pusna-VIDEO-s-reakciqta-na-Shakira-na-zagubata-ot-Livyrpul-1408402.html"/>
        <a href="https://www.sportlive.bg/worldfootball/spain/Yurgen-Klop-posochi-iznenadvasht-stadion-kato-naj-omrazniq-si-za-gostuvane-1408101.html"/>
        <a href="https://www.sportlive.bg/worldfootball/england/Mezhdu-Karabao-i-Svetovnoto-klubno-Pomoshtnikyt-na-Klop-s-novi-otkroveniq-1407829.html"/>
        <a href="https://www.sportlive.bg/worldfootball/england/Minxole-I-da-vkara-v-svoqta-vrata-Alison-pak-shte-e-titulqr-v-Livyrpul-1407512.html"/>
        <a href="https://www.sportlive.bg/worldfootball/england/Manchestyr-Siti-obyrna-Chelsi-i-prodylzhava-da-presledva-Livyrpul-1409091.html"/>
      </related>
    </article>
  </body>
</html>