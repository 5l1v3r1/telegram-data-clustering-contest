<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Mornaricki-veteran-pronadjen-mrtav-u-stanu-umro-prije-tri-godine/570164?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T19:23:47+00:00"/>
    <meta property="og:title" content="Mornarički veteran pronađen mrtav u stanu, umro prije tri godine"/>
    <meta property="og:description" content="DALAS - Veteran američke mornarice pronađen je mrtav u svom stanu u Dalasu, u američkoj državi Teksas, a umro je prije tri godine, javio je BBC."/>
  </head>
  <body>
    <article>
      <h1>Mornarički veteran pronađen mrtav u stanu, umro prije tri godine</h1>
      <address><time datetime="2019-11-23T19:23:47+00:00">23 Nov 2019, 19:23</time> by <a rel="author">Srna</a></address>
      <p>DALAS - Veteran američke mornarice pronađen je mrtav u svom stanu u Dalasu, u američkoj državi Teksas, a umro je prije tri godine, javio je BBC.</p>
      <p>Tijelo Ronalda Vejna Vajta pronađeno je tokom pretresa stanova, čiji stanari nisu koristili vodu. Kada je provaljeno u stan, tijelo Vajta pronađeno na podu u kuhinji.</p>
      <p>Vajt, koji je 2016. godine imao 51 godinu, radio je na ugovor za Ministarstvo odbrane od kada je napustio američku mornaricu.</p>
      <p>Živio je sam poslije razvoda od supruge, a zbog posla je često putovao van SAD.</p>
      <p>Njegova majka Doris Stivens, koja živi u Njujorku, rekla je da ju je sin redovno kontaktirao, ali da je prije tri godine prestao da je zove.</p>
      <p>Ona je rekla da je nestanak sina prijavila u nekoliko policijskih stanica i da joj je rečeno da je on odrasla osoba, da putuje zbog posla i da se ne može otvoriti potraga za nestalim licem.</p>
      <p>"Kako je moguće da je moj sin toliko dugo mrtav u tom stanu i da niko o tome ništa ne zna. Niko nije želio da mi pomogne da ga pronađemo", rekla je Stivensova.</p>
      <p>Policija vjeruje da su razlozi što Vajtovo tijelo nije pronađeno dugo vremena dobra izolacija stana i što su svi prozori bili zatvoreni i zaključani.</p>
      <p>Pit Šulte, detektiv lokalne policije, rekao je da je mjesečni zakup za stan uredno plaćala mornarica, pa niko nije posumnjao da ga nema.</p>
      <p>Jedan susjed žalio se prije dvije godine da neka tečnost curi iz stana Vajta, ali je curenje u jednom trenutku prestalo i to se više nije istraživalo.</p>
      <p>Na tijelu Vajta biće izvršena obdukcija kako bi se utvrdio uzrok smrti. Policija je u stanu pronašla i lijekove za dijabetes od 2016. godine.</p>
    </article>
  </body>
</html>