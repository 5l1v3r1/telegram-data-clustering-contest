<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/fredriksen-dotrene-i-eiendomsbrak/71853138"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T19:26:07+00:00"/>
    <meta property="og:title" content="Fredriksen-døtrene i eiendomsbråk"/>
    <meta property="og:description" content="Ei gammel brygge sørger for problemer for de to milliardærarvingene."/>
  </head>
  <body>
    <article>
      <h1>Fredriksen-døtrene i eiendomsbråk</h1>
      <h2>Ei gammel brygge sørger for problemer for de to milliardærarvingene.</h2>
      <address><time datetime="2019-11-23T19:26:07+00:00">23 Nov 2019, 19:26</time> by <a rel="author">Ruben Pedersen</a></address>
      <p>Døtrene til shippingmagnaten <a href="https://www.dagbladet.no/kjendis/feirer-jul-med-27-ar-yngre-kjaereste/70592926">John Fredriksen (75), tvillingene Kathrine og Cecilie Fredriksen</a> (36), står for tida midt i en betent boligkonflikt. Det hele handler om ei brygge som står oppført utenfor søstrenes gigantvilla på Bygdøy i Oslo.</p>
      <p>Boligen var det egentlig pappa Fredriksen som i sin tid, i 1992, kjøpte, men den ble i 2008 overdratt til døtrene for 60 millioner kroner. Brygga på eiendommen har ikke vært endret siden den ble kjøpt på starten av 1990-tallet, men søstrene har store intensjoner om å få endret på det.</p>
      <p>Det er kommunen sterkt uenige i. Da søstrene i 2017 søkte om tillatelse til å rive den eksisterende brygga, slik at de i dens plass kunne oppføre ei ny flytebrygge og oppgradere en støttemur, tok plan- og bygningsetaten affære, skriver <a href="https://www.dn.no/eiendom/nekter-a-godkjenne-fredriksen-sostrenes-bygdoy-brygge/2-1-711412">Dagens Næringsliv.</a></p>
      <h3>Klager på avslag</h3>
      <p>Søstrene fikk nemlig avslag på byggeplanene, og fikk samtidig høre at brygga, som lå der lenge før de tok over eiendommen, var for stor. Den skal heller ikke ha vært godkjent, hevder kommunen.</p>
      <p>
        <b>Eilif Nilsson er tiltakshaver i saken. Han uttaler seg på vegne av tvillingene, og forteller til Dagbladet at de mener å ha en sterk sak mot kommunen.</b>
      </p>
      <p>- Kommunen hadde sjekket hele Bygdøy, og funnet at det kan finnes bryggeanlegg som ikke er godkjent. De påsto at denne brygga, målt fra et flyfoto fra 1947, bare er fire meter lang, sier han, og fortsetter:</p>
      <figure>
        <img src="https://dbstatic.no/71853571.jpg?imageId=71853571&amp;x=11.888111888112&amp;y=0&amp;cropw=74.708624708625&amp;croph=100&amp;width=641&amp;height=607"/>
        <figcaption><b>BRYGGEBRÅK:</b> Dette bildet fra 2005 viser dagens brygge, som kommunen mener er for stor. Nå har søstrene klaget på Plan- og bygningsetatens avslag om endring. Foto: Cornelius Poppe / NTB scanpix Vis mer</figcaption>
      </figure>
      <p>- Denne brygga har vært her siden minst 1928, og det er dokumentert med flyfoto fra 1937 som viser at brygga ved denne tida er rundt 10-11 meter lang. Anlegg som er så gamle var ikke søknadspliktige, da denne loven kom mye seinere.</p>
      <p>Dagbladet har sett flybildene Nilsson snakker om. De viser at det allerede i 1937 var ei brygge ved eiendommen, og at den gjennom tida har hatt forskjellige størrelser og former. Det er bare brygga som synes på bildet fra 1947 kommunen mener er godkjent, fordi den skal være rundt fire meter lang.</p>
      <figure>
        <img src="https://dbstatic.no/71853575.jpg?imageId=71853575&amp;x=0&amp;y=0&amp;cropw=97.713414634146&amp;croph=100&amp;width=641&amp;height=1235"/>
        <figcaption><b>GIR SEG IKKE:</b> Tvillingene akter å klage på avslaget fra kommunen. Her er de fotografert på farens tradisjonelle julelunsj i 2015. Foto: NTB scanpix Vis mer</figcaption>
      </figure>
      <p>Han hevder at dagens brygge er rundt 12 meter lang, og 20 kvadratmeter stor. Brygga søstrene har søkt om å erstatte den med er like stor i kvadratmeter, men er lavere og mindre utstikkende, ifølge DN.</p>
      <p>På spørsmål om hvordan de argumenterer for bygging av den nye brygga, svarer han følgende:</p>
      <p>- Det har eksistert ei brygge på eiendommen i nesten 100 år, og det eneste vi ønsker er å rehabilitere den gamle brygga, og samtidig gjøre den lavere og mindre synlig.</p>
      <h3>- Kan ikke fortøye båt</h3>
      <p>Dersom kommunen bare godkjenner brygger på fire meter, mener Nilsson at det vil være umulig å bruke brygga til det formålet den egentlig har - fortøying av båt.</p>
      <p>- Nei, det går ikke med en «vanlig» båt, som for eksempel seilbåt og motorbåt. En mindre robåt som bare har et dyp på 20-30 centimeter er greit, ved høyvann, konstaterer han.</p>
      <p>Igjen har de fått avslag på søknaden om å erstatte dagens anlegg med ei flytebrygge. Søstrene har ingen planer om å gi seg, og vil klage på vedtaket fra plan- og bygningsetaten. På spørsmål om bryggebråket påvirker tvillingene på noen måte, slår Nilsson fast at det går fint med dem.</p>
      <p>
        <b>Forrige gang tvillingene klaget på vedtaket fra kommunen, skrev familiens advokat følgende i sin klage:</b>
      </p>
      <p>« (...) vedtaket lider av mangelfull begrunnelse og rettsanvendelsesfeil, og følgelig er ugyldig. Klager er av den oppfatning at det kan og bør gis dispensasjon for ei brygge som har en nødvendig utstrekning ut i sjø som gjør at brygga blir brukbar til fortøyning av båter (pga. dybdeforhold).»</p>
      <p>Overfor DN opplyser tvillingene at de ikke vil kommentere saken selv. Plan- og bygningsetaten har ikke hatt anledning til å kommentere saken.</p>
      <h3>Kunstbråk</h3>
      <p>Det er ikke første gang Fredriksen-tvillingene vekker oppsikt i år. I sommer var det flere som reagerte på at de hadde <a href="https://www.dagbladet.no/kultur/slik-svarer-fredriksen-sostrene-pa-kritikken/71427241">inngått en avtale med Nasjonalmuseet</a>.</p>
      <p>Avtalen gikk ut på at de skulle få låne arvingenes kunstsamling, og at de to skal finansiere både utstillinger og forskning. Enkelte mente dette ga dem faglig kontroll museet burde hatt.</p>
      <p>
        <b>Søstrene mente det var naturlig at det blir satt kritisk søkelys på avtalen.</b>
      </p>
      <p>- Men, vi opplever at debatten tillegger oss motiver og intensjoner vi ikke har, og at den framstiller det pågående samarbeidet med Nasjonalmuseet på en feilaktig måte, skrev de i en kronikk hos NRK i juli.</p>
      <h3>Mistet mora</h3>
      <p>Det var i 1983 at John Fredriksen og Inger Astrup Fredriksen fikk tvillingdøtrene.</p>
      <p>Ekteparet traff hverandre i 1973, og giftet seg i Paris litt seinere. Hun var utdannet tannlege, og var i slekt med maleren Nikolai Astrup. Hun eide flere eksklusive eiendommer rundt om i Norge, og hadde en kunstsamling til en verdi av flere titalls millioner kroner.</p>
      <p>
        <b>I 2006 døde Inger Astrup Fredriksen, etter å ha vært kreftsyk siden 1998.</b>
      </p>
      <p>- Hun har vært inn og ut av sykehus i store deler av verden. Vi kan ikke planlegge noe, men tar alt på sparket, en dag av gangen. Det er viktig å innstille seg på at sånn skal det være. Men det preger meg, du får fokus på viktigere ting i livet, sa han i et intervju med <a href="http://www.vg.no/a/253367">VG</a> i 2004.</p>
    </article>
  </body>
</html>