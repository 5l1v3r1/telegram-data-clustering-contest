<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191583/fundacio/arrels/consciencia/sobre/sensesostre/amb/musica/tallers/nit/al/ras/barcelona"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-23T19:06:00+00:00"/>
    <meta property="og:title" content="La Fundació Arrels consciencia sobre els sensesostre amb música, tallers i una nit al ras a Barcelona"/>
    <meta property="og:description" content="El projecte 'Intempèrie' proposa a petits i grans dilemes sobre dormir al carrer i busca finançament per als sense sostre"/>
  </head>
  <body>
    <article>
      <h1>La Fundació Arrels consciencia sobre els sensesostre amb música, tallers i una nit al ras a Barcelona</h1>
      <h2>El projecte 'Intempèrie' proposa a petits i grans dilemes sobre dormir al carrer i busca finançament per als sense sostre</h2>
      <address>
        <time datetime="2019-11-23T19:06:00+00:00">23 Nov 2019, 19:06</time>
      </address>
      <p>La plaça Margarida Xirgu de Barcelona, al costat del Teatre Lliure, a Montjuïc, s'ha omplert des de primera hora de la tarda amb concerts, tallers infantils, testimonis, contes, microteatre, exposicions, altres activitats de sensibilització i espai per a dormir al ras. La Fundació Arrels ha organitzat Intempèrie per conscienciar de la duresa i les conseqüències de dormir al carrer, de no tenir llar. Un miler de persones s'han inscrit per saber més sobre la problemàtica de les persones sense llar i col·laborar per oferir allotjament a veïns que no en tenien.<br/>  Durant la tarda i el vespre hi ha hagut intervencions de la Yolanda, el Jean i tots els participants del taller d'Arrels, l'escola d'Hostaleria de Barcelona, els pallassos Martademarte i Papanatas, o la contacontes Vicky Martín. Un espectacle de clown que convida a acollir peluixos abandonats, contes sobre la relació amb els altres i tres tallers per crear figures amb cartró, estampar samarretes i decorar làmpades per il·luminar Intempèrie són algunes de les activitats familiars.<br/><br/>The Penguins han inaugurat l'escenari amb el seu 'Reggae per xics'. Al vespre hi ha hagut més música de la mà d'Àlex Bass, Natxo Tarrés, Ju, Cesk Freixas i Itaca Band. També trepitjaran l'escenari la periodista Laura Rosel, l'humorista Joel Díaz, l'actriu Ivana Miño amb el grup de teatre d'Arrels, el David Fernàndez i altres cares conegudes.<br/><br/><b>Un espai interactiu de reflexió</b><br/><br/>Què aporta més a una persona sense llar: un àpat o una conversa? Per promoure la reflexió sobre la problemàtica, s'ha fet un joc interactiu amb preguntes i respostes que no deixen indiferent, i on els visitants han de posar una pedra en un dels dos plats de la balança. Dues exposicions més amb fotos de sense llar i tamborets de fusta volen trencar prejudicis.<br/><br/>Quina és la vostra veritat? Quin petó ha marcat les vostres vides? El grup de teatre d'Arrels ha recuperat el joc de 'Verdad, acción o beso' i l'ha convertit en una experiència de microteatre. Hi participen persones que han viscut al carrer, juntament amb actors i actrius professionals.<br/><br/>La nit acabarà amb el testimoni de persones com l'Alfredo, que ha viscut al carrer, i promovent un diàleg amb la ciutadania per canviar la mirada vers les persones sense llar. I a partir de mitjanit fins que surti el sol, Arrels proposa passar la nit a la intempèrie. Gràcies a una aportació de 22€, es podran cobrir nits d'allotjament per a persones que no en tenien.<br/><br/>Ferran Busquets, director de la Fundació Arrels, explica que l'entitat intenta sensibilitzar a la població sobre la realitat dels sensellar, i per fer-ho busca diferents maneres i estratègies. S'havien adonat que a una part de la població no arribava el seu missatge, i per això aquest any han decidit organitzar una activitat diferent, menys reivindicativa però més sensibilitzadora, dirigida a un públic més familiar i amb l'atractiu de diversos concerts i actuacions. Tot i la possibilitat de passar una nit freda i ventosa a la falda de Montjuïc al ras, Busquets admet que l'experiència no és "ni una mil·lèsima part" de la realitat diària dels centenars de sensellar que viuen als carrers de Barcelona.<br/><br/>El Davide, un italià que ha viscut vuit anys als carrers de Barcelona, explica que gràcies a la seva "família" d'Arrels ha pogut sortir de la intempèrie des de fa un any i viure en un pis tot sol, ja que no li agrada gaire la convivència. Explica que el carrer és molt dur, faci fred o calor, i creu que l'activitat d'aquest dissabte és molt important per conscienciar a la població. Només espera que la resta de sensellar puguin trobar un pis com ell.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>