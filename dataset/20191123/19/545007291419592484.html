<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/alegeri-prezidentiale-turul-ii-prezenta-semnificativ-mai-mare-la-urne-in-sectiile-din-diaspora/"/>
    <meta property="og:site_name" content="Europa FM"/>
    <meta property="article:published_time" content="2019-11-23T19:15:53+00:00"/>
    <meta property="og:title" content="Alegeri prezidențiale, turul II: prezență semnificativ mai mare la urne în secțiile din diaspora"/>
    <meta property="og:description" content="Prezență susținută la alegeri, în turul al doilea al prezidențialelor, în diaspora: peste 360,000 de oameni și-au exprimat opțiunile – prin corespondență sau în cadrul secțiilor din străinătate – pînă la ora 21.00."/>
  </head>
  <body>
    <article>
      <h1>Alegeri prezidențiale, turul II: prezență semnificativ mai mare la urne în secțiile din diaspora</h1>
      <address>
        <time datetime="2019-11-23T19:15:53+00:00">23 Nov 2019, 19:15</time>
      </address>
      <p>Prezență susținută la alegeri, în turul al doilea al prezidențialelor, în diaspora: peste <b>360,000</b> de oameni și-au exprimat opțiunile – prin corespondență sau în cadrul secțiilor din străinătate – pînă la ora 21.00.</p>
      <p>Este, deja, un nivel cu mult superior celui înregistrat la capătul celei de-a doua zile de votare din primul tur: atunci ajunseseră la urne mai puțin de 300,000 de votanți.</p>
      <p>Pînă la ora 21.00, potrivit <a href="https://prezenta.bec.ro/prezidentiale24112019/abroad-precincts"><b>Biroului Electoral Central</b></a>, au participat la alegeri, <b>364,854</b> de oameni.</p>
      <p>Foarte activi s-au dovedit românii din <b>Italia</b> (în ciuda <a href="https://www.europafm.ro/mae-avertizari-de-vreme-rea-in-italia/">intemperiilor</a> de acolo), <b>Marea Britanie</b>, <b>Germania</b> și <b>Spania</b>.</p>
      <p>În <b>România</b>, votarea începe duminică, la ora 7.</p>
      <p>Pot vota cetățenii români care au împlinit <b>18 ani</b> pînă în ziua scrutinului, inclusiv, dacă nu au restricții impuse de justiție.</p>
      <p>Votul se încheie la ora 21, cu <b>posibilitatea de prelungire</b> pînă cel mai tîrziu la miezul nopții (în cazul alegătorilor care se află în sediul secției de votare la 21 sau la rînd, în afara imobilului).</p>
      <p>Aceeași regulă se aplică în diaspora<b>.</b></p>
      <p>Numărul secțiilor organizate <b>pe teritoriul țării</b> este de peste 18,700.</p>
      <p>Lista poate fi consultată pe site-ul Autorității Electorale Permanente, la adresa <a href="https://www.roaep.ro/management-electoral/geografie-electorala/registrul-sectiilor-de-votare/">roaep.ro</a>.</p>
      <p>Alegătorii mai pot afla online la ce secție de votare sînt arondați: la <a href="https://www.registrulelectoral.ro/">registrulelectoral.ro</a> trebuie doar să introducă într-o secțiune a site-ului <b>numele</b>, <b>codul numeric personal</b> și un <b>cod de verificare</b> generat automat.</p>
      <p>Numărul total al alegătorilor înscriși în listele electorale permanente este de peste 18,200,000.</p>
      <p>În turul al doilea al alegerilor prezidențiale s-au calificat candidații <b>Klaus Iohannis</b> și <b>Viorica Dăncilă</b>.</p>
      <p>Mandatul președintelui României este de cinci ani.</p>
      <p> </p>
    </article>
  </body>
</html>