<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/drasi_tis_el_as_me_aformi_tin_pagkosmia_imera_eksaleipsis_tis_bias_kata_ton_gynaikon-589074/"/>
    <meta property="og:site_name" content="Real.gr"/>
    <meta property="article:published_time" content="2019-11-23T19:31:00+00:00"/>
    <meta property="og:title" content="Χανιά: Σοβαρό τροχαίο με εγκατάλειψη στον κόμβο του Ταυρωνίτη"/>
    <meta property="og:description" content="Με πρωτοβουλία του υπουργείου Προστασίας του Πολίτη και του Αρχηγείου της Ελληνικής Αστυνομίας και με αφορμή την Παγκόσμια Ημέρα Εξάλειψης της Βίας κατά των Γυναικών (25η Νοεμβρίου), διοργανώνεται κοινή δράση, σε συνεργασία με τη Γενική Γραμματεία Οικογενειακής Πολιτικής &amp; Ισότητας των Φύλων και το Κέντρο Ερευνών για Θέματα Ισότητας των Φύλων (ΚΕΘΙ)."/>
  </head>
  <body>
    <article>
      <h1>
        <a href="https://www.real.gr/koinonia/arthro/xania_sobaro_troxaio_me_egkataleipsi_ston_kombo_tou_tauroniti-589071/">Χανιά: Σοβαρό τροχαίο με εγκατάλειψη στον κόμβο του Ταυρωνίτη</a>
      </h1>
      <address><time datetime="2019-11-23T19:31:00+00:00">23 Nov 2019, 19:31</time> by <a rel="author">Real.gr</a></address>
      <p>
        <b>Με πρωτοβουλία του υπουργείου Προστασίας του Πολίτη και του Αρχηγείου της Ελληνικής Αστυνομίας και με αφορμή την Παγκόσμια Ημέρα Εξάλειψης της Βίας κατά των Γυναικών (25η Νοεμβρίου), διοργανώνεται κοινή δράση, σε συνεργασία με τη Γενική Γραμματεία Οικογενειακής Πολιτικής &amp; Ισότητας των Φύλων και το Κέντρο Ερευνών για Θέματα Ισότητας των Φύλων (ΚΕΘΙ).</b>
      </p>
      <p>Στο πλαίσιο της δράσης αυτής, προσωπικό της Ελληνικής Αστυνομίας θα διανείμει σχετικό έντυπο ενημερωτικό υλικό σε διάφορες πόλεις της χώρας το Σάββατο 23 Νοεμβρίου 2019 κατά τις ώρες 11.00 – 13.00.</p>
      <p>Στην Αθήνα το υλικό θα διανεμηθεί στο Μετρό Συντάγματος.</p>
      <p>Σκοπός της κοινής δράσης είναι η διαμόρφωση ενός πλαισίου ολοκληρωμένης ενημέρωσης των πολιτών, που αποσκοπεί στην πρόληψη αλλά και την αντιμετώπιση της βίας κατά των γυναικών. Οι πολίτες θα έχουν, επίσης, την ευκαιρία να ενημερωθούν σχετικά με το ρόλο των νέων Υπηρεσιών Αντιμετώπισης της Ενδοοικογενειακής Βίας της Ελληνικής Αστυνομίας.</p>
      <figure>
        <img src="https://media.real.gr/filesystem/images/20191123/low/via-g02_252863_180319.JPG"/>
      </figure>
      <p>Η δράση αυτή αποτελεί μέρος ευρύτερης εκστρατείας ενημέρωσης, που θα πραγματοποιηθεί ταυτόχρονα ανά την επικράτεια και θα κορυφωθεί με κεντρική εκδήλωση τη Δευτέρα 25 Νοεμβρίου, στην αίθουσα «Φάρος» του Κέντρου Πολιτισμού «Ίδρυμα Σταύρος Νιάρχος», παρουσία της πολιτικής και φυσικής ηγεσίας του Σώματος.</p>
      <p>Υπενθυμίζεται ότι πρόσφατα στην Ελληνική Αστυνομία ξεκίνησε η λειτουργία των Υπηρεσιών Αντιμετώπισης Ενδοοικογενειακής Βίας για την αρτιότερη και εξειδικευμένη διαχείριση του φαινομένου.</p>
    </article>
  </body>
</html>