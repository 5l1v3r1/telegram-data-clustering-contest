<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Violencies-sexuals-nucli-invisible-masclisme_0_2349965034.html"/>
    <meta property="og:site_name" content="Ara.cat"/>
    <meta property="article:published_time" content="2019-11-23T19:16:51+00:00"/>
    <meta property="og:title" content="Violències sexuals, el nucli dur i invisible del masclisme"/>
    <meta property="og:description" content="Les dones arrosseguen un historial de culpes i pors que els limita la vida pública i els pren drets i llibertats"/>
  </head>
  <body>
    <article>
      <h1>Violències sexuals, el nucli dur i invisible del masclisme</h1>
      <h2>Les dones arrosseguen un historial de culpes i pors que els limita la vida pública i els pren drets i llibertats</h2>
      <address>
        <time datetime="2019-11-23T19:16:51+00:00">23 Nov 2019, 19:16</time>
      </address>
      <p>Cada cop que una nena comença a tenir vida autònoma rep tot un seguit de missatges destinats a l’autoprotecció, a la transmissió d’un historial de terror sexual: “Vas massa curta, massa escotada, no tornis tan tard”. I, a partir d’aquí, el projecte polític del masclisme ens cala ben endins.</p>
      <p>Escrupolosament, cadascuna de nosaltres guardarà profundament les normes no escrites per evitar la violència. Minuciosament, aprendrem les múltiples estratègies no verbalitzades sobre carrers a evitar, situacions, conductes… i retallarem la nostra vida civil per protegir-nos. Amb normalitat abandonarem els carrers foscos, l’esport en camins, els auriculars de nit, la roba que ens agrada, per no provocar.</p>
      <p>Aquestes normes van acompanyades d’una sanció social en cas de ser violades. Culpable. Segur que algun dels anteriors passos d’autoprotecció no va funcionar i te n’hauries hagut de protegir.</p>
      <p>Aquest historial de culpes i pors és el que se’ns ha transmès a milers i milers de dones de tot el món. Però mai ningú ha sigut prou valent per explicar-nos que això és altament improbable i que limita la nostra vida pública, que ens pren drets i llibertats. Tant de bo algú, de petites, ens hagués dit: “La por és a casa. Si algú toca el teu cos sense el teu permís, ell en té la culpa. Si tu no li dones permís, és que no en té”. I també: “Ni se t’acudeixi tocar el cos d’una dona si no tens molt clar que ella ho vol”. Ens ha faltat un missatge clar i contundent cap a ells, que els faci responsables de no violentar, i no cap a elles, de no ser violentades.</p>
      <p>Sovint convido els professionals que formo a debatre el clip de <i>Je suis ordinaire</i> (Soc ordinària), en què es veu una violació en el marc de la parella. Ella li diu que no repetidament, verbalment i físicament, però “ell ho fa”. Ni gota de la violència física amb què ens advertien de petites, sinó un gran aprofitament del poder que li dona l’estructura, per part d’ell. Mireu-lo i penseu si us resulta familiar. Eduqueu les vostres filles dient que això és violència i que no és culpa seva, i els vostres fills dient-los que estiguin atents a l’absència d’una confirmació de voler qualsevol interacció sexual.</p>
      <p>En el 85% de les violències sexuals, la víctima coneixia prèviament l’agressor, de manera que poc s’assembla a la imatge estereotipada i imaginària amb què ens van educar. És terrible que la prevenció es faci des de la por i no des de l’empoderament, però és encara més terrible que ens situïn la por en un espai on estem habitualment segures i que, a sobre, ningú ens hagi dit que en la proximitat és on hi ha el gran risc.</p>
      <h3>Volem vides plenes</h3>
      <p>El consentiment és tan poc pel que fa a una sexualitat plena que és una paraula que només hauríem d’utilitzar quan parlem de dret penal. El Codi Penal, precisament, no parla de sexe sinó que parla de violències; de violències que es cometen a través de l’atac a la sexualitat de les dones. És, segurament, el delicte en què el gènere és més present perquè el 96% dels autors són homes i el 98% de les víctimes són dones. En canvi, en la seva redacció, l’imaginari de les violències se centra en la visió masculina i l’execució de violències marcades pel fal·lus i la penetració. Per això mateix cal que canviï no només la classificació delictiva, sinó també que, a escala de política criminal, es tingui en compte la victimologia i les dinàmiques pròpies de les conductes més freqüents i reals.</p>
      <p>Quan diem que aspirem a vides plenes no ens referim només a vides sense violències, sinó també a vides plenes. No aspirem a tenir relacions consentides, és a dir, tolerades; volem relacions desitjades, amb amor o sense, repetides o puntuals. No ens quedem amb el sexe no delictiu, fem un desig construït i gaudim d’una esfera humana tan important com és el sexe.</p>
    </article>
  </body>
</html>