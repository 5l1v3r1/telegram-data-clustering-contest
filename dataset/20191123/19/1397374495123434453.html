<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/transferi/maskerano-napusta-kinu-ima-novi-klub-393555.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-23T19:35:00+00:00"/>
    <meta property="og:title" content="Maskerano napušta Kinu, ima novi klub!"/>
    <meta property="og:description" content="Bivši kapiten reprezentacije Argentine postigao dogovor."/>
  </head>
  <body>
    <article>
      <h1>Maskerano napušta Kinu, ima novi klub!</h1>
      <h2>Bivši kapiten reprezentacije Argentine postigao dogovor.</h2>
      <address><time datetime="2019-11-23T19:35:00+00:00">23 Nov 2019, 19:35</time> by <a rel="author">Nikola Miloradović</a></address>
      <p>Uspeo je Huan Pablo Veron da ubedi Havijera Maskerana, dvojac je postigao dogovor i iskusni vezista karijeru nastavlja u domovini.<br/><br/>Nakon 14 godina u inostranstvu Maskerano se vraća kući i od početka 2020. godine će braniti boje Estudijantesa.<br/><br/>Veron je kao predsednik kluba otputovao u Kinu, kako bi ubedio Maskerana da potpiše za ekipu iz La Plate.<br/><br/>Dvojac je postigao dogovor, pa će se bivši fudbaler Liverpula i Barselone vratiti u domovinu početkom naredne godine, kada mu isteke ugovor sa kineskim klubom Hebej.</p>
      <figure>
        <iframe data-src="https://twitter.com/EdelpOficial/status/1198300918120357889?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Maskerano je karijeru počeo u Riveru još 2003. godine, dve godine kasnije otišao je u Korintijans, iz kojeg se seli u Vest Hem.<br/><br/>Nakon samo godinu dana u Londonu seli se u Liverpul, za koji igra u naredne tri godine, pre nego što je otišao u Barselonu, gde je imao najuspešniji period u karijeri.<br/><br/>Proveo je osam godina u Kataloniji, osvojio je pet titula u Primeri, pet trofeja u Kupu kralja, tri u Superkupu Španije, dve Lige šampiona, dva trofeja UEFA Superkupa i dva Svetska klupska prvenstva.<br/><br/>U Hebej je otišao prošle godine, a od januara 2020. godine igraće za Estudijantes, sa kojim je dogovorio dvogodišnji ugovor.<br/><br/>Povukao se 2018. godine iz reprezentacije Argentine, za koju je upisao 147 nastupa, postigao je i tri pogotka.</p>
      <p>Izvor: Sportske.net</p>
    </article>
  </body>
</html>