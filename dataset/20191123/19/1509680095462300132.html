<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/ajit-pawar-should-come-back-in-ncp-says-ashok-chavan-scj-81-2021294/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T19:55:22+00:00"/>
    <meta property="og:title" content="अजित पवार यांनी राजीनामा देऊन घरवापसी करावी-अशोक चव्हाण"/>
    <meta property="og:description" content="अशोक चव्हाण यांनी अजित पवार यांना हा सल्ला दिला आहे"/>
  </head>
  <body>
    <article>
      <h1>अजित पवार यांनी राजीनामा देऊन घरवापसी करावी-अशोक चव्हाण</h1>
      <h2>अशोक चव्हाण यांनी अजित पवार यांना हा सल्ला दिला आहे</h2>
      <address><time datetime="2019-11-23T19:55:22+00:00">23 Nov 2019, 19:55</time> by <a rel="author">लोकसत्ता ऑनलाइन</a></address>
      <p>अजित पवार यांनी राजीनामा देऊन परतलं पाहिजे अशी प्रतिक्रिया काँग्रेस नेते अशोक चव्हाण यांनी दिली. अजित पवार यांनी देवेंद्र फडणवीस यांना काय सांगितलं ठाऊक नाही. अजित पवार यांनी राज्यपालांना दिलेल्या पत्राचा काहीही संदर्भ नाही. राष्ट्रवादी काँग्रेसचे सर्वेसर्वा शरद पवार यांनी वाय. बी. चव्हाण सेंटरमध्ये जी बैठक बोलावली त्या बैठकीला राष्ट्रवादीचे ५० आमदार हजर होते. तसंच जे अजित पवारांसोबत राजभवन या ठिकाणी गेले होते तेदेखील परतले आहेत. याचाच अर्थ भाजपा आणि अजित पवार गटाकडे संख्याबळ नाही. या सगळ्या गोष्टी लक्षात घेऊन अजित पवार यांनी राजीनामा द्यावा आणि घरवापसी करावी असं अशोक चव्हाण यांनी म्हटलं आहे.</p>
      <p>आज सकाळीच महाराष्ट्राच्या राजकारणाला कलाटणी देणारी घटना घडली. सकाळी ८ वाजून ७ मिनिटांनी देवेंद्र फडणवीस यांनी मुख्यमंत्रीपदाची तर अजित पवार यांनी उपमुख्यमंत्रीपदाची शपथ घेतली. या शपथविधी सोहळ्यावर आधी राष्ट्रवादी काँग्रेस आणि शिवसेनेने कडाडून टीका केली आणि त्यानंतर काँग्रेसनेही टीका केली. भाजपाने लोकशाहीची हत्या केल्याचं, रात्रीस खेळ चाले तसे प्रकार केले आहेत असं शिवसेनेने म्हटलं आहे. तर अजित पवार फुटतील आणि भाजपाशी हातमिळवणी करतील असं वाटलं नव्हतं असं शरद पवार यांनी म्हटलं.</p>
      <p>दरम्यान वाय बी चव्हाण सेंटर या ठिकाणी राष्ट्रवादीच्या सगळ्या आमदारांची बैठक संध्याकाळी बोलवण्यात आली होती. या बैठकीला राष्ट्रवादी काँग्रेसचे ५० आमदार हजर होते. शिवसेनेनेही त्यांच्या आमदारांना मुंबईतील हॉटेल ललित या ठिकाणी ठेवले आहे. मात्र राष्ट्रवादीच्या बैठकीतच अजित पवार यांनी पक्ष फुटावा असे वाट नसेल तर भाजपासोबत चला असा निरोप शरद पवार यांना पाठवला. आता पुढचे दोन ते तीन दिवस अशाच नाट्यमय घडामोडी पाहण्यास मिळणार आहे.</p>
    </article>
  </body>
</html>