<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109438-Kiril-Ananiev%253A-Donorstvoto-ne-e-samo-humanna-kauza%252C-a-sveshteno-delo"/>
    <meta property="og:site_name" content="Канал 3"/>
    <meta property="article:published_time" content="2019-11-23T19:35:00+00:00"/>
    <meta property="og:title" content="Кирил Ананиев: Донорството не е само хуманна кауза, а свещено дело"/>
    <meta property="og:description" content="Проведоха се първите годишни награди за принос към донорството"/>
  </head>
  <body>
    <article>
      <h1>Кирил Ананиев: Донорството не е само хуманна кауза, а свещено дело</h1>
      <h2>Проведоха се първите годишни награди за принос към донорството</h2>
      <address>
        <time datetime="2019-11-23T19:35:00+00:00">23 Nov 2019, 19:35</time>
      </address>
      <p><b>Директори на болници, водещи трансплантолози и координатори по донорство бяха отличени на първите годишни награди за принос към донорството.<br/></b> </p>
      <p>Събитието е част от Националната кампания в подкрепа на донорството и трансплантацията "Да! За живот!".</p>
      <p> </p>
      <p>С бурни аплодисменти бяха почетени хората, дали съгласие органите на техни близки да спасят човешки живот, които получиха плакети лично от здравния министър Кирил Ананиев.</p>
      <p> <br/> </p>
      <p>Сред наградените медици са екипи от МОБАЛ "Д-р Стефан Черкезов“, В.Търново, "Света Марина“, Варна, УМБАЛ "Д-р Георги Странски“, Плевен; МБАЛ "Никола Василиев:, Кюстендил; УМБАЛ Бургас, болницата в Силистра, ВМА. За съвместна работа плакет получиха УМБАЛ Св. Иван Рилски“, София и болница "Лозенец” и др.</p>
      <p> </p>
      <p>1151 души чакат за трансплантация в България. Над 1000 от тях имат нужда от нов бъбрек.</p>
      <p> </p>
      <p>Здравният министър припомни, че началото на кампанията "Да! За живот" започна в началото на месеца. В рамките на кампанията, която продължава до 5 декември, ще бъдат разпространени 50 хиляди донорски карти, чиято цел е да бъде насочено вниманието към този проблем. Пластиката няма юридическа стойност, но може да даде информация на близките какво е желанието на човек в случай на инцидент.</p>
      <p> </p>
      <p>"Донорството не е само хуманна кауза, това е свещено дело, което дава живот на хората. Искам да се обърна с признателност към родителите и роднините на донорите. Искам да сведа глава и да им благодаря за тяхното хуманно решение. Тази вечер, това тържество е и за тях. Те имат голямо сърце и знаят каква е цената на живота”, заяви в приветственото си слово Кирил Ананиев.</p>
      <p> </p>
      <p>Директорът на ВМА ген. Венцислав Мутафчийски, който също получи плакет, изказа своето уважение към роднините, които в най-трудния си момент са взели толкова зряло решение. "Те не само дариха живот, те дадоха своето доверие на всички лекари, които се занимават с този процес. Искам да благодаря на всички колеги, които се занимават с тази дейност, не винаги овъзмездена. Те не го правят за пари, а за кауза. ВМА твърдо стои зад програмата за донорство и за трансплантации”, заяви директорът.</p>
      <p> </p>
      <p>Мутафчийски съобщи, че през последната година болницата е инвестирала собствени средства в размер на 1,7 млн. лева в областта на трансплантациите.</p>
      <p> </p>
      <p>В заключение директорът заяви, че в последните месеци усещат подкрепа от страна на правителството и от Медицински надзор за развитието на тази кауза.</p>
      <p> </p>
      <p>На церемонията присъстваха председателят на Комисията по здравеопазване в НС д-р Даниела Дариткова, изпълнителният директор на Изпълнителна агенция "Медицински надзор" Росен Иванов, както и водещи лекари и партньори на кампанията. </p>
      <related>
        <h4>Още по темата</h4>
        <a href="http://kanal3.bg/news/bulgaria/zdraveopazvane/109330-Ananiev-se-sreshtna-s-shefa-na-zdravnata-komisiya-v-nemskiya-parlament"/>
        <a href="http://kanal3.bg/news/bulgaria/zdraveopazvane/109250-Ministar-Ananiev-otstrani-direktorite-na-bolnicite%252C-v-koito-e-lekuvano-pochinaloto-3-godishno-dete"/>
        <a href="http://kanal3.bg/news/bulgaria/zdraveopazvane/109170-Ananiev-otkri-obnovenoto-detsko-otdelenie-na-bolnicata-v-Sevlievo-%2528SNIMKI%2529"/>
      </related>
    </article>
  </body>
</html>