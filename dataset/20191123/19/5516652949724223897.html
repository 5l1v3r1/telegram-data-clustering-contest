<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426347/katadytika-parka-se-kalymno-lero-paro-naxo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T19:15:01+00:00"/>
    <meta property="og:title" content="Καταδυτικά πάρκα σε Κάλυμνο-Λέρο- Πάρο-Νάξο"/>
    <meta property="og:description" content="Κάλυμνος, Λέρος, Πάρος, Νάξος είναι τα τέσσερα νησιά της Περιφέρειας Νότιου Αιγαίου που εντάσσονται στο εγκεκριμένο στρατηγικό σχέδιο."/>
  </head>
  <body>
    <article>
      <h1>Καταδυτικά πάρκα σε Κάλυμνο-Λέρο- Πάρο-Νάξο</h1>
      <address>
        <time datetime="2019-11-23T19:15:01+00:00">23 Nov 2019, 19:15</time>
      </address>
      <p>
        <b>Κάλυμνος, Λέρος, Πάρος, Νάξος είναι τα τέσσερα νησιά της Περιφέρειας Νότιου Αιγαίου που εντάσσονται στο εγκεκριμένο στρατηγικό σχέδιο.</b>
      </p>
      <p>Η Επιτροπή Παρακολούθησης του Προγράμματος Συνεργασίας Interreg V-A Ελλάδα-Κύπρος 2014-2020, στις 14/9 στη Λέσβο, ενέκρινε προς χρηματοδότηση 7 στρατηγικά έργα μεταξύ των οποίων και το έργο «Καταδυτικές Διαδρομές σε Θαλάσσιες Προστατευόμενες Περιοχές της Ανατολικής Μεσογείου -Ανάπτυξη Δικτύου Καταδυτικού Τουρισμού».</p>
      <p>Αξίζει να σημειωθεί ότι υπάρχουν 25 εκατομμύρια πιστοποιημένοι αυτοδύτες στον κόσμο, 4 εκατομμύρια είναι Ευρωπαίοι, ενώ τα 3 εκατομμύρια από αυτούς επιλέγουν μεσογειακούς προορισμούς για τις καταδύσεις τους. Ο τζίρος των Ευρωπαίων αυτοδυτών αγγίζει τα 2 δισ. ευρώ το χρόνο. Θα μπορούσαν ωστόσο να είναι πολύ περισσότεροι όπως εκτιμούν οι ειδικοί, αν είχαν δημιουργηθεί καταδυτικά πάρκα, θαλάσσιες προστατευόμενες περιοχές και υποβρύχια μουσεία. Η Περιφέρεια Νοτίου Αιγαίου, εντοπίζοντας την ανυπαρξία αδειοδοτημένων καταδυτικών πάρκων σε όλη την Ελλάδα, μέχρι τα τέλη του 2016, υπέβαλε το συγκεκριμένο έργο.</p>
      <p>Το Στρατηγικό έργο στοχεύει στην ανάπτυξη ενός δικτύου καταδυτικών διαδρομών σε θαλάσσιες περιοχές, ως εργαλείου για την προστασία του θαλάσσιου περιβάλλοντος, τη διατήρηση της φυσικής και την ανάδειξη της πολιτιστικής κληρονομιάς, την ευαισθητοποίηση του κοινού για την προστασία του θαλάσσιου περιβάλλοντος καθώς και τη βιώσιμη ανάπτυξη του τουρισμού, ιδιαίτερα του καταδυτικού, εμπλουτίζοντας και διαφοροποιώντας τις παρεχόμενες τουριστικές υπηρεσίες.</p>
      <p>Η επιλογή των νησιών έγινε ισόρροπα σε Κυκλάδες και Δωδεκάνησα.<br/>Στο έργο πέραν της Περιφέρειας Νοτίου Αιγαίου, η οποία είναι επικεφαλής εταίρος, συμμετέχουν η Αναπτυξιακή Εταιρεία της ΠΝΑ –ΕΝΕΡΓΕΙΑΚΗ Α.Ε., η Εφορεία Εναλίων Αρχαιοτήτων, ο Δήμος Σάμου, το Τμήμα Αλιείας και Θαλάσσιων Ερευνών του Υπουργείου Γεωργίας, Αγροτικής Ανάπτυξης και Περιβάλλοντος, το Ωκεανογραφικό Κέντρο του Πανεπιστημίου Κύπρου, η Εταιρεία Τουριστικής Ανάπτυξης και Προβολής Περιφέρειας Λεμεσού ΛΤΔ. και το Τμήμα Αρχαιοτήτων του Υπουργείου Μεταφορών, Επικοινωνιών και Έργων της Κύπρου.</p>
      <p>Το έργο εντάσσεται στο Πρόγραμμα Διασυνοριακής Συνεργασίας Interreg V-A Ελλάδα-Κύπρος 2014-2020 και συγχρηματοδοτείται από το Ευρωπαϊκό Ταμείο Περιφερειακής Ανάπτυξης (ΕΤΠΑ 85%) και από εθνικούς πόρους (15%). Έχει διάρκεια 3 έτη και συνολικό προϋπολογισμό 3.273.694,83€ εκ των οποίων 571.390€ αντιστοιχούν στην Περιφέρεια Ν. Αιγαίου και 310.130€ στην ΕΝΕΡΓΕΙΑΚΗ Α.Ε.</p>
    </article>
  </body>
</html>