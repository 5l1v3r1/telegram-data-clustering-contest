<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/23/tryudo-golodomor-buv-genotsydom-poklykanym-zlamaty-volyu-ukrayintsiv/"/>
    <meta property="og:site_name" content="Рубрика"/>
    <meta property="article:published_time" content="2019-11-23T19:50:57+00:00"/>
    <meta property="og:title" content="Трюдо: Голодомор був геноцидом, покликаним зламати волю українців"/>
    <meta property="og:description" content="Прем’єр-міністр Канади Джастін Трюдо виступив із потужною заявою, закликавши всіх канадців вшанувати жертв Голодомору в Україні 1932-1933 років. Про це йдеться у заяві канадського прем’єра, оприлюдненій 23 листопада, повідомляє “Європейська правда“. “Сьогодні ми згадуємо мільйони невинних людей в Україні, які постраждали і загинули під час Голодомору”, – заявив канадський прем’єр-міністр. “З 1932 по 1933 рік тоталітарний […]"/>
  </head>
  <body>
    <article>
      <h1>Трюдо: Голодомор був геноцидом, покликаним зламати волю українців</h1>
      <address><time datetime="2019-11-23T19:50:57+00:00">23 Nov 2019, 19:50</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2018/06/5f6a604c7bebd80382d5c78763dcbdb1-860x580-c-1.jpg"/>
      </figure>
      <p>
        <b>
          <b>Прем’єр-міністр Канади Джастін Трюдо виступив із потужною заявою, закликавши всіх канадців вшанувати жертв Голодомору в Україні 1932-1933 років.</b>
        </b>
      </p>
      <p>Про це йдеться у заяві канадського прем’єра, оприлюдненій 23 листопада, повідомляє “<a href="https://www.eurointegration.com.ua/news/2019/11/23/7103410/">Європейська правда</a>“.</p>
      <p>“Сьогодні ми згадуємо мільйони невинних людей в Україні, які постраждали і загинули під час Голодомору”, – заявив канадський прем’єр-міністр.</p>
      <p>“З 1932 по 1933 рік тоталітарний радянський режим почав кампанію заморення голодом по всій Україні. Мільйони людей загинули, багато інших були заарештовані, депортовані або страчені в результаті геноциду, покликаного зламати їхню волю”, – додав Джастін Трюдо.</p>
      <p>Він підкреслив, що попри ці жахи народ України вижив, захищаючи свою мову, культуру і самобутність, а в 1991 році, після десятиліть радянського правління і гноблення, здобув незалежність.</p>
      <p>“Протягом дуже багатьох років винуватці Голодомору заперечували його існування і приховували ці неймовірні страждання від міжнародного співтовариства. Кожен з нас повинен гарантувати, що їх історії ніколи не будуть стерті. Тільки пам’ятаючи про втрачених жінок, чоловіків і дітей, ми можемо запобігти майбутнім злодіяння і захищати права людини, де б вони не були під загрозою”, – додав Трюдо.</p>
      <related>
        <h4>Читайте також</h4>
        <a href="https://rubryka.com/2019/11/23/golodomor-v-ukrayini-ofitsijno-vyznaly-genotsydom-18-krayin/"/>
        <a href="https://rubryka.com/article/vidomosti-pro-rodychiv-v-arhivah/"/>
      </related>
      <p>Він закликав усіх канадців вшанувати пам’ять жертв Голодомору і поміркувати над тим, як українсько-канадська громада сприяє формуванню країни на краще.</p>
      <p>“По всій Канаді люди українського походження роблять наші громади багатшими і сильнішими”, – зазначив Джастін Трюдо.</p>
      <p>На завершення Трюдо заявив, що “сьогодні і щодня” Канада твердо підтримує український народ та уряд України.</p>
      <p>У четверту суботу листопада в Україні традиційно відзначають День пам’яті жертв голодоморів.</p>
      <p>Унаслідок умисного утворення радянською владою умов, несумісних із життям, за кілька місяців у 1932-1933 роках в Україні загинули мільйони людей.</p>
      <p><a href="https://rubryka.com/2019/11/23/golodomor-86/">Сьогодні – 86-ті роковини Голодомору</a>. Раніше <a href="https://rubryka.com/2019/11/23/zelenskyj-pro-golodomor-ne-zmozhemo-tse-zabuty-i-ne-zmozhemo-tse-probachyty/">Зеленський звернувся до українців: “Не зможемо це забути. І не зможемо це пробачити”.</a></p>
      <p><b><i>Довідка.</i> </b>Голодомор 1932–33 років забрав життя понад 7 млн людей. Щохвилини від штучного голоду помирало 26 людей. Зникали не лише сім’ї, а й цілі села. 23 листопада — важливий для України та кожного громадянина день. Четверта субота листопада — пам’ятний день, коли ми, запалюючи свічки та покладаючи горщики із зерном до пам’ятників та меморіалів, вшановуємо жертв Голодомору.</p>
    </article>
  </body>
</html>