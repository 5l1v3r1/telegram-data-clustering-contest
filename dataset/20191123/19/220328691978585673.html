<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/za-prvi-pt-u-nas-onlayn-obsluzhvane-na-mladozhentsi-407469.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T19:54:00+00:00"/>
    <meta property="og:title" content="Онлайн сватби стартират в Пловдив"/>
    <meta property="og:description" content="Пловдив ще е първата община, където то ще бъде въведено"/>
  </head>
  <body>
    <article>
      <h1>Онлайн сватби стартират в Пловдив</h1>
      <address><time datetime="2019-11-23T19:54:00+00:00">23 Nov 2019, 19:54</time> by <a rel="author">Стандарт</a></address>
      <p>Първата българска община, в която ще бъде въведено онлайн обслужване на младоженци, е Пловдив. Нововъведението ще позволява на желаещите да сключат граждански брак да записват часа и датата за сватбения си ритуал от разстояние.</p>
      <p>Също така ще могат да подават заявления за изнесен ритуал и да избират мястото, където да се бракосъчетаят. Целта е да бъде спестено ценно време на бъдещите съпружески двойки, като се използват възможностите на интернет.</p>
      <p>Електронна система ще стартира от началото на следващата година, съобщава БНР. Тя вече е разработена и от 1 декември ще бъде пусната за едномесечен пробен период, като паралелно ще се използва и старата система.</p>
      <p>Младоженците ще получават на посочен от тях електронен адрес служебна бележка и списък с всички необходими документи, които трябва да бъдат подготвени за сключване на брака. Няколко дни преди самия ритуал ще получават и подсещане за датата, на която трябва да внесат документите и датата, на която ще сключат брака.</p>
    </article>
  </body>
</html>