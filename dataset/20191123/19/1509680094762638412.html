<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/maharashtra-government-formation-ajit-pawar-shows-everyone-katraj-ghat-bmh-90-2021284/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T19:09:25+00:00"/>
    <meta property="og:title" content="अजित पवारांनी सगळ्यांना कात्रजचा घाट दाखवला, पण ही म्हण आली कशी?"/>
    <meta property="og:description" content="या म्हणीमागे इतिहास आहे, छत्रपती शिवाजी महाराजांच्या गनिमी काव्याचा"/>
  </head>
  <body>
    <article>
      <h1>अजित पवारांनी सगळ्यांना कात्रजचा घाट दाखवला, पण ही म्हण आली कशी?</h1>
      <h2>या म्हणीमागे इतिहास आहे, छत्रपती शिवाजी महाराजांच्या गनिमी काव्याचा</h2>
      <address><time datetime="2019-11-23T19:09:25+00:00">23 Nov 2019, 19:09</time> by <a rel="author">लोकसत्ता ऑनलाइन</a></address>
      <p>महाराष्ट्राच्या राजकारणात गेल्या महिनाभरापासून सुरू असलेल्या घडामोडींनंतर आज भूंकप झाला, त्यामुळे सगळेच आश्चर्यचकित झाले. देवेंद्र फडणवीस यांनी राष्ट्रवादीतील काही आमदारांनासोबत घेऊन भाजपाला पाठिंबा दिला. त्यानंतर देवेंद्र फडणवीस यांनी मुख्यमंत्रीपदाची शपथ घेतली, तर अजित पवार उपमुख्यमंत्री झाले. पण, अजित पवारांच्या या निर्णयानंतर त्यांनी सगळ्यांनाच कात्रजचा घाट दाखवला, अशी प्रतिक्रिया उमटली. कात्रजचा घाट दाखवणे ही म्हण महाराष्ट्राच्या राजकारणात वापरली जाते. कात्रजचा घाट दाखवणे ही म्हण राजकारणात जास्त वापरली जाते. कारण, या म्हणीचा प्रत्यय राजकारणातच सातत्यानं येतो. मात्र, ती आली कशी हे माहिती आहे का?</p>
      <p>या म्हणीमागे इतिहास आहे, छत्रपती शिवाजी महाराजांच्या गनिमी काव्याचा. अबू तालिब नावाचं एक पात्र इतिहासात सापडतं. या माणसाचं परिचयातल नावं म्हणजे शाहिस्तेखान. औरंगजेबाचा मामा म्हणजे शाहिस्तेखान. शाहिस्तेखान मोठा सरदार होता. बंगालचा सुभेदार असलेल्या शाहिस्तेखानाला समोरासमोर हरवणं म्हणजे साधं नव्हतं. प्रचंड सैनिक हाताशी असलेला शाहिस्तेखान छत्रपती शिवाजी महाराजांना अटक करण्यासाठी आला होता.</p>
      <p>शाहिस्तेखानाने चाकणचा किल्ला जिंकून आपल्या लवाजम्यासहित पुण्यात मुक्काम ठोकला. पुण्यात तळ ठोकलेला शाहिस्तेखान काही केल्या हलायला तयार नव्हता. दुसरीकडं छत्रपती शिवाजी महाराज तेव्हा सिंहगडावर मुक्कामी होते. लालमहालात राहणाऱ्या शाहिस्तेखानाला समोर जाऊन हरवणं अशक्य होतं. मग छत्रपती शिवाजी महाजांनी एक शक्कल लढवली. योजना महाराजांचा गनिमी काव्याचाच भाग होती.</p>
      <p>तर लालमहालात राहणाऱ्या शाहिस्तेखानाला धडा शिकवण्यासाठी महाराजांनी लग्नाच्या वरातीचा आसरा घेतला. शिवाजी महाराजांसोबत निवडक मावळेही होते. तर लालमहालाची सर्व माहिती असलेले शिवाजी महाराज महालात घुसले. त्यानंतर महालात धावपळ सुरू झाली. शाहिस्तेखानही पळून जाण्याच्या तयारीत होता. याच वेळी छत्रपती शिवाजी महाराजांनी संधी साधली आणि वार केला. त्यात शाहिस्तेखानाची बोटं तुटली.</p>
      <p>ही बातमी सगळीकडं पसरली. शाहिस्तेखानाच्या फौजेलाही ही माहिती मिळाली. एवढ्या मोठ्या फौजेचा सामना करण शक्य नव्हतं. महाराजांनी मावळ्यासहित सिंहगडाचा रस्ता धरला. शाहिस्तेखानाचं सैन्य शिवाजी महाराजाचा पाठलाग करत होतं. या सैन्याला चकवा देण्यासाठी महाराजांनी क्लृती लढवली. महाराजांनी बैलाच्या शिंगांना पेटत्या मशाली बांधल्या आणि हे बैल कात्रज घाटाच्या दिशेनं सोडून दिले. झालं, शाहिस्तेखानाचं सैन्य कात्रजच्या घाटाच्या दिशेनं गेलं आणि महाराज सिंहगडावर पोहोचले. शिवाजी महाराजांच्या एका गनिमी काव्यामुळं कात्रजचा घाट दाखवण्याची म्हण रूढ झाली.</p>
      <p>महाराष्ट्रानं याचा आज अनुभव घेतला. गेल्या महिनाभरापासून शिवसेना, राष्ट्रवादी काँग्रेस आणि काँग्रेसच्या बैठकांना हजर राहणाऱ्या अजित पवार यांनी भाजपासोबत जाण्याची खबर कुणालाही लागू दिली नाही. महाविकास आघाडी सत्तेच्या समिप पोहोचलेली असताना भाजपासोबत जात उपमुख्यमंत्रीपदाची शपथही घेतली.</p>
    </article>
  </body>
</html>