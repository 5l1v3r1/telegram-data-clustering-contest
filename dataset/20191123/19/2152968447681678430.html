<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/23/hiliadi-kazaha-ne-na-nasilieto-nad-jeni-vyv-franciia.430600"/>
    <meta property="og:site_name" content="Dnes.bg"/>
    <meta property="article:published_time" content="2019-11-23T19:15:00+00:00"/>
    <meta property="og:title" content="Хиляди казаха &quot;не&quot; на насилието над жени във Франция"/>
    <meta property="og:description" content="Поне 116 жени са убити от партньорите си от началото на 2019-а | Dnes.bg"/>
  </head>
  <body>
    <article>
      <h1>Хиляди казаха "не" на насилието над жени във Франция</h1>
      <h2>Поне 116 жени са убити от партньорите си от началото на 2019-а</h2>
      <address><time datetime="2019-11-23T19:15:00+00:00">23 Nov 2019, 19:15</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Хиляди демонстранти днес излязоха по улиците на Франция, за да кажат "не" на сексисткото и сексуалното насилие срещу жени и убийствата на жени, предаде Франс прес.</p>
      <p>Случаите на 116 жени, убити от началото на годината, предизвикаха безпрецедентна вълна на негодувание в цялата страна.</p>
      <p>Освен в Париж, в още 30 града на Франция днес бяха организирани протестни акции срещу насилието над жените.<br/>От началото на годината най-малко 116 жени са били убити от партньорите си - настоящи или бивши, сочи проучване на АФП.</p>
      <p>За цялата 2018 година броят на жените, станали жертви на насилие, е 121, според вътрешното министерство.</p>
      <p>Всяка година 213 000 пълнолетни жени стават жертва на физическо и/или сексуално насилие от техни настоящи или бивши партньори, а това е близо 1 процент от жените на възраст от 18 до 75 години, сочат официални данни.</p>
      <p>В понеделник се очаква правителството на Франция да обяви близо 40 мерки за справяне с този остър социален проблем. (БТА)</p>
    </article>
  </body>
</html>