<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%bc%d0%be%d1%80%d0%b3%d0%b0%d0%bd%d0%b8%d1%82%d1%8a%d1%82-%d1%80%d0%be%d0%b7%d0%be%d0%b2%d0%b8%d1%8f%d1%82-%d0%b8%d0%b7%d1%83%d0%bc%d1%80%d1%83%d0%b4/"/>
    <meta property="og:site_name" content="Труд"/>
    <meta property="article:published_time" content="2019-11-23T19:37:16+00:00"/>
    <meta property="og:title" content="Морганитът – розовият изумруд"/>
    <meta property="og:description" content="Братовчед е на аквамарина Пазител на съпружеската любов Най-търсени са прасковените нюанси Морганитът е по-добрият братовчед на изумруда и аквамарина. Също като тях е вид берил, но със съвсем различна аура. Розовият берил е камък на духа. Той ни учи..."/>
  </head>
  <body>
    <article>
      <h1>Морганитът – розовият изумруд</h1>
      <h2>В него са кодирани тайните на Вселенета</h2>
      <address><time datetime="2019-11-23T19:37:16+00:00">23 Nov 2019, 19:37</time> by <a rel="author">Труд</a></address>
      <p>
        <b>Братовчед е на аквамарина</b>
      </p>
      <p>
        <b>Пазител на съпружеската любов</b>
      </p>
      <p>
        <b>Най-търсени са прасковените нюанси</b>
      </p>
      <p>
        <i>Морганитът е по-добрият братовчед на изумруда и аквамарина. Също като тях е вид берил, но със съвсем различна аура. Розовият берил е камък на духа. Той ни учи на любов, състрадание и вярност. Идеален е за хора, които се стремят към духовно израстване. Нежнорозов, кристално чист (за разлика от изумрудите, които често имат “прашинки” и не са идеално прозрачни) и истински рядък е този красив минерал, обожаван от бижутерите.</i>
      </p>
      <figure>
        <img src="https://trud.bg/wp-content/uploads/2019/11/26_Silver__Morganite-500x99999.jpg"/>
      </figure>
      <figure>
        <img src="https://trud.bg/wp-content/uploads/2019/11/26-1-5-99999x500.jpg"/>
      </figure>
      <figure>
        <img src="https://trud.bg/wp-content/uploads/2019/11/26-1-1-1-500x99999.jpg"/>
      </figure>
      <figure>
        <img src="https://trud.bg/wp-content/uploads/2019/11/26-1-2-1-500x99999.jpg"/>
      </figure>
      <figure>
        <img src="https://trud.bg/wp-content/uploads/2019/11/26-4-1-1-99999x500.jpg"/>
      </figure>
      <figure>
        <img src="https://trud.bg/wp-content/uploads/2019/11/26-5-1-2-99999x500.jpg"/>
      </figure>
      <figure>
        <img src="https://trud.bg/wp-content/uploads/2019/11/26-5-2-2-99999x500.jpg"/>
      </figure>
      <figure>
        <img src="https://trud.bg/wp-content/uploads/2019/11/26-5-3-2-500x99999.jpg"/>
      </figure>
      <figure>
        <img src="https://trud.bg/wp-content/uploads/2019/11/26-5-4-2-99999x500.jpg"/>
      </figure>
      <figure>
        <img src="https://trud.bg/wp-content/uploads/2019/11/26-5-5-2-99999x500.jpg"/>
      </figure>
      <figure>
        <img src="https://trud.bg/wp-content/uploads/2019/11/26-5-6-2-99999x500.jpg"/>
      </figure>
      <figure>
        <img src="https://trud.bg/wp-content/uploads/2019/11/26-5-7-2-99999x500.jpg"/>
      </figure>
      <figure>
        <img src="https://trud.bg/wp-content/uploads/2019/11/26-5-8-1-99999x500.jpg"/>
      </figure>
      <figure>
        <img src="https://trud.bg/wp-content/uploads/2019/11/26-5-9-2-500x99999.jpg"/>
      </figure>
      <figure>
        <img src="https://trud.bg/wp-content/uploads/2019/11/26-5-10-1-99999x500.jpg"/>
      </figure>
      <p>Моганитът има много прозвища, но само едно име. Наричат го розов берил, воробевит (на известния руски учен Виктор Иванович Воробьов, който го открива в Уралските планини) и дори розов изумруд. Впрочем той отговаря идеално на последното наименование, тъй като е точно това – розов изумруд, но името така и не успява да се наложи.</p>
      <p>Морганитът е разновидност на минерала берил и е по-хубавият братовчед на познатите видове берил изумруд и аквамарин. Но е по-качествен от изумруда, защото обикновено е без дефекти – по-чист и прозрачен, и е по-рядко срещан от аквамарина. Също като тях има висока твърдост от 7,5-8 по десетстепенната скала на Моос. Кристалът притежава висока стойност като ювелирен камък, заради голямата си издръжливост, прозрачност и силен, почти диамантен блясък. На цвят може да е бледорозов, тъмнорозов, лилав, цвят сьомга или прасковенооранжев. Цветът му се свързва с наличието на манган и/или цезий и литий.</p>
      <p>
        <b>Ако го загреем силно, губи цвета си</b>
      </p>
      <p>Най-търсени са прозрачните морганити в естествен прасковен цвят. Много рядки, затова и много скъпи са пурпурните кристали. Има една особеност при морганита – цветът му изчезва напълно при нагряване над 500°C. Но ако се загрее при по-ниски температури (до 400°C), това премахва жълтите и оранжеви нюанси в оцветяването и остава чистият и нежен розов цвят.</p>
      <p>Сравнително малките бледорозови морганити могат да бъдат облагородени с микродози на съединения на радиоактивния елемент цезий. Методът за облъчване на минерали в ядрен реактор е доста скъп и по-евтината му алтернатива е с рентгеново лъчение. Но има опасност нивото на радиоактивност на камъка да се покачи над допустимите дози. По тази причина всеки купувач трябва да бъде особено внимателен, ако му се предлагат аметисти или топази с твърде интензивен цвят. При облъчване с рентген, морганитът засиява в рубиненочервено, поради примеса на цезий. За съжаление, всички берили с този цвят имат повишена фонова радиация. Цезият абсорбира всички гама лъчи и натрупва радионуклиди, които остават за вечни времена в камъка. Такива кристали е забранено не само да се режат, те дори трябва да бъдат транспортирани при специални мерки за сигурност.</p>
      <p>
        <b>Кръстен е на Дж. П. Морган</b>
      </p>
      <p>Морганитът е открит в началото на 20-ти век на о. Мадагаскар. През 1911 г. на среща на Нюйоркската академия на науките по предложение на прочутия гемолог Джордж Кунц, на камъкa се дава името морганит – на банкера Дж. П. Морган.</p>
      <p>Морган е запален колекционер на скъпоценни камъни, притежател е на най-ценната колекция от минерали в САЩ, която е дарил на държавата. Той поверява на Джордж Кунц – главния гемолог на компанията “Тифани” – да подреди, систематизира и представи кристалите му на Световното изложение в Париж през 1889 г.. Изложбата печели два златни медала и привлича вниманието на международната научна общност.</p>
      <p>Кунц прави още по-елитен подбор и представя отново камъните в Париж през 1900 г. Затова, когато през 1910 г. е намерен нов вид розов берил, Кунц предлага да го кръстят на този толкова страстен любител на кристалите.</p>
      <p>В днешно време качествени морганити се добиват в региона на Минас Жерайс (Бразилия), на остров Елба (Италия), в Мадагаскар, Намибия, Пакистан, Русия, Калифорния (САЩ) и Зимбабве.</p>
      <p>За около век след откриването на морганита езотериците са убедени, че розовият берил е кристал с чисти високи вибрации, който може да бъде използван за облагородяване на духа и увеличаване на психическата ни сила.</p>
      <p>
        <b>Връзка с отвъдното</b>
      </p>
      <p>Морганитът е късметлийски камък. Но освен това стимулира Сърдечната чакра и регулира връзката ни с външния свят, улеснява ни да приемем добрите влияния в живота си и да се съпротивляваме срещу тези, които ни вредят. Дава ни силата да бъдем себе си. Събужда у нас съчувствие и разбиране към другите хора. Помага на връзките ни с околните.</p>
      <p>Това е един от най-подходящите кристали за култивиране на духа, идеален за хора, които се стремят към духовно израстване. Увеличава многократно способността да контактуваме и получаваме напътствия от ангелите и невидимите водачи. Укрепва духа и вярата при трагични обстоятелства. Енергията на този кристал резонира във вибрациите на божествената любов и ни напомня всекидневно за това, че сме част от големия план.</p>
      <p>
        <b>С неземен произход</b>
      </p>
      <p>Някои будистки монаси вярват, че морганитът е камък с неземен произход. В шестоъгълните му кристали са закодирани мистичните знания за структурата на Вселената. На енергийно ниво той е в състояние да излекува всяка болест.</p>
      <p>Камъкът има толкова силна жизнена енергия, че измества всяка отрицателна, изпълва болния орган със своето ци и го лекува. Обогатява с кислород клетките и ги реорганизира. Литотерапевти го използват при лечение на туберкулоза, астма, емфизем, проблеми със сърцето, световъртеж, импотентност и белодробни блокажи. Действа и като афродизиак.</p>
      <p>
        <b>Прави дамите неотразими</b>
      </p>
      <p>Зарежда ни с целеустременост, чувство за отговорност и грижовност. Успокоява и уталожва чувството на гняв и омраза. Отървава ни от предразсъдъците и нетолерантността, като ни дава по-гъвкаво отношение към хората и ситуациите. Може да ни зареди със сила и решимост да се разделим с човек, който не е подходящ за нас.</p>
      <p>По принцип розовият цвят се свързва с новата любов, романтиката и чувствеността. Когато кристалът е с прасковен цвят, той усилва приятелските чувства и роднинската привързаност. Защитава дома и го пречиства от негативна енергия. Пазител е на домашното огнище. На двойките, които се обичат, дарява доверие, преданост и разбирателство. В семействата, които са на прага на развода, може да събуди избледняващата любов. Разсейва отрицателната енергия, която е насочена към собственика му. На жените придава обаяние и им помага да привличат любов към себе си.</p>
      <p>
        <b>Гони мързела</b>
      </p>
      <p>Смята се за камък, който обостря ума, предпазва от умора и съхранява бодростта на духа. Затова се препоръчва студенти и ученици да носят морганит по време на важни изпити. Поддържа доброто настроение. Помага за развитието на мисленето и в борбата с мързела. Създава пространство изпълнено с радост от живота и битието.</p>
      <p>Моряци вярват, че ако носят морганит по време на пътуване по вода, той ще работи като защитен камък от опасностите и бурите. По асоциация с човека, на когото е кръстен – американския предприемач Джей Пи Морган, той е приет за професионален камък на банкерите и адвокатите.</p>
      <p> </p>
      <p>
        <i>
          <b>Помолете кристала за помощ</b>
        </i>
      </p>
      <p>
        <b>Търсач на изгубени вещи</b>
      </p>
      <figure>
        <img src="https://trud.bg/wp-content/uploads/2019/11/26-3-5-269x300.jpg"/>
      </figure>
      <p>Освен че привлича към притежателя си успеха, морганитът също така изпълнява желания и предпазва от загуби. Помага за намиране на загубени вещи. Ето как:</p>
      <p>Необходимо е само да се съсредоточите. Хванете камъка в лявата си ръка и се концентрирайте върху това, което издирвате – представете си как изглежда липсващият предмет, какъв е на цвят, тежест, какво усещането, когато го докосвате, какви емоции свързвате с него, кой последно го е държал. Обърнете се към камъка за помощ. Морганитът действа като антена – ще усили вашите неизследвани способности и ще успеете да откриете загубеното, ако е близост, разбира се.</p>
      <p>По подобен начин може да процедирате, когато искате помощ от кристала, за да се сбъдне някое важно желание. Имайте предвид, че желанието не може да бъде свързано с материални придобивки или причиняване на злина на друго същество.</p>
      <p>Важно е да визуализирате добре желанието си.</p>
      <p>И двете процедури се извършват на спокойствие, когато сте сами. За атмосфера може да запалите ароматни свещи и да си пуснете отпускаща музика.</p>
      <p> </p>
      <p>
        <i>
          <b>Няма как да отличим ментето</b>
        </i>
      </p>
      <p>
        <b>Подменят го с кунзит или шпинел</b>
      </p>
      <p>
        <i>Един от най-фалшифицираните камъни</i>
      </p>
      <figure>
        <img src="https://trud.bg/wp-content/uploads/2019/11/26-2-2-300x200.jpg"/>
        <figcaption>В Средновековието са използвали прозрачните скъпоценни камъни, вместо лупа.</figcaption>
      </figure>
      <p>Съзерцанието на скъпоценните камъни изостря ума и възвисява духа, е казал Гьоте. А съзерцанието на искристия розов морганит изпълва с радост сърцето – но големият германски писател и хуманист няма как да знае това, тъй като е починал близо 80 г., преди този кристал да бъде открит. В действителност мнозина “притежатели” на морганит също не са попадали под магията на розовия берил по простата причина, че са били измамени и в ръцете си държат съвсем друг кристал, ако не и нещо по-евтино.</p>
      <p>Морганитът е един от най-фалшифицираните камъни, тъй като е скъп и изключително висококачествен ювелирен материал, добра алтернатива на диаманта. Вероятността човек да попадне на фалшификат е огромна.</p>
      <p>Да оставим настрана китайските дрънкулки с розови стъкълца или дори пластмаса. Вместо морганит може да ви продадат розов кубичен цирконий – това е синтетичният камък, за разлика от циркония. Много естествени минерали са доста подобни на вид – например кунзита или шпинела.</p>
      <p>Няма никакъв начин да установим в домашни условия дали розовият камък в бижуто е розов берил или друг вид кристал. Фалшификат може да се различи от оригинала само в лабораторни условия. Единствената гаранция че купуваме истински морганит може да бъде, ако го вземем от реномиран магазин.</p>
      <p> </p>
      <p>
        <i>
          <b>Скорпионът да внимава</b>
        </i>
      </p>
      <p>
        <b>Най-благотворно действа на Везните</b>
      </p>
      <figure>
        <img src="https://trud.bg/wp-content/uploads/2019/11/26-4-13-268x300.jpg"/>
      </figure>
      <p>Прието е, че морганитът е подходящ най-вече за Водните зодии – Рак, Риби и Скорпион. Но не всички са единодушни за въздействието му върху последния знак. Някои астролози смятат, че розовият берил не е подходящ и дори е опасен за Скорпиона. И едните, и другите са единодушни, че този кристал има благотворно влияние върху Везните, Раците и Овните.</p>
      <p>Останалите зодиакални знаци могат спокойно да носят морганит. Той няма да им навреди, но и няма да има това силно въздействие на покровител и “късметлийски” камък.</p>
      <p> </p>
      <p> </p>
      <p> </p>
      <p>
        <b>ИНТЕРГЕОРЕСУРС – ТЪРГОВИЯ СЪС СКЪПОЦЕННИ КАМЪНИ И МИНЕРАЛИ</b>
      </p>
      <p>София, ул. Козяк 17, бл.4 партер; www.intergeoresource.com; е-мейл: intergeoresource @gmail.com<br/>тел: 02 980 58 70; мобилен: 0887 196 193; фaкс: 02 980 54 83</p>
      <ul>
        <li>Скъпоценни, полускъпоценни и декоративни камъни и изделия от тях</li>
        <li>Експертни оценки и идентификация на скъпоценни камъни</li>
        <li>Консултантска дейност в областта на геология, геофизика и минно дело</li>
      </ul>
    </article>
  </body>
</html>