<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806889/%D8%A8%DB%8C%D8%B4-%D8%A7%D8%B2-%D9%86%DB%8C%D9%85%DB%8C-%D8%A7%D8%B2-%D8%B3%D8%A7%DA%A9%D9%86%D8%A7%D9%86-%D9%81%D9%84%D8%B3%D8%B7%DB%8C%D9%86-%D8%A7%D8%B4%D8%BA%D8%A7%D9%84%DB%8C-%D8%AE%D9%88%D8%A7%D9%87%D8%A7%D9%86-%D8%A7%D8%B3%D8%AA%D8%B9%D9%81%D8%A7%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T19:15:00+00:00"/>
    <meta property="og:title" content="بیش از نیمی از ساکنان فلسطین اشغالی خواهان استعفای نتانیاهو هستند"/>
    <meta property="og:description" content="جدیدترین نظرسنجی‌ها در فلسطین اشغالی نشان داد که بیش از نیمی از مردم با استعفای نخست‌وزیر این رژیم موافقند."/>
  </head>
  <body>
    <article>
      <h1>بیش از نیمی از ساکنان فلسطین اشغالی خواهان استعفای نتانیاهو هستند</h1>
      <h2>جدیدترین نظرسنجی‌ها در فلسطین اشغالی نشان داد که بیش از نیمی از مردم با استعفای نخست‌وزیر این رژیم موافقند.</h2>
      <address>
        <time datetime="2019-11-23T19:15:00+00:00">23 Nov 2019, 19:15</time>
      </address>
      <p>به گزارش گروه سیاسی خبرگزاری دانشجو، بیش از نیمی از شرکت‌کنندگان در یک نظرسنجی در فلسطین اشغالی گفته‌اند که «بنیامین نتانیاهو» که با اتهامات قضایی روبروست، باید از سمت خود کناره‌گیری کند.<br/><br/>به نوشته روزنامه «جروزالم پست»، در این نظرسنجی که که از سوی کانال ۱۳ تلویزیون اسرائیل برگزار و نتایج آن جمعه غروب منتشر شد، ۵۶ درصد شرکت‌کنندگان گفته‌اند که نتانیاهو باید قدرت را واگذار کند.<br/><br/>۳۵ درصد از شرکت‌کنندگان هم گفته‌اند که نیازی به کناره‌گیری نتانیاهو نیست. ۹ درصد نیز گفته‌اند که نظری در این زمینه ندارند. شرکت‌کنندگان در این نظرسنجی بر این باورند که در صورت برگزاری انتخابات، «ائتلاف آبی و سفید» بزرگترین حزب با ۳۶ کرسی خواهد بود و دو کرسی بیشتر از انتخابات قبلی کسب می‌کند.<br/><br/>شرکت‌کنندگان در این نظرسنجی همچنین بر این باورند که حزب لیکود به ریاست نتانیاهو ۳۳ کرسی و حزب «اسرائیل خانه ما» هشت کرسی به دست می‌آورد.<br/><br/>به نوشته این منبع خبری، در این نظرسنجی ۷۴۹ نفر شرکت کردند که از این تعداد ۶۰۱ نفر ساکن بخش یهودی‌نشین و ۱۴۸ نفر ساکن بخش غیریهودی بودند.<br/><br/>بحران تشکیل کابینه در سرزمین‌های اشغالی همچنان پس از برگزاری انتخابات سراسری دوم باقی مانده است. احزاب لیکود و آبی و سفید در مذاکرات برای تشکیل کابینه فراگیر با بن‌بست مواجه شده‌اند.<br/><br/>حزب آبی و سفید از لیکود خواسته بدون احزاب مذهبی و هریدی صهیونیست وارد کابینه شود، درخواستی که از سوی لیکود رد شده است.<br/><br/>رئیس رژیم صهیونیستی نیز اخیرا از رؤسای دو حزب آبی و سفید و لیکود خواست تا اختلافات را کنار گذاشته و کابینه فراگیر را تشکیل دهند. </p>
      <p>نتانیاهو هفته گذشته رسما به «رشوه‌خواری»، «کلاهبرداری» و «خیانت در امانت» متهم شد.</p>
    </article>
  </body>
</html>