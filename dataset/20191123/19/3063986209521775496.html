<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/23/842642"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T19:09:00+00:00"/>
    <meta property="og:title" content="বঙ্গবন্ধুর দ্বিতীয় বিপ্লব সফল করার জন্য কাজ করব : শেখ পরশ"/>
    <meta property="og:description" content="জাতির পিতা বঙ্গবন্ধু শেখ মুজিবুর রহমানের ১৯৭৪ সালের দ্বিতীয় বিপ্লব কর্মসূচিকে শেখ হাসিনার নেতৃত্বে সফল করতে যুব সমাজের প্রতি আহ্বান জানিয়েছেন আওয়ামী যুবলীগের নবনির্বাচিত চেয়ারম্যান শেখ ফজলে শামস পরশ। তিনি বলেন, ১৯৭৫ সালের ১৫ আগস্ট বঙ্গবন্ধুকে স্বপরিবারে হত্যার ফলে তাঁর দ্বিতীয় বিপ্লব কর্মসূচি সম্পন্ন হয়নি। বর্তমানে তাঁর কন্যা প্রধানমন্ত্রী শেখ হাসিনা দুর্নীতির বিরুদ্ধে জিরো টলারেন্স কর্মসূচিকে বঙ্গবন্ধুর দ্বিতীয় বিপ্লবের একটি কর্মসূচি হিসেবে নিয়েছেন। যুবলীগের সব কর্মীদের নিয়ে এই কর্মসূচিকে সফল করার জন্য কাজ করব। আজ শনিবার বিকেলে রাজধানীর ইঞ্জিনিয়ার্স ইনস্টিটিউশনে যুবলীগের ৭ম কংগ্রেসের দ্বিতীয় অধিবেশনে আওয়ামী লীগ সাধারণ সম্পাদক ওবায়দুল কাদের চেয়ারম্যান হিসেবে তার নাম ঘোষণা করেন। এর পর সাংবাদিকদের সামনে অনুভূতি প্রকাশ করতে গিয়ে পরশ এই কথা বলেন। শেখ পরশ বলেন, আওয়ামী লীগের প্রয়াত সাধারণ সম্পাদক সৈয়দ আশরাফ বলেছিলেন যে, আওয়ামী লীগ শহীদের রক্ত দিয়ে তৈরি একটি অনুভূতির নাম। আমি একজন শহীদের সন্তান। রাজনীতি আমার ও ভাই শেখ ফজলে নূর তাপসের কাছ থেকে বলতে গেলে সবকিছুই নিয়েছে। পরশ বলেন, আমি আপনাদের বলতে চাই, আমার ওপর যে দায়িত্ব…"/>
  </head>
  <body>
    <article>
      <h1>বঙ্গবন্ধুর দ্বিতীয় বিপ্লব সফল করার জন্য কাজ করব : শেখ পরশ</h1>
      <address><time datetime="2019-11-23T19:09:00+00:00">23 Nov 2019, 19:09</time> by <a rel="author">কালের কণ্ঠ অনলাইন</a></address>
      <p>জাতির পিতা বঙ্গবন্ধু শেখ মুজিবুর রহমানের ১৯৭৪ সালের দ্বিতীয় বিপ্লব কর্মসূচিকে শেখ হাসিনার নেতৃত্বে সফল করতে যুব সমাজের প্রতি আহ্বান জানিয়েছেন আওয়ামী যুবলীগের নবনির্বাচিত চেয়ারম্যান শেখ ফজলে শামস পরশ।</p>
      <p>তিনি বলেন, ১৯৭৫ সালের ১৫ আগস্ট বঙ্গবন্ধুকে স্বপরিবারে হত্যার ফলে তাঁর দ্বিতীয় বিপ্লব কর্মসূচি সম্পন্ন হয়নি। বর্তমানে তাঁর কন্যা প্রধানমন্ত্রী শেখ হাসিনা দুর্নীতির বিরুদ্ধে জিরো টলারেন্স কর্মসূচিকে বঙ্গবন্ধুর দ্বিতীয় বিপ্লবের একটি কর্মসূচি হিসেবে নিয়েছেন। যুবলীগের সব কর্মীদের নিয়ে এই কর্মসূচিকে সফল করার জন্য কাজ করব।</p>
      <p>আজ শনিবার বিকেলে রাজধানীর ইঞ্জিনিয়ার্স ইনস্টিটিউশনে যুবলীগের ৭ম কংগ্রেসের দ্বিতীয় অধিবেশনে আওয়ামী লীগ সাধারণ সম্পাদক ওবায়দুল কাদের চেয়ারম্যান হিসেবে তার নাম ঘোষণা করেন। এর পর সাংবাদিকদের সামনে অনুভূতি প্রকাশ করতে গিয়ে পরশ এই কথা বলেন।</p>
      <p>শেখ পরশ বলেন, আওয়ামী লীগের প্রয়াত সাধারণ সম্পাদক সৈয়দ আশরাফ বলেছিলেন যে, আওয়ামী লীগ শহীদের রক্ত দিয়ে তৈরি একটি অনুভূতির নাম। আমি একজন শহীদের সন্তান। রাজনীতি আমার ও ভাই শেখ ফজলে নূর তাপসের কাছ থেকে বলতে গেলে সবকিছুই নিয়েছে।</p>
      <p>পরশ বলেন, আমি আপনাদের বলতে চাই, আমার ওপর যে দায়িত্ব দেওয়া হচ্ছে তা সততার সঙ্গে পালন করব। যুবলীগের সভাপতি হিসাবে নয়, একজন কর্মী হিসাবে আপনাদের পাশে থেকে কাজ করব।</p>
    </article>
  </body>
</html>