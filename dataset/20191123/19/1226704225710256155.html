<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/usa-stratili-nad-libyjskym-tripolisom/431895-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T19:08:00+00:00"/>
    <meta property="og:title" content="USA stratili nad líbyjským Tripolisom vojenské bezpilotné lietadlo"/>
    <meta property="og:description" content="Veliteľstvo poznamenalo, že cieľom operácií s bezpilotným lietadlami je vyhodnotiť prebiehajúcu bezpečnostnú situáciu a monitorovať extrémistickú aktivitu."/>
  </head>
  <body>
    <article>
      <h1>USA stratili nad líbyjským Tripolisom vojenské bezpilotné lietadlo</h1>
      <h2>Veliteľstvo poznamenalo, že cieľom operácií s bezpilotným lietadlami je vyhodnotiť prebiehajúcu bezpečnostnú situáciu a monitorovať extrémistickú aktivitu.</h2>
      <address><time datetime="2019-11-23T19:08:00+00:00">23 Nov 2019, 19:08</time> by <a rel="author">TASR</a></address>
      <p>Káhira 13. novembra (TASR) - Spojené štáty v sobotu oznámili, že nad líbyjským hlavným mestom Tripolis, ktoré je už niekoľko mesiacov dejiskom bojov medzi znepriatelenými stranami, stratili vojenské bezpilotné lietadlo.</p>
      <p>Podľa agentúry DPA Africké veliteľstvo ozbrojených síl USA (USAFRICOM) uviedlo, že o stroj prišli vo štvrtok.</p>
      <p>Veliteľstvo poznamenalo, že operácie s bezpilotným lietadlami <i>"sa vykonávajú v Líbyi s cieľom vyhodnotiť prebiehajúcu bezpečnostnú situáciu a monitorovať násilnú extrémistickú aktivitu"</i>.</p>
      <p><i>"Tieto operácie sú veľmi dôležité... a sú plne koordinované s príslušnými vládnymi úradníkmi,"</i> dodalo USAFRICOM.</p>
      <p>Líbya upadla do chaosu po povstaní z roku 2011, ktoré leteckými údermi podporilo aj NATO. Viedlo k pádu režimu Muammara Kaddáfího i jeho smrti.</p>
      <p>Proti medzinárodne uznanej líbyjskej vláde národnej jednoty v Tripolise, ktorú vedie Fájiz Sarrádž, bojuje veliteľ Líbyjskej národnej armády (LNA) Chalífa Haftar. Ten podporuje konkurenčnú vládu sídliacu v Tobruku na východe Líbye. Začiatkom apríla nariadil ofenzívu na hlavné mesto Tripolis.</p>
      <p>Tento týždeň Haftarove sily oznámili, že na západe Líbye zostrelili talianske bezpilotné lietadlo, dodala DPA.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/lavrov-americka-vojenska-pritomnost/431853-clanok.html"/>
        <a href="https://www.teraz.sk/magazin/americania-sa-mozu-tesit-na-slavno/431841-clanok.html"/>
        <a href="https://www.teraz.sk/zahranicie/odbornici-spor-medzi-usa-a-cinou-mo/431824-clanok.html"/>
      </related>
    </article>
  </body>
</html>