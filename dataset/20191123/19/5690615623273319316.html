<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837439-u-shtabi-oos-rozpovili-pro-situatsiyu-na-dilyankakh-rozvedennya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T19:20:00+00:00"/>
    <meta property="og:title" content="У штабі ООС розповіли про ситуацію на ділянках розведення"/>
    <meta property="og:description" content="КИЇВ. 23 листопада. УНН. У районі населеного пункту Богданівка Донецької області, на ділянці розведення №3, триває демонтаж фортифікаційних споруд та інших …"/>
  </head>
  <body>
    <article>
      <h1>У штабі ООС розповіли про ситуацію на ділянках розведення</h1>
      <address><time datetime="2019-11-23T19:20:00+00:00">23 Nov 2019, 19:20</time> by <a rel="author">Юлія Шрамко</a></address>
      <p><b>КИЇВ. 23 листопада. УНН.</b> У районі населеного пункту Богданівка Донецької області, на ділянці розведення №3, триває демонтаж фортифікаційних споруд та інших об’єктів військового призначення. Про це йдеться у вечірньому зведенні пресцентру ООС, передає <b>УНН</b>.</p>
      <p>"На ділянці розведення №3, в районі населеного пункту Богданівка Донецької області, триває демонтаж фортифікаційних споруд та інших об’єктів військового призначення. Склад загону для робіт - 30 осіб особового складу і 13 одиниць техніки. Сьогодні співробітниками ДСНС України вилучено 2 вибухонебезпечних предмета і розібрано 2 бліндажа", - вказали у штабі.</p>
      <p>Також зазначається, що на ділянці розведення №1 (Станиця Луганська) підрозділ ДСНС України провів обстеження ділянок місцевості у районі робіт біля мосту та по лівій стороні від дороги в районі лісосмуги і будівельного майданчика.</p>
      <p>Водночас, за даними штабу, тривають заходи на ділянці розведення №2 у районі населеного пункту Золоте Луганської області щодо демонтажу об’єктів військового призначення. "У процесі задіяно 20 осіб та 5 одиниць техніки. Щоденно, перед початком робіт, ділянка перевіряється спеціальною піротехнічною групою ДСНС України. Сьогодні, зокрема, проводилось впорядкування території навколо демонтованих споруд", - додали у пресцентрі.</p>
      <p>Нагадаємо, з початку доби, 23 листопада, на Донбасі зафіксовано <a href="https://www.unn.com.ua/uk/news/1837436-oos-z-pochatku-dobi-sim-vorozhikh-obstriliv">сім ворожих обстрілів</a>.</p>
    </article>
  </body>
</html>