<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/komunisti-ogolosili-shkidnikami-ukrayinskih-selyan-istorik-330689_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T19:00:00+00:00"/>
    <meta property="og:title" content="Комуністи оголосили шкідниками українських селян – історик"/>
    <meta property="og:description" content="Мільйони українців опинилися ворогами народу для коммунії, а їхне майно поповнило партійну касу, чи було витрачено на виготовлення озброєння."/>
  </head>
  <body>
    <article>
      <h1>Комуністи оголосили шкідниками українських селян – історик</h1>
      <h2>Мільйони українців опинилися "ворогами народу" для коммунії, а їхне майно поповнило партійну касу, чи було витрачено на виготовлення озброєння.</h2>
      <address>
        <time datetime="2019-11-23T19:00:00+00:00">23 Nov 2019, 19:00</time>
      </address>
      <p>Радянська внутрішня пропаганда із самого початку активно переконувала маси, що навколо СРСР – зовнішні вороги, які готуються знищити молоду країну Рад і напередодні хрестового походу на схід наповнюють її своїми агентами. Про це пише в своїй статті для <a href="https://dt.ua/">DT.UA</a> Ярослава Музиченко.</p>
      <p>Цих агентів називали шкідниками, зрадниками батьківщини, ізолювали від суспільства і знищували. А під цією маркою "шкідництва" розправлялися з усіма потенційними або явними противниками режиму.</p>
      <p>"Комуністична й нацистська системи оголошували шкідливими цілі соціальні, етнічні чи національні групи і планомірно винищували їх. Досі побутує думка, що комунізм сам по собі непоганий, але його ідею, мовляв, спотворив Сталін. Утім, якою бачив комуністичну ідею її творець Карл Маркс? Пригадаймо, що свій "Капітал" він присвятив "учителеві" Чарльзу Дарвіну... Відомо, що саме на "філософський матеріалізм" Дарвіна спиралися "соціальні інженери" — нацисти й комуністи", – пише автор.</p>
      <p>Як з'ясувала директор Українського науково-дослідницького та освітнього центру дослідження Голодомору Людмила Гриневич, ще у 1930-х роках відомий радянський військовий теоретик, колишній генерал-майор російської імператорської армії Олександр Свечин, отримав завдання від Генерального штабу РСЧА особливе завдання – визначити регіони, які у разі бойових дій на території СРСР можуть створити для радянської влади найбільші проблеми. Свечин у своїй доповіді вказав всього два таких регіони – Північний Кавказ та Україна. Самого Свєчина розстріляли у 1938 році – у справі "Москва-центр", а фактично за те, що був "колишнім".</p>
      <p>"Комуністи оголосили шкідниками українських селян. І не тільки заможних. "Куркулями" нарікали соціально активних носіїв національної ідентичності, лідерів думок, які не погоджувалися на знищення приватної власності й радянське рабство. Адже вони могли чинити спротив не лише наступальному походу "світової революції", а й існуванню самого СССР... Як зброю масового знищення "шкідників" у цих регіонах було застосовано геноцид — штучний голод. У результаті понад чотири мільйони українців — наших прабабусь і прадідів — поклали на жертовник утопічної ідеї про світову пролетарську революцію, а їхнє майно й заощадження збагатили радянську партійну номенклатуру й частково були вкладені у скарбницю Комуністичного інтернаціоналу й технічне переоснащення Червоної армії", – зазначає автор.</p>
      <p>В Україні сьогодні вшановують пам'ять жертв голодоморів 1921-1922, 1932-1933 і 1946-1947 років. Пам'ятні заходи розпочнуться у Києві о 15:00 біля меморіалу жертв Голодомору. У межах акції "Запали свічку" після загальнонаціональної хвилини мовчання о 16:00 українці запалять свічки біля меморіалів голодомору та на підвіконнях у своєму житлі.</p>
      <p>Докладніше <b><a href="https://dt.ua/HISTORY/svitova-cina-ukrayinskogo-golodu-330577_.html">читайте в матеріалі Ярослави Музиченко "Світова ціна українського Голоду"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>