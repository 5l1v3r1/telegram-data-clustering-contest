<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/bizness/359749-latvija-ieverojami-samazinajusies-spirta-razosana"/>
    <meta property="og:site_name" content="Jauns.lv"/>
    <meta property="article:published_time" content="2019-11-23T19:35:00+00:00"/>
    <meta property="og:title" content="Latvijā ievērojami samazinājusies spirta ražošana"/>
    <meta property="og:description" content="Latvijā saražotā spirta apmērs šogad deviņos mēnešos samazinājies par 44,6% salīdzinājumā ar pagājušā gada attiecīgo periodu, liecina Valsts ieņēmumu dienesta (VID) apkopotie akcīzes preču aprites rādītāji."/>
  </head>
  <body>
    <article>
      <h1>Latvijā ievērojami samazinājusies spirta ražošana</h1>
      <address><time datetime="2019-11-23T19:35:00+00:00">23 Nov 2019, 19:35</time> by <a rel="author">Jauns.lv / LETA</a></address>
      <p>
        <b>Latvijā saražotā spirta apmērs šogad deviņos mēnešos samazinājies par 44,6% salīdzinājumā ar pagājušā gada attiecīgo periodu, liecina Valsts ieņēmumu dienesta (VID) apkopotie akcīzes preču aprites rādītāji.</b>
      </p>
      <p>Kopumā spirts 2019.gada deviņos mēnešos Latvijā saražots 5,37 miljonu litru absolūtā alkohola apmērā, kas ir par 4,32 miljoniem litru mazāk nekā 2018.gada deviņos mēnešos.</p>
      <p>Tostarp saražotā etilspirta apmērs deviņos mēnešos bija 4,299 miljoni litru absolūtā alkohola, kas ir 2,02 reizes vairāk nekā 2018.gada deviņos mēnešos. Saražotā dehidratētā spirta apmērs bija 1,071 miljons litru absolūtā alkohola, kas ir par 85,8% mazāk nekā 2018.gada deviņos mēnešos.</p>
      <p>Latvijā ievestā etilspirta apmērs deviņos mēnešos bija 10,611 miljoni litru absolūtā alkohola, kas ir par 2,8% vairāk nekā 2018.gada deviņos mēnešos.</p>
      <p>Šogad deviņos mēnešos Latvijā realizētā etilspirta apmērs samazinājies par 81,9% jeb 5,95 miljoniem litru absolūtā alkohola - 2019.gada deviņos mēnešos realizēti 1,315 miljoni litru absolūtā alkohola, bet 2018.gada deviņos mēnešos - 7,265 miljoni litru absolūtā alkohola.</p>
      <p>Alkoholisko dzērienu ražošanā izlietotā etilspirta apmērs deviņos mēnešos bija 10,861 miljons litru absolūtā alkohola, kas ir par 12,9% vairāk nekā 2018.gada deviņos mēnešos izlietotais apmērs - 9,62 miljoni litru absolūtā alkohola.</p>
      <p>Šogad deviņos mēnešos uz citām Eiropas Savienības valstīm izvests, kā arī eksportēts spirts 3,771 miljona litru absolūtā alkohola apmērā, kas ir par 48,3% vairāk nekā 2018.gada deviņos mēnešos.</p>
      <p>2018.gadā spirts Latvijā saražots 12,83 miljonu litru absolūtā alkohola apmērā, kas ir par 3,02 miljoniem litru mazāk nekā 2017.gadā.</p>
    </article>
  </body>
</html>