<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/csapat/20191123-veszprem-kielce-2019-bajnokok-ligaja-helyszini.html"/>
    <meta property="og:site_name" content="Origo"/>
    <meta property="article:published_time" content="2019-11-23T19:22:00+00:00"/>
    <meta property="og:title" content="Sterbik parádéjával nyert a Veszprém a Kielce ellen"/>
    <meta property="og:description" content="Kilenc gólt kapott a második félidőben a magyar bajnok."/>
  </head>
  <body>
    <article>
      <h1>Sterbik parádéjával nyert a Veszprém a Kielce ellen</h1>
      <address><time datetime="2019-11-23T19:22:00+00:00">23 Nov 2019, 19:22</time> by <a rel="author">Szendrei Zoltán</a></address>
      <p>
        <b>Sterbik Árpád második félideji parádéjának, és nagyszerű védekezésének köszönhetően a Veszprém a második felőrölte a lengyel Kielcét. David Davis csapata a második játékrészben csak kilenc gólt kapott, és 28-24-re megnyerte a mérkőzést közvetlen riválisával szemben a Bajnokok Ligájában.</b>
      </p>
      <p>Visszatért sérülése után a veszprémi keretbe Sterbik Árpád. A héten a 40. születésnapját betöltő kapussal szemben a csapat két irányítója, Lékai Máté, és Kentin Mahé továbbra is sérüléssel bajlódik, így rájuk nem számíthatott David Davis. Szintén kimaradt a keretből a Veszprémben kölcsönben szereplő, sérülése után kedden a Metaloplastika ellen bemutatkozó Pawel Paczkowski.</p>
      <p>A lengyel bajnokcsapat edzője, Talant Dujshebaev 14 játékost nevezett csak a maximális 16 helyett. Nem állt a Kielce rendelkezésére a balszélső Mateusz Jachlewski, és a balátlövő Tomasz Gebala sem. A csata már a bemelegítés alatt jó hangulatban kezdődött, amikor a helyi szpíker a Szirtaki dallamaival köszöntötte a zsűriasztalnál ülő görög delegátust.</p>
      <figure>
        <img src="https://cdn.nwmgroups.hu/s/img/i/1911/20191123veszprem--vive-kielce-ferfi.jpg"/>
        <figcaption>Fergeteges élőképpel kedveskedtek a veszprémi szurkolók a csapatoknak<cite>Fotó: Csudai Sándor - Origo</cite></figcaption>
      </figure>
      <p>A két tízpontos csapat mérkőzését a Kielce kezdte jobban. Első három támadásukat egyaránt a fehérorosz beálló, Artsem Karalek tudta góllal befejezni. A hazaiaknak mindig volt válasza a szédületes iramban. Rasmus Lauge és Manuel Strlek pontos befejezéseivel tartotta a lépést a Veszprém.</p>
      <p>Ahogyan a két csapat legutóbbi négy egymás elleni mérkőzésén, úgy ezúttal is hatalmas tempóban estek egymásnak a csapatok.</p>
      <aside>Az óriási iramban már-már hihetetlenül hangzik, de az első technikai hibára a 10. percig kellett várni.</aside>
      <p>A litván játékvezetők is körülbelül eddig bírták hiba nélkül. Blaz Blagotinsek első, már-már menetrendszerű - ám ebben az esetben jogtalan – kiállítására a 17. percig kellett várni.</p>
      <p>Az emberelőnyöknek köszönhetően a Kielcénél volt a vezetés szinte a teljes első félidőben. A Veszprém Petar Nenadic góljaival szorosan tapadt a lengyelekre, akiknél Wolff is elkezdett védeni. Az első félidő hajrája Vuko Borozan bombáiról szólt, azonban a védekezés továbbra sem akart összeállni Julen Aguinagaldéval és Karalekkel szemben. Ezért a félidőben a Kielce vezetett 15-13-ra.</p>
      <figure>
        <img src="https://cdn.nwmgroups.hu/s/img/i/1911/20191123veszprem--vive-kielce-ferfi5.jpg"/>
        <figcaption>Rasmus Lauge eddigi legjobb meccsét játszotta a Veszprém mezében<cite>Fotó: Csudai Sándor - Origo</cite></figcaption>
      </figure>
      <p>
        <mark>A szünetben kapust és beállóst cserélt David Davis.</mark>
      </p>
      <p>A születésnapos Sterbik Árpád védéssel, Rogerio Moraes kiharcolt hétméteressel kezdett. A 39. percben Sterbik hetest védett, majd az ellentámadásból Andreas Nilsson nem mindennapi mozdulattal tette el a labdát a szintén jól védő Wolff mellett. A Veszprém ezzel 7-6 után másodszor is átvette a vezetést (19-18).</p>
      <p>A lendületbe jövő Nenadicot és társait Borut Mackovsek fejre ütésért adott kiállítása sem zavarta meg. Talant Dujshebaev időt kért, és védekezést váltott – megnyitotta a Kielce falát.</p>
      <aside>Wolff és Sterbik ziccereket védett, miközben a közönség és a két csapat már akkor sem hitt a játékvezetőknek, amikor azok jó ítéletet hoztak.</aside>
      <p>Bár a veszprémi csapat egyik legeredményesebb játékosa idén a BL-ben, Dragan Gajic a hajrára fordulva hétméterest és ziccert is hibázott, a hazai védekezés ekkor már sziklaszilárdan állt a helyén. Sterbik továbbra is fantasztikusan védett, előtte Mackovsek és Blagotinsek igazi falat alkotott. Vuko Borozan újabb bombáinak köszönhetően a Veszprém végül 28-24-es győzelmet aratott lengyel riválisa felett.</p>
      <p><b>Férfi kézilabda Bajnokok Ligája, B-csoport, 9. forduló: </b>Telekom Veszprém - PGE Vive Kielce 28-24 (13-15)</p>
    </article>
  </body>
</html>