<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/motor/m-sverige-om-brinnande-dieselbilar-tillverkaren-har-ansvaret/"/>
    <meta property="og:site_name" content="DN.SE"/>
    <meta property="article:published_time" content="2019-11-23T19:06:18+00:00"/>
    <meta property="og:title" content="M-Sverige om brinnande dieselbilar: Tillverkaren har ansvaret"/>
    <meta property="og:description" content="Det är biltillverkarens ansvar att åtgärda de tekniska fel och risker som bilar dras med."/>
  </head>
  <body>
    <article>
      <h1>M-Sverige om brinnande dieselbilar: Tillverkaren har ansvaret</h1>
      <address><time datetime="2019-11-23T19:06:18+00:00">23 Nov 2019, 19:06</time> by <a rel="author" href="https://www.dn.se/av/juan-flores/" target="_blank">Juan Flores</a></address>
      <p>
        <b>Det är biltillverkarens ansvar att åtgärda de tekniska fel och risker som bilar dras med. Om inte tillverkaren tar det ansvaret borde någon myndighet träda in, anser bilförarnas organisation M-Sverige, som ser en lucka i lagstiftningen. <br/>Den som är orolig för att dieselbilen ska börja brinna uppmanas att ta kontakt med biltillverkaren. </b>
      </p>
      <p>Det är <a href="https://www.dn.se/ekonomi/dieselbilen-skulle-radda-klimatet-nu-brinner-den/">efter DN:s avslöjande om BMW:s och Volvos hantering </a>av det tekniska fel som gör att dieselbilar börjat brinna – och hur tillverkarna missat att informera bilägare om detta – som M Sverige (tidigare Motormännen) efterlyser att myndigheterna ges möjlighet att gå in och agera mot bilföretagen. </p>
      <p>– Vår utgångspunkt är att det är biltillverkaren som fullt ut är ansvarig för sina produkter, men också för att göra en korrekt bedömning av hur riskfylld en teknisk brist är. Det finns ingen annan som har insyn i den här problematiken. Man måste kunna lita på att de gör en korrekt bedömning, säger Carl-Erik Stjernwall, teknisk expert på M-Sverige. </p>
      <p><b>De fall som</b><a href="https://www.dn.se/ekonomi/dieselbilen-skulle-radda-klimatet-nu-brinner-den/"><b> DN redovisat </b></a><b>gör dock</b> att M-Sverige efterlyser åtgärder när det befintliga systemet brister. </p>
      <p>– Då funderar man på om biltillverkarna verkligen har gjort en korrekt bedömning utifrån om det här är en stor brist eller inte.</p>
      <p>I dag är det Transportstyrelsen som har ansvaret för att fordonen som rullar på svenska vägar uppfyller säkerhetskraven, men i fallet med till exempel BMW-bilar är det den tyska systermyndigheten som fattar beslut. </p>
      <p>Där har de gjort bedömningen att ingen säkerhetsåterkallelse varit nödvändig. </p>
      <p>– BMW har ansett att man inte behöver göra en säkerhetsåterkallning. Då är det ett problem för de svenska myndigheterna att de inte kan göra så mycket, om inte de tyska myndigheterna har agerat. Här tycker vi att det finns ett problem, det sätter bilägarna i kläm, fortsätter Carl-Erik Stjernwall.</p>
      <p>– Man kanske kan anta att allvarligheten i fordonets brister är större och då tycker vi att den myndighet som har ett ansvar gällande de fordon som rullar på vägarna också borde ha en möjlighet att vidta någon åtgärd. </p>
      <p><b>M-Sverige har ingen uppfattning </b>om hur stor risken är eller hur ofta det inträffat att dieselbilar börjat brinna på det sätt som DN redovisat i reportaget. </p>
      <p>– Oavsett hur många bilar som faktiskt brinner upp är grundproblemet att om det finns ett problem i bilarna på grund av en teknisk orsak som man kan ställa tillrätta så kommer det att vara där tills felet är åtgärdat. Hur stor den risken är spelar mindre roll, den måste ändå åtgärdas. Biltillverkarna har ett ovillkorligt ansvar att informera om det. </p>
      <p>
        <b>Vad ska man göra om man är orolig för att bilen ska börja brinna?</b>
      </p>
      <p>– Den oro som man har måste man rikta mot tillverkaren, det är inte så mycket mer man kan göra som enskild bilägare utöver att ta kontakt med biltillverkaren.</p>
      <p><a href="https://www.dn.se/ekonomi/dieselbilen-skulle-radda-klimatet-nu-brinner-den/">Läs reportaget: Dieselbilen skulle rädda klimatet – nu brinner den</a> </p>
    </article>
  </body>
</html>