<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/remontirat-zakona-za-borba-s-koruptsiyata-407470.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T19:56:00+00:00"/>
    <meta property="og:title" content="Ремонтират закона за борба с корупцията"/>
    <meta property="og:description" content="Широкият обхват затруднява проверката на имуществените декларации, каза Борис Янчев"/>
  </head>
  <body>
    <article>
      <h1>Ремонтират закона за борба с корупцията</h1>
      <address><time datetime="2019-11-23T19:56:00+00:00">23 Nov 2019, 19:56</time> by <a rel="author">Стандарт</a></address>
      <ul>
        <li>
          <b>Широкият обхват затруднява проверката на имуществените декларации, каза Борис Янчев</b>
        </li>
        <li>
          <b>ВМРО предложи Валери Симеонов за зам.-председател на НС, разкри депутатът</b>
        </li>
      </ul>
      <p>Сотир Цацаров споделя виждането ни, че на КПКОНПИ не бива да се вменяват полицейски функции. Това заяви председателят на парламентарната комисия за борба с корупцията Борис Ячев /НФСБ/ в предаването „Офанзива с Любо Огнянов” по Канал 3. Янчев разказа, че срещата с кандидата за бъдещ председател на антикорупционната комисия Сотир Цацаров е била по тяхно искане, за да чуят вижданията му за бъдещето на комисията. Няма виждане за някакво ограничение на правомощията на комисията, каза Янчев. Той съобщи, че според Цацаров подобни полицейски функции не бива да се вменяват на КПКОНПИ, защото има достатъчно органи, които могат да реализират  спецакции.</p>
      <p>"Широкият обхват затруднява проверката на декларации. Стигна се дори шофьорите да подават декларации за имущество и конфликт на интереси. Самата проверка по децентрализирана система не позволява реална оценка на декларациите за имущество, защото с изключение на лицата от висшите етажи на властта, всички останали се проверяват или от местни комисии или от спецкомисии. <b>Тези декларации са безсмислени. Има идеи за сериозен ремонт на закона за противодействие на корупцията</b>", сподели той.</p>
      <p>"Имаше предложения министър-председателя или президента да назначава председателя на КПКОНПИ. В крайна сметка се прие да се избират от парламента, като най-висш орган на законодателната власт”, коментира още Янчев. И заяви: „Представителите на БСП са в шизофренична позиция – от една страна заявяват подкрепа, от друга Нинова ще гласува „против”. БСП, ако искаха, имаха право да номинират свой председател на КПКОНПИ. Предният път имаха свой кандидат”.</p>
      <p>"БСП с тази инициатива се опитва да отклони вниманието от това, че нямат кандидат за председател на КПКОНПИ. Ако имат претенции към комисията, трябваше да предложат свой кандидат. Без председател дейността на комисията беше затруднена. Дори и в този редуциран състав, членовете на комисията успяха да се справят с предизвикателствата. Липсата на председател не е повлияла върху ефикасността на комисията", увери той.</p>
      <p>"При 10 % от сигналите са установени наличие на корупционни практики. 8 спецоперации са реализирани през последните 5 месеца, сред тях срещу кмета на Чупрене, на Божурище, на район Пловдив-Северен”, каза Янчев. По повод протестите срещу избирането на лидера на НФСБ Валери Симеонов за зам.-председател на парламента Янчев заяви: „Г-н Валери Симеонов не се е самопредлагал. Предложението дойде от ВМРО. "</p>
    </article>
  </body>
</html>