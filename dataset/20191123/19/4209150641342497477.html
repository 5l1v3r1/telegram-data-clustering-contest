<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Da-bi-ostali-mladima-ponuditi-ono-sto-im-zaista-fali/570169?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T19:43:21+00:00"/>
    <meta property="og:title" content="&quot;Da bi ostali, mladima ponuditi ono što im zaista fali&quot;"/>
    <meta property="og:description" content="NOVI SAD - U plenarnoj sesiji &quot;Lideri koji određuju budućnost, budućnost koja određuje lidere&quot; na 4. regionalnom forumu mladih lidera u Novom Sadu govorili su premijer Kantona Sarajevo Edin Forto i gradonačelnik Tirane Erion Veliaj o ulozi mladih u društvu s posebnim akcentom na njihov ostanak u svojim sredinama i kako te uslove poboljšati."/>
  </head>
  <body>
    <article>
      <h1>"Da bi ostali, mladima ponuditi ono što im zaista fali"</h1>
      <address><time datetime="2019-11-23T19:43:21+00:00">23 Nov 2019, 19:43</time> by <a rel="author">Anadolija</a></address>
      <p>NOVI SAD - U plenarnoj sesiji "Lideri koji određuju budućnost, budućnost koja određuje lidere" na 4. regionalnom forumu mladih lidera u Novom Sadu govorili su premijer Kantona Sarajevo Edin Forto i gradonačelnik Tirane Erion Veliaj o ulozi mladih u društvu s posebnim akcentom na njihov ostanak u svojim sredinama i kako te uslove poboljšati.</p>
      <p>"Da bi mladi ostali, moramo im ponuditi ono što misle da im zaista fali", rekao je Forto.</p>
      <p>On je dodao da je na osnovu istraživanja koje je sprovedeno među Sarajlijama, jedan od glavnih razloga odlaska iz zemlje kvalitet života, zatim im smeta korupcija, a tek nakon ovih razloga slede ekonomske prilike i prilike za posao.</p>
      <p>"Mladi žele da dobro žive, da se druže, da nemaju barijera u kretanju. Zato je neophodno da im se na lokalnom nivou omogući kvaliteniji život, bolji javni prevoz, zdravija životna sredina, pristup institucijama, i sve to mora bolje funkcionisati", objasnio je Forto.</p>
      <p>I premijer Kantona Sarajevo i gradonačelnik Tirane složili su se da je region, baveći sam sobom, izgubio dosta godina i zato je važno da se ne prave iste greške kao ranije, da se usvoji najbolja evropska praksa i da se kroz institucije implementira u stvarni život.</p>
      <p>Veliaj, koji se i sam školovao u inostranstvu i vratio u Albaniju, naveo je da lokalna samouprava veoma vodi računa o uključenosti mladih u funkcionisanje gradske uprave i da čak 30 odsto njegovih saradnika pripada mladim ljudima i da su oni nosioci ideja i promena.</p>
      <p>On je posebno naglasio da lokalna sredina mora da odgovori potrebama stanovnika, posebno mladih koji, nezadovoljni uslovima života, traže bolju priliku van zemlje. On je naveo primer da je za vreme njegovog mandata, nakon više decenija u Tirani pao sneg i paralisao grad. Vremenske neprilike, kako je objasnio, pokazuju da i lokalne vlasti imaju odgovornost za kvalitet života građana i da moraju da budu osposobljenu da brzo reaguju.</p>
    </article>
  </body>
</html>