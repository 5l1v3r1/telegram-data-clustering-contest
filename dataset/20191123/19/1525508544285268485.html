<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779124/%D8%A7%D8%B3%DA%A9%D9%84%D9%87-%D8%B2%D8%B1%D8%A2%D8%A8%D8%A7%D8%AF-%D8%A8%D9%87-%D8%A8%D9%86%D8%AF%D8%B1-%DA%86%D9%86%D8%AF%D9%85%D9%86%D8%B8%D9%88%D8%B1%D9%87-%D8%AA%D8%A8%D8%AF%DB%8C%D9%84-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T19:27:14+00:00"/>
    <meta property="og:title" content="استاندار سیستان و بلوچستان: اسکله «زرآباد» به بندر چندمنظوره تبدیل شود"/>
    <meta property="og:description" content="چابهار - استاندار سیستان و بلوچستان گفت: تبدیل اسکله «شهید رضایی» بخش «زرآباد» به بندر چند منظوره شیلاتی و تجاری یک ضرورت جدی است."/>
  </head>
  <body>
    <article>
      <h1>استاندار سیستان و بلوچستان: اسکله «زرآباد» به بندر چندمنظوره تبدیل شود</h1>
      <address>
        <time datetime="2019-11-23T19:27:14+00:00">23 Nov 2019, 19:27</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از پایگاه اطلاع‌رسانی اداره‌کل بنادر و دریانوردی سیستان و بلوچستان، احمدعلی موهبتی در یازدهمین جلسه کمیته ساماندهی و مدیریت سواحل استان که با حضور فرمانداران شهرستان های چابهار و کنارک، فرماندهان نظامی و انتظامی استان، مدیران کل دستگاه های اجرایی، مدیران شهرستانی و جمعی از سرمایه گذاران بخش خصوصی در بندر «شهید بهشتی» چابهار برگزار شد، اظهار داشت: با توجه به ضرورت راه اندازی مجدد خط مسافری دریایی چابهار –عمان، باید به همه دستگاه ها ابلاغ شود تا جهت استقرار پرسنل و سایر امکانات و خدمات مورد نیاز در ترمینال مسافری بین المللی بندر شهید کلانتری اقدام کنند.</p>
      <p>وی با تاکید بر ضرورت تبدیل اسکله شهید رضایی زرآباد به بندر شیلاتی - تجاری ادامه داد: با توجه به توجیه اقتصادی این موضوع، باید در این راستا دستگاه‌های متولی همکاری کنند تا طرح تبدیل این اسکله به بندر صادراتی تهیه شود و به تصویب دولت برسد.</p>
      <p>استاندار سیستان و بلوچستان افزود: با توجه به اهمیت فعالیت کارگاه‌های شناورسازی در رونق تولید داخلی و اشتغال نیروهای بومی، باید برای احیای این کارگاه.ها اقدام شود که با تحقق این مهم علاوه بر تامین شناورهای مورد نیاز استان می‌توان بازارهای کشورهای همسایه را هم پوشش داد.</p>
      <p>به گفته موهبتی قراردادهای منعقده در سواحل استان باید زمینه سرمایه‌گذاری داشته باشد، از طرفی تسهیل‌گری لازم برای سرمایه‌گذاران صورت گیرد، همچنین باید به بازه زمانی پروژه‌ها توجه شود و اجرای پروژه‌های دریایی با مجوز و نظارت اداره‌کل بنادر و دریانوردی باشد.</p>
      <p>وی در ادامه خواستار ساماندهی شناگاه‌های استان شد و اضافه کرد: اداره‌کل راه و شهرسازی جنوب استان نیز باید در اسرع وقت نسبت به ابلاغ نقشه پروژه جاده دسترسی بندر چابهار از درب شرقی بندر شهید بهشتی تا کیلومتر ۱۶ اقدام کند.</p>
      <p>استاندار سیستان و بلوچستان با تقدیر از اقدام اداره‌کل بنادر و دریانوردی سیستان و بلوچستان و دیگر دستگاه‌های متولی جهت ورود کالای اساسی از طریق بندر چابهار در ماه های اخیر افزود: مدیریت راه رسیدن به هدف است نه محدودیت و همه باید در این حوزه به گونه ای نقش ایفا کنند که اثربخش باشد.</p>
      <p>
        <b>راه‌اندازی مجدد ترمینال مسافری بندر شهید کلانتری</b>
      </p>
      <p>مدیرکل بنادر و دریانوردی سیستان و بلوچستان نیز با اشاره به راه اندازی مجدد ترمینال مسافری بین المللی بندر شهید کلانتری چابهار گفت: انتظار می‌رود راهکارهایی مناسب جهت بهره مندی از این ظرفیت بی‌نظیر ارائه شود و دستگاه‌های متولی نیز در این راستا همکاری لازم را با اداره‌کل بنادر و دریانوردی داشته باشند.</p>
      <p>بهروز آقایی افزود: بندر زرآباد یکی از بهترین بنادر صیادی کشور است که می تواند در صادرات محصولات کشاورزی، باغی، علوفه، آبزیان و مواد معدنی نقش تاثیرگذاری ایفا کند، بنابراین تبدیل این بندر به بندری تجاری با فعالیت صادراتی گسترده از اولویت های توسعه و زمینه‌ساز اشتغالزایی با نگاه بومی گرایی است.</p>
      <p>وی خواستار رفع مشکلات کارگاه های شناورسازی استان و احیای این صنعت شد و اظهار کرد: ۱۲ کارگاه شناورسازی در استان وجود دارد که در صورت احیای آن ظرفیت اشتغال یک هزار و ۲۰۰ نفر و همچنین تولید سالیانه ۵۰۰ شناور در استان فراهم می‌شود.</p>
      <p> در این نشست تعدادی از درخواست‌های سرمایه گذاری واصله به دبیرخانه ساماندهی و مدیریت سواحل استان نیز بررسی و تعیین تکلیف شد.</p>
    </article>
  </body>
</html>