<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90392"/>
    <meta property="og:site_name" content="Denník politika"/>
    <meta property="article:published_time" content="2019-11-23T19:35:12+00:00"/>
    <meta property="og:title" content="Mimovládky petíciou žiadajú vypustiť zmeny vo verejnom obstarávaní, Vážny vidí populizmus"/>
    <meta property="og:description" content="23.11.2019 (Webnoviny.sk) – Tretí sektor chce podľa poslanca NR SR Ľubomíra Vážneho (Smer-SD) nezmyselnou petíciou manipulovať verejnú mienku a v parlamente zvrátiť ním navrhnuté zmeny v novele zákona o verejnom obstarávaní. Novela zákona na základe návrhu poslanca zavádza osobitný režim verejného obstarávania pri vybraných zákazkách vyhlásených štátnymi a verejnoprávnymi inštitúciami, patriacich do tzv. kritickej infraštruktúry, pri ktorých zverejnenie niektorých informácií znamená bezpečnostné riziko."/>
  </head>
  <body>
    <article>
      <h1>Mimovládky petíciou žiadajú vypustiť zmeny vo verejnom obstarávaní, Vážny vidí populizmus</h1>
      <address><time datetime="2019-11-23T19:35:12+00:00">23 Nov 2019, 19:35</time> by <a rel="author">Webnoviny</a></address>
      <p>23.11.2019 (Webnoviny.sk) – Tretí sektor chce podľa poslanca NR SR Ľubomíra Vážneho (Smer-SD) nezmyselnou petíciou manipulovať verejnú mienku a v parlamente zvrátiť ním navrhnuté zmeny v novele zákona o verejnom obstarávaní. Novela zákona na základe návrhu poslanca zavádza osobitný režim verejného obstarávania pri vybraných zákazkách vyhlásených štátnymi a verejnoprávnymi inštitúciami, patriacich do tzv. kritickej infraštruktúry, pri ktorých zverejnenie niektorých informácií znamená bezpečnostné riziko.</p>
      <p><i>„Argumenty, ktoré tretí sektor v petícii uvádza, sú vymyslené a nereálne. Ohrozenie transparentnosti a verejnej (ne)dostupnosti informácií, ktoré podľa nich údajne povedú ku korupcii, sú bežne používaným nástrojom tretieho sektora na manipuláciu, vystrašenie verejnej mienky a dokazovanie svojej dôležitosti, avšak bez toho, aby svoje tvrdenia podložili reálnymi argumentmi,“</i> uviedol Vážny.</p>
      <h3>Škodlivé zmeny</h3>
      <p><i>„Pracovníci Nadácie Zastavme korupciu a Slovensko.Digital podľa neho populisticky kritizujú veci, ktorých reálny dosah nevedia posúdiť, nemajú s riadením inštitúcií žiadne skúseností a nenesú žiadnu zodpovednosť,“</i> myslí si poslanec.</p>
      <p>Mimovládne organizácie Slovensko.Digital a Nadácia Zastavme korupciu cez petíciu žiadajú poslancov pri opätovnom hlasovaní o vrátenej novele verejného obstarávania vypustiť sporné pozmeňujúce návrhy poslancov Vážneho a Petra Marčeka (nezaradený). Považujú ich za škodlivé pre transparentnosť a kontrolu verejného obstarávania.</p>
      <p>Prezidentka SR Zuzana Čaputová vrátila novelu parlamentu na ďalšie rokovanie po výhradách Úradu pre verejné obstarávanie (ÚVO) a oboch organizácií k pozmeňujúcim návrhom. S výhradami ÚVO sa stotožnila aj Európska komisia.</p>
      <p>Pozmeňujúce návrhy sú podľa riaditeľky Nadácie Zastavme korupciu Zuzany Petkovej najviac škodlivé v tom, že rozširujú okruh nákupov, ktoré môžu byť v tzv. utajovanom, obrannom režime.</p>
      <h3>Skracovanie lehôt</h3>
      <p><i>„To znamená, že ich kontrola by bola ťažšia. A tiež vnímame ako zlé, že sa skracujú lehoty na rozhodnutie ÚVO na tridsať dní. Ak úrad do tridsiatich dní nedokáže skontrolovať nejakú zákazku, tak je tender akože v poriadku,“</i> upozornila Petková.</p>
      <p>ÚVO napríklad kontroluje už viac ako 130 dní nákup štvorkolesových obrnených vozidiel na ministerstve obrany za vyše tristo miliónov eur.</p>
      <p><i>„To, že kontrola trvá tak dlho, je z objektívnych dôvodov, pretože musí skontrolovať množstvo dokumentov, technickú špecifikáciu. Skrátenie tejto lehoty by znamenalo, že úrad by nemohol niektoré nákupy kontrolovať,“</i> uviedla Petková.</p>
      <p>Ak by novela opäť prešla aj s pozmeňujúcimi návrhmi, podľa mimovládnych organizácií by veľké IT tendre aj akékoľvek ďalšie nákupy, o ktorých rozhodne vláda, by sa obstarávali podobne, ako keď štát nakupuje tanky alebo samopaly. Informácie o tendroch a časti zmlúv by neboli verejné a verejnosť by ich nemala ako kontrolovať.</p>
      <h3>Zúženie okruhu firiem</h3>
      <p><i>„Ide o úplnú hlúposť, ktorá iba potvrdzuje, že autori petície si nedali ani len základnú námahu, aby si návrh prečítali. Keby sa s novelou zákona seriózne oboznámili, nemohli by takúto hlúposť tvrdiť a už vôbec nie zverejniť,“</i> tvrdí Vážny. Všetky informácie, ktoré je podľa poslanca možné sprístupniť verejnosti, sprístupnené budú aj pri platnosti novely.</p>
      <p><i>„Tie informácie, ktoré zverejnené nemôžu byť a ich zverejnenie môže ohroziť bezpečnosť systémov, resp. prvkov kritickej infraštruktúry (ich zverejnením by obstarávateľ porušil zákon o kritickej infraštruktúre), nebudú zverejnené,“</i> podotkol Vážny.</p>
      <p>Dodávatelia by podľa petície museli spĺňať špecifické bezpečnostné opatrenia, ktoré však dnes pri rovnakých zmluvách spĺňať nemusia. To by znamenalo zúženie súťaží len na úzky okruh firiem.</p>
      <p><i>„Presne o to ide. Aby uchádzačmi v takýchto vybraných projektoch mohli byť len firmy, ktoré garantujú zachovanie bezpečnosti systémov. Ostro sa ohradzujem proti tomu, aby boli mnou navrhnuté zmeny akokoľvek spájané s korupciou,“</i> poznamenal Vážny.</p>
      <h3>Nekontrolovateľný priebeh</h3>
      <p>Tvrdenie tretieho sektora, že priebeh takýchto súťaží by bol takmer nekontrolovateľný a zostal by na ľubovôli verejného obstarávateľa, podľa poslanca nie je pravda.</p>
      <p><i>„Všetky skutočnosti okrem tzv. citlivých informácií, ktoré sa budú môcť z hľadiska bezpečnosti systému kritickej infraštruktúry sprístupniť, sprístupnené budú. Tretí sektor sa pravdepodobne domnieva, že pôjde o uzavretú súťaž, čo nie je pravda a nemá pre to žiadne argumenty,“</i> oponoval Vážny.</p>
      <p>Poslanec sa stotožnil aj s časťou novely, ktorú upravil návrh Marčeka. <i>„Z procesného hľadiska zaviazala ÚVO k rýchlejšiemu konaniu, aby sa verejná súťaž zbytočne nepredlžovala a aby mali všetci účastníci konania rovnaké práva a povinnosti. Predlžovanie výberových konaní vedie napríklad k zastaraniu projektov už počas ich prípravy a tiež spomaľuje aj čerpanie eurofondov,“</i> dodal Vážny.</p>
      <p>Viac k témam: <a href="https://www.webnoviny.sk/tag/nadacia-zastavme-korupciu/"><u>Nadácia Zastavme korupciu</u></a>, <a href="https://www.webnoviny.sk/tag/slovensko-digital/"><u>Slovensko.Digital</u></a>, <a href="https://www.webnoviny.sk/tag/verejne-obstaravanie/"><u>verejné obstarávanie</u></a>, <a href="https://www.webnoviny.sk/tag/zakon-o-verejnom-obstaravani/"><u>zákon o verejnom obstarávaní</u></a><br/>Zdroj: Webnoviny.sk – <a href="https://www.webnoviny.sk/mimovladky-peticiou-ziadaju-vypustit-zmeny-vo-verejnom-obstaravani-vazny-vidi-populizmus/"><u>Mimovládky petíciou žiadajú vypustiť zmeny vo verejnom obstarávaní, Vážny vidí populizmus</u></a> © SITA Všetky práva vyhradené.</p>
    </article>
  </body>
</html>