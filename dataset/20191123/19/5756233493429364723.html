<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623027/%D9%87%DB%8C%D8%AC%D8%A7%D9%86-%D8%A8%D8%A7%D8%B2%D8%A7%D8%B1-%D8%AE%D9%88%D8%AF%D8%B1%D9%88-%D9%81%D8%B1%D9%88%DA%A9%D8%B4-%DA%A9%D8%B1%D8%AF%DA%A9%D8%A7%D9%87%D8%B4-%DB%B6-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86%DB%8C-%D9%82%DB%8C%D9%85%D8%AA-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%AF%D8%A7%D8%AE%D9%84%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T19:10:00+00:00"/>
    <meta property="og:title" content="هیجان بازار خودرو فروکش کرد؟/کاهش ۶ میلیون تومانی قیمت خودروهای داخلی"/>
    <meta property="og:description" content="قیمت خودروها در بازار پایتخت حاکی از کاهش پنج تا ۶ میلیون تومانی خودروهای داخلی و کاهش ۱۵ تا ۲۵ میلیون تومانی مونتاژی‌ها در روز جاری (شنبه دوم آذر) نسبت به سه شنبه هفته گذشته (۲۸ آبان) ‌است."/>
  </head>
  <body>
    <article>
      <h1>هیجان بازار خودرو فروکش کرد؟/کاهش ۶ میلیون تومانی قیمت خودروهای داخلی</h1>
      <address>
        <time datetime="2019-11-23T19:10:00+00:00">23 Nov 2019, 19:10</time>
      </address>
      <p>
        <i>قیمت خودروها در بازار پایتخت حاکی از کاهش پنج تا ۶ میلیون تومانی خودروهای داخلی و کاهش ۱۵ تا ۲۵ میلیون تومانی مونتاژی‌ها در روز جاری (شنبه دوم آذر) نسبت به سه شنبه هفته گذشته (۲۸ آبان) ‌است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>قیمت پراید ۱۱۱ که تا روز سه شنبه هفته گذشته تا ۵۳.۵ میلیون تومان افزایش یافته بود، امروز به ۵۲ میلیون تومان، پراید ۱۳۱ از ۵۲ میلیون به ۴۹.۵ میلیون تومان، پراید ۱۵۱ از ۵۲ میلیون به ۵۰ میلیون تومان، سمند ال. ایکس از ۸۶ میلیون به ۸۰.۵ میلیون تومان و پژو ۴۰۵ از ۸۳ میلیون به ۷۹ میلیون تومان کاهش یافت.</p>
      <p>همچنین پژو پارس از ۱۰۸ میلیون تومان در سه شنبه هفته گذشته به ۱۰۴ میلیون تومان، پژو ۲۰۶ تیپ ۲ از ۹۰ میلیون به ۸۶ میلیون تومان، پژو ۲۰۶ تیپ ۵ از ۱۰۷ به ۱۰۱ میلیون تومان و ساینا از ۶۳.۵ میلیون تومان به ۶۲ میلیون تومان در روز جاری کاهش یافت.</p>
      <figure>
        <img src="https://aftabnews.ir/files/fa/news/1398/9/2/362761_529.jpg"/>
      </figure>
      <p>در گروه مونتاژی ها نیز افت قیمت نسبت به سه شنبه هفته گذشته چشمگیر بود و بطور نمونه سراتو مونتاژی سایپا از ۳۳۰ به ۳۱۵ میلیون تومان، چانگان از ۲۰۵ به ۱۹۵ میلیون تومان، ساندرو استپ وی از ۲۱۵ به ۲۰۵ میلیون تومان، جک S5 از ۳۱۰ به ۲۹۵ میلیون تومان و پژو ۲۰۰۸ از ۳۷۰ به ۳۴۵ میلیون تومان کاهش یافتند.</p>
      <p>کارشناسان دلیل این کاهش قیمت ها را ثبات نسبی نرخ ارز و روند نزولی آن در یک هفته گذشته و همچنین کم بودن تعداد مشتریان عنوان می کنند، به طوری که دیگر شاهد تغییر قیمت لحظه ای در بازار نیستیم و هیجان کاذب بازار فروکش کرده است.</p>
      <p>بررسی ها حاکی است در حالی که خودرویی نظیر پراید هفته گذشته ۵۱.۵ تا ۵۲ میلیون تومان قیمت خورده بود، اما در عمل قیمت ها روی کاغذ بود و خریداران در نهایت ۴۸.۵ تا ۴۹ میلیون تومان برای آن می پرداختند.</p>
      <p>کارشناسان بازار عنوان می کنند:‌ اگر سکون بازار تا چهار روز دیگر نیز ادامه داشته باشد، ریزش قیمت ها سرعت گرفته و قیمت ها بیشتر افت خواهد کرد.</p>
      <p>«سعید موتمنی»‌ رئیس اتحادیه نمایشگاه داران خودروی پایتخت معتقد است وقتی هفته گذشته قیمت دلار به بالای ۱۲ هزار تومان صعود کرد، عده ای با تفکر اینکه قیمت ارز باز هم رشد خواهد داشت، پول هایشان را به کالا از جمله خودرو تبدیل کردند که هیجانی کاذب را رقم زد.</p>
      <p>وی گفت: وقتی به هر دلیل شاهد افزایش قیمت خودروهای داخلی بویژه محدوده قیمتی زیر ۱۰۰ میلیون تومان هستیم و جلوی آن گرفته نمی شود، بار روانی داشته و به‌تدریج به بازار خودروهای مونتاژی و پس از آن خودروهای وارداتی سرایت می کند.</p>
      <p>موتمنی خطاب به خریداران واقعی خودرو تاکید کرد:‌ اکنون زمان مناسبی برای خرید نیست و هر گونه خریدی به‌طور حتم با زیان همراه خواهد بود.</p>
    </article>
  </body>
</html>