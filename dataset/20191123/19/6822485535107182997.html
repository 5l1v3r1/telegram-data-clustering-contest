<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902168.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T19:50:00+00:00"/>
    <meta property="og:title" content="وزیر اقتصاد: برای کوچک‌سازی دولت از هر طرف به مانع برمی‌خوریم"/>
    <meta property="og:description" content="به گزارش خبرگزاری صدا و سیما، فرهاد دژپسند در دومین نشست هم اندیشی با اقتصاددانان جوان اظهار داشت: درخواست من از شما نخبگان جوان اقتصادی، این است که بگویید برای کوچک کردن دولت و واگذاری شرکت‌های دولتی، چگونه عمل کنیم که مفسده، بحران اجتماعی و ناکارآمدی جدیدی شکل نگیرد؟"/>
  </head>
  <body>
    <article>
      <h1>وزیر اقتصاد: برای کوچک‌سازی دولت از هر طرف به مانع برمی‌خوریم</h1>
      <address>
        <time datetime="2019-11-23T19:50:00+00:00">23 Nov 2019, 19:50</time>
      </address>
      <p>وزیر اقتصاد گفت: برای کوچک کردن دولت، از هر طرف به مانع برمی‌خوریم، انگار نبوغ ما در ایجاد مانع بی نظیر است.</p>
      <p>به گزارش خبرگزاری صدا و سیما، فرهاد دژپسند در دومین نشست هم اندیشی با اقتصاددانان جوان اظهار داشت: درخواست من از شما نخبگان جوان اقتصادی، این است که بگویید برای کوچک کردن دولت و واگذاری شرکت‌های دولتی، چگونه عمل کنیم که مفسده، بحران اجتماعی و ناکارآمدی جدیدی شکل نگیرد؟</p>
      <p>وی اضافه کرد: شما اقتصاددانان جوان به ما بگویید چگونه عمل کنیم که خصوصی سازی، فرصت و باراندازی برای یک عده نشود که بیایند بگویند این مجموعه واگذار شده زمین خوبی دارد بنابراین ماشین آلات آن را می‌فروشیم و زمین را تغییر کاربری خواهیم داد.</p>
      <p>دژپسند گفت: اقتصاددانان جوان باید طرح‌های بنیان ساز را برای آینده کشور ارایه کنند تا به واسطه آن اقتصاد کشور در ریلی قرار گیرد که همواره با رشد مضاعف همراه و مانا باشد، یعنی اگر نفت به هر دلیلی از بودجه خارج شد دولت برای ارایه خدمات نباید مشکل داشته باشد.</p>
      <p>وی افزود: یکی از محورهایی که روی آن تمرکز داریم بازار سرمایه است، زیرا شرایط بانکی و بودجه دولت را می‌دانیم بنابراین باید قطب سومی در تامین مالی تعریف شود و بنیان‌ها بر آن قرار گیرد که همان بازار سرمایه است یعنی بنگاه‌های نیازمند تامین مالی باید احساس کنند که بازار سرمایه منجی آن‌ها است، ‌این که چگونه می‌توانیم بورسی را در این ساختار بپرورانیم نیازی است که نخبگان جوان اقتصادی می‌توانند در آن ورود و پیشنهادهای خود را ارایه کنند.</p>
      <p>وزیر امور اقتصادی و دارایی گفت: در شرایطی که دشمن از همه حیله‌های خود استفاده کرده تا راه‌های ورود منابع را به کشور مسدود کند باید ببینیم چگونه می‌توانیم با روش‌های جدید از منابع خارجی استفاده کنیم، البته سرمایه گذاری خارجی در ۷ ماه نخست امسال در مقایسه با مدت مشابه سال قبل ۲۰ درصد رشد داشته، اما نیاز ما بیش از این است، بنابراین شما نخبگان جوان اقتصادی پیشنهاد بدهید که چگونه می‌توانیم سرمایه گذاری خارجی را جذب کنیم.</p>
      <p>وی با بیان این که در دایره هم اندیشی نمی‌خواهیم راهکارها در مقطع زمانی و مکانی بوده و مربوط به موضوع خاص باشد افزود: ایده اگر مطرح شود و به جریان بیافتد سرانجام نتیجه خواهد داد، اما اگر دستگاه‌ها مقاومت می‌کنند شما نخبگان اقتصادی باید راه‌های شکستن مقاومت دستگاه‌ها را ارایه کنید؛ به نظر من یکی از راه‌های شکستن مقاومت دستگاه‌ها و به حداقل رساندن فساد اقتصاد، هوشمند کردن اقتصاد است.</p>
      <p>دژپسند درباره حذف مقررات زائد از تولید اقتصاد کشور گفت: هر دو هفته یکبار در هیئت مقررات زدایی وزارت اقتصاد، ‌ مقررات زائد را حذف می‌کنیم که این بخش قابل توجهی از موانع را رفع می‌کند، اما باید توجه کرد اگر مجوز و مقرره زائدی از در بیرون انداخته شد از پنجره ورود نکند.</p>
      <p>وزیر اقتصاد همچنین افزود: هدف ما از ایجاد شبکه تعاملی با نخبگان اقتصادی جوان، کادر پروری، کادر سازی و کادریابی برای اداره امور اقتصادی کشور است.</p>
      <p>وی ادامه داد: ایده اقتصاددانان جوان را درباره اقتصاد هوشمند، خزانه داری الکترونیکی و تامین مالی در این وزارتخانه به جریان انداختیم و در تعریف فرآیند کار، از آن استفاده کردیم.</p>
      <p>دژپسند در حاشیه دومین نشست خود با اقتصاددانان جوان در جمع خبرنگاران افزود: برای تعامل بیشتر و بهتر با نخبگان جوان اقتصادی، شبکه تعاملی وزارت اقتصاد با این نخبگان را راه اندازی کردیم و برای اداره این شبکه نیز اقتصاددانان جوان را مشارکت دادیم و در این باره، شش هسته مطالعاتی را در حال فعالیت داریم.</p>
      <p>وی اضافه کرد: بنا داریم به استفاده از دیدگاه‌های نخبگان جوان اقتصادی به صورت جدی توجه کنیم و می‌خواهیم نیازمندی‌های خود را از طریق شبکه تعاملی با این نخبگان، تامین کنیم ضمن اینکه یکی از منابع جذب نیرو برای ما نیز همین شبکه تعاملی است که امروز یکی از این اقتصاددانان جوان برای همکاری با معاونت‌های وزارت اقتصاد، دعوت شد.</p>
      <p>وزیر اقتصاد، درباره لایحه بودجه سال آینده گفت: اهتمام دولت بر این است منابعی که در بودجه پیش بینی می‌شود هم در زمینه نفت و هم در سایر زمینه ها، واقع بینانه باشد و از این فرصت باید به سمت حذف نفت از بودجه حرکت کنیم.</p>
      <p>دژپسند افزود: تا جایی که به صورت غیررسمی اطلاع دارم اقدامات خوبی در لایحه بودجه در حال انجام است که از جمله آن افزایش سهم مالیات در بودجه است البته به دنبال آن نیستیم که با افزایش نرخ مالیات، فعالان اقتصادی خوش حساب را جریمه کنیم بلکه برنامه اصلی ما تعریف پایه‌های جدید مالیاتی که مخل تولید نباشد همچنین به دام انداختن فراریان مالیاتی برای افزایش سهم مالیات در بودجه است.</p>
    </article>
  </body>
</html>