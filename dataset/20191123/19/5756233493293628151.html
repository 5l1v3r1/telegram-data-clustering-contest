<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623028/%D8%B2%D9%86%D8%A7%D9%86-%D8%B3%D8%B1%D9%BE%D8%B1%D8%B3%D8%AA-%D8%AE%D8%A7%D9%86%D9%88%D8%A7%D8%B1-%DB%B5-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D9%88%D8%A7%D9%85-%D9%82%D8%B1%D8%B6%E2%80%8C%D8%A7%D9%84%D8%AD%D8%B3%D9%86%D9%87-%D9%85%DB%8C%E2%80%8C%DA%AF%DB%8C%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T19:16:00+00:00"/>
    <meta property="og:title" content="زنان سرپرست خانوار ۵ میلیارد تومان وام قرض‌الحسنه می‌گیرند"/>
    <meta property="og:description" content="براساس انعقاد تفاهم‌نامه میان معاونت امور زنان و خانواده ریاست جمهوری و بانک توسعه تعاون، ۵ میلیارد تومان تسهیلات قرض الحسنه به یکهزار و ۷۰۰ زن سرپرست خانوار اعطا می‌شود."/>
  </head>
  <body>
    <article>
      <h1>زنان سرپرست خانوار ۵ میلیارد تومان وام قرض‌الحسنه می‌گیرند</h1>
      <address>
        <time datetime="2019-11-23T19:16:00+00:00">23 Nov 2019, 19:16</time>
      </address>
      <p>
        <i>براساس انعقاد تفاهم‌نامه میان معاونت امور زنان و خانواده ریاست جمهوری و بانک توسعه تعاون، ۵ میلیارد تومان تسهیلات قرض الحسنه به یکهزار و ۷۰۰ زن سرپرست خانوار اعطا می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>معصومه ابتکار معاون رئیس جمهوری در امور زنان و خانواده روز شنبه در مراسم انعقاد این تفاهم‌نامه که با حضور حجت الله مهدویان رئیس بانک توسعه تعاون برگزار شد، ضمن ابراز خوشحالی از انعقاد این تفاهم‌نامه، آن را سبب خیر و برکت برای زندگی زنان و خانواده ها عنوان کرد و گفت: در دولت تدبیر و امید، توان افزایی و توانمندسازی زنان همواره مورد توجه بوده و شخص رئیس جمهوری بارها اشاره کرده اند زنان سرپرست خانوار نیازمند حمایت و توانمندسازی هستند.</p>
      <p>وی ادامه داد: برای این منظور از دولت یازدهم تلاش های جدی آغاز شد و اولویت ما در معاونت خانواده بر توان افزایی زنان سرپرست خانوار قرار گرفته است. بر همین اساس در طرح هایی همچون طرح کسب و کار و مشاغل سبز برای رسیدن به این هدف گام برداشتیم و توانستیم با آموزش زنان کشاورز برای تولیدات سالم و استاندارد، ۱۴۰ برند استاندارد از سوی زنان روستایی را به ثبت برسانیم.</p>
      <p>معاون رئیس جمهوری خاطرنشان کرد: در مورد کسب و کار مشاغل خانگی هم به طور خاص با وزارت کار موافقنامه‌ای به امضا رساندیم که بر اساس آن ۶ هزار زن در مشاغل نوین خانگی زیر نظر سازمان فنی و حرفه ای مهارت می بینند.</p>
      <p>ابتکار خاطرنشان کرد: اتفاق های اخیر که بیشتر در نقاط حاشیه ای شهر رخ داد حکایت از آن داشت که مشکلات اقتصادی این نقاط را هدف قرار داده است و باید این نقاط را برای توان افزایی زنان تقویت کنیم.</p>
      <p>وی با اشاره به اینکه نگاه ما این است که تسهیلاتی که منعقد می شود پازل هدف ما را تکمیل می کند، یادآور شد: ما علاوه بر آموزش مهارت، بازاریابی و فروش محصولات را هم مدنظر قرار داده ایم و برای زنان این امکان را فراهم کرده ایم که اگر نیازمند تسهیلات هستند در دسترس آنان باشد.</p>
      <p>این مقام مسئول، یکی از مشکلات در این مسیر را نبود بانک اطلاعاتی برای شناسایی زنان سرپرست خانوار عنوان کرد و اظهار داشت: بر اساس آمار، ۳ میلیون و ۵۰۰ هزار زن سرپرست خانوار در کشور وجود دارد که بیشتر به دلیل فوت همسر سرپرست شده اند و در شرایطی روزگار می گذرانند که نیاز به درآمد دارند و تلاش کردیم در استان های سراسر کشور بانک اطلاعاتی ایجاد کنیم تا به صورت بهینه به نیازهای این زنان رسیدگی کنیم.</p>
      <p>وی ضمن ابراز خرسندی از اینکه بانک ها با تمامی مشکلات و تحریم های ظالمانه همچنان همگام در مسیر توان افزایی زنان سرپرست خانوار پیش می روند، گفت: ظرفیت های بزرگی در بخش تعاونی ها وجود دارد که با مدیریت بهینه بر آن افزوده می شود.</p>
      <p>تا سقف سه میلیون تومان به ۱۷۰۰ زن سرپرست خانوار تسهیلات پرداخت می‌شود</p>
      <p>در ادامه این جلسه، حجت الله مهدویان مدیرعامل بانک توسعه و تعاون ضمن اعلام گزارشی از عملکرد این بانک گفت: بانک توسعه تعاون جوانترین و جدیدترین بانک دولتی است که توانسته در عرصه توسعه اقتصادی و اجتماعی گام های موثری بردارد.</p>
      <p>وی ادامه داد: توانسته ایم در بازه زمانی سال ۹۷ تا کنون، ۱۸۵ میلیارد تومان تسهیلات ازدواج به متقاضیان اعطا کنیم. همچنین ۷۱ میلیون تومان تسهیلات به مددجویان بهزیستی و امدادی و هزار و ۷۲۰ میلیارد تومان در حوزه روستایی تسهیلات اعطا شده است.</p>
      <p>مدیرعامل بانک توسعه و تعاون با بیان اینکه تنها ۱۰ درصد شعب این بانک در استان تهران و ۹۰ درصد در شهرستان ها ایجاد شده است، اظهار داشت: ۷۰ درصد این شعب خارج از مراکز استان ها قرار دارند.</p>
      <p>مهدویان در مورد تفاهم‌نامه منعقد شده میان بانک توسعه و تعاون و معاونت امور زنان و خانواده ریاست جمهوری هم توضیح داد: بنابر انعقاد این تفاهمنامه ۵ میلیارد تومان تسهیلات قرض الحسنه با نرخ ۴ درصد و بازپرداخت ۴ ساله به ۱۷۰۰ زن سرپرست خانوار پرداخت می شود که سقف آن ۳ میلیون تومان در نظر گرفته شده است.</p>
      <p>وی یادآور شد: همچنین ۲۵ میلیارد تومان در قالب عقد مراوده با نرخ ۱۵ درصد و بازپرداخت ۳ ساله هم به ۲ هزارو ۲۰۰ زن سرپرست خانوار پرداخت می شود.</p>
    </article>
  </body>
</html>