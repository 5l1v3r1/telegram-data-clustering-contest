<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/actorul-sacha-baron-cohen-daca-facebook-ar-fi-existat-in-anii-30-i-ar-fi-permis-lui-hitler-sa-cumpere-reclame-antisemite-1922401123002019111919178534"/>
    <meta property="og:site_name" content="News.ro"/>
    <meta property="article:published_time" content="2019-11-23T19:11:00+00:00"/>
    <meta property="og:title" content="Actorul Sacha Baron Cohen: Dacă Facebook ar fi existat în anii '30, i-ar fi permis lui Hitler să cumpere reclame antisemite"/>
    <meta property="og:description" content="Actorul britanic de comedie Sacha Baron Cohen a spus că dacă Facebook ar fi existat în anii '30 i-ar fi permis lui Hitler să aibă o platformă pentru ideologiile lui antisemite, scrie BBC."/>
  </head>
  <body>
    <article>
      <h1>Actorul Sacha Baron Cohen: Dacă Facebook ar fi existat în anii '30, i-ar fi permis lui Hitler să cumpere reclame antisemite</h1>
      <address><time datetime="2019-11-23T19:11:00+00:00">23 Nov 2019, 19:11</time> by <a rel="author">News.ro</a></address>
      <p>
        <b>Actorul britanic de comedie Sacha Baron Cohen a spus că dacă Facebook ar fi existat în anii '30 i-ar fi permis lui Hitler să aibă o platformă pentru ideologiile lui antisemite, scrie BBC.</b>
      </p>
      <p>Vedeta a criticat platforma socială în cadrul unui discurs susţinut la New York. El a criticat şi Google, Twitter şi YouTube pentru că "ar distribui absurdităţi către miliarde de oameni".</p>
      <p>"Dacă-i plăteşti, Facebook va difuza orice fel de reclamă "politică" vrei, chiar dacă este o minciună. Şi chiar te vor ajuta să ajungă aceste minciuni către utilizatorii lor cu maximum efect", a spus actorul. "Ca urmare a acestei logici întortocheate, dacă Facebook ar fi exista în anii 1930, i-ar fi permis lui Hitler să posteze 30 de secunde de reclame la "soluţia" sa pentru "problema evreiască".</p>
      <p>Baron Cohen a afirmat că a venit vremea "pentru o regândire fundamentală a social media şi cum răspândeşte ura, conspiraţii şi minciuni". De asemenea, el a pus la îndoială caracterizarea lui Zuckerberg pentru Facebook drept bastion al "libertăţii de exprimare".</p>
      <p>"Cred că putem fi cu toţii de acord că nu ar trebui să acordăm bigoţilor şi pedofililor platforme gratis pentru a-şi amplifica opiniile şi a-şi viza victimele", a mai spus Cohen.</p>
      <p>Giganţii social media şi companiile online se află sub presiune ca să reducă răspândirea dezinformării în jurul campaniilor politice.</p>
      <p>Twitter a anunţat la sfârşitul lui octombrie că va interzice toate reclamele politice la nivel global din 22 noiembrie.</p>
      <p>La începutul săptămânii, Google a anunţat că nu va mai permite companiilor de publicitate să influenţeze votanţii folosind "microtargeting", bazată pe colectarea de date sau alţi factori.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>