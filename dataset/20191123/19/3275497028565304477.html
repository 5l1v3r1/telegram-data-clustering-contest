<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/23/342668/tim-cook-time-now-rigorous-federal-privacy/"/>
    <meta property="og:site_name" content="زومیت"/>
    <meta property="article:published_time" content="2019-11-23T19:30:00+00:00"/>
    <meta property="og:title" content="تیم کوک: قوانین سخت‌گیرانه در حوزه‌ حریم خصوصی باید هرچه زودتر تصویب شوند"/>
    <meta property="og:description" content="تیم کوک اعتقاد دارد شرکت‌ها اقدام مناسبی در حفظ حریم خصوصی کاربران انجام نداده‌اند و اکنون باید قوانینی سخت‌گیرانه‌تر از سمت دولت‌ها اجرا شود."/>
  </head>
  <body>
    <article>
      <h1>تیم کوک: قوانین سخت‌گیرانه در حوزه‌ حریم خصوصی باید هرچه زودتر تصویب شوند</h1>
      <address><time datetime="2019-11-23T19:30:00+00:00">23 Nov 2019, 19:30</time> by <a rel="author" href="http://www.zoomit.ir/user/silence/" target="_blank">مهدی زارع سریزدی</a></address>
      <p>تیم کوک اعتقاد دارد شرکت‌ها اقدام مناسبی در حفظ حریم خصوصی کاربران انجام نداده‌اند و اکنون باید قوانینی سخت‌گیرانه‌تر از سمت دولت‌ها اجرا شود.</p>
      <hr/>
      <p><a href="https://www.zoomit.ir/tag/tim-cook/">تیم کوک</a>، مدیرعامل <a href="https://www.zoomit.ir/apple/">اپل</a>، حریم خصوصی را از مهم‌ترین مفاهیم قرن حاضر می‌داند. شرکت تحت مدیریت او همیشه از طرفداران جدی حریم خصوصی شناخته می‌شود. طرفداری آن‌ها در رویکردهای متعدد محصول و کسب‌وکار دیده می‌شود. به‌عنوان نمونه می‌توان به عدم انجام درخواست FBI برای بازکردن قفل یک کاربر <a href="https://www.zoomit.ir/tag/iphone/">آیفون </a>اشاره کرد که با وجود مجرم بودن او، از نظر اپل اقدام صحیحی محسوب نمی‌شد. به‌علاوه کوپرتینویی‌ها در مجموعه‌ی گسترده‌ی محصولات خود،‌ تنظیمات بی‌شماری را برای حفاظت از داده‌های کاربران ارائه می‌کنند.</p>
      <p>تمرکز اپل روی حریم خصوصی از سال‌ها پیش در رویکردهای متعدد آن‌ها ریشه دوانده است. ظاهرا رویکرد مذکور از سطوح مدیریتی کوپرتینویی‌ها شروع می‌شود. مدیرعامل اپل، تیم‌ کوک، قبلا در مصاحبه‌های عمومی متعدد در حمایت از قوانین سخت‌گیرانه‌ی حریم خصوصی صحبت کرده بود. او اخیرا در مصاحبه‌ای با ABC News، نظرات خود را به‌صورت شفاف‌تر و جدی‌تر مطرح کرد. او با اشاره به جمع‌آوری گسترده‌ی داده در صنعت فناوری گفت:</p>
      <blockquote>من تصور می‌کنم که دولت باید تنظیم‌گری قانونی قوی در این حوزه داشته باشد. البته من به‌صورت کلی موافق تنظیم‌گری نیستم و عواقب ناخواسته‌ی آن را زیاد می‌دانم. ازطرفی همه‌ی ما باید قبول کنیم که وقتی رویکردی امتحان شده و قانون‌گذاری داخلی از سوی خود شرکت‌ها پیاده‌سازی نمی‌شود، باید تنظیم‌گری قانونی سخت‌گیرانه را اجرا کنیم. از نظر من، زمان زیادی را در این حوزه از دست داده‌ایم.</blockquote>
      <p>تیم کوک در بخش دیگری از مصاحبه‌ی خود می‌گوید که مردم باید با شک بیشتری نسبت به عملکرد شرکت‌های بزرگ عمل کنند. او در ادامه به کاربران پشنهاد می‌کند تا پیش از درگیر شدن و همکاری‌های تجاری با شرکت‌های فناوری، آن‌ها را با دقت بالایی مورد بررسی قرار دهند. درواقع منظور کوک، بیشتر متوجه رویکردهای جمع‌آوری داده‌ی شرکت‌ها می‌شود. مدیرعامل اپل در ادامه از فرصت استفاده کرد تا شرکت خود را هرچه بیشتر در رویکردهای مربوط به حریم خصوصی، بهتر جلوه دهد:</p>
      <blockquote>حریم خصوصی یکی از مهم‌ترین چالش‌های قرن کنونی محسوب می‌شود. ما نمی‌خواهیم همه‌ی جزئیات زندگی شما را بدانیم. ما می‌خواهیم اطلاعات شما در دستگاه خودتان ذخیره شوند. درنتیجه، تعامل بین شما و دستگاه خواهد بود، نه شما و اپل.</blockquote>
      <figure>
        <img src="https://cdn01.zoomit.ir/2017/7/91bce20d-8342-4b8d-8f8c-8881056598c0.jpg"/>
      </figure>
      <p>در ادامه‌ی صحبت‌های تیم کوک، اشاره‌ای ظریف به تفاوت عملکرد اپل با شرکت‌های فناوری دیگر می‌شود. او اعتقاد دارند رویکرد اپل کاملا با رویکرد بسیاری از شرکت‌های فناوری متفاوت به‌نظر می‌رسد. البته، مدل کسب‌وکاری مذکور برای اپل نتایج خوبی به‌همراه داشته است.</p>
      <p>مصاحبه‌ی اخیر، اولین مرتبه‌ای نیست که تیم کوک در حمایت از تنظیم‌گری قانونی در صنعت فناوری صحبت می‌کند. او در مصاحبه‌ای در ماه آوریل گفته بود:</p>
      <blockquote>فناوری باید مورد تنظیم‌گری قانونی قرار بگیرد. اکنون مثال‌های متعددی وجود دارند که در آن‌ها، نبود چارچوب‌های مشخص، منجر به خسارت‌های شدید به جامعه شده‌اند. ما به‌صورت جدی از تنظیم‌گری قانونی حمایت می‌کنیم و من هیچ مسیر دیگری برای حل این مشکلات نمی‌بینم.</blockquote>
      <p>درنهایت اظهارنظرهای تیم کوک درباره‌ی تنظیم‌گری قانونی به‌عنوان یکی از تأثیرگذارترین مدیران دنیای فناوری، اهمیت بالایی دارد. شاید سیاست‌مداران نقاط گوناگون جهان و خصوصا آمریکا، باتوجه به صحبت‌های او برنامه‌هایی جدی‌تر را برای محافظت از داده‌های کاربران پیاده‌سازی کنند.</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/24/342687/iphone-12-pro-6gb-iphone-se-2/">آیفون 12 پرو اپل به ۶ گیگابایت حافظه رم مجهز خواهد بود </a>
        <a href="http://www.zoomit.ir/2019/11/24/342685/1-percent-app-publishers-80-percent-total-downloads-q3-2019/">آمار دانلود اپلیکیشن‌ها در سه‌ماهه سوم ۲۰۱۹ منتشر شد </a>
        <a href="http://www.zoomit.ir/2019/11/23/342636/apple-build-campus-austin-texas/">پردیس جدید اپل با سرمایه‌گذاری یک میلیارد دلاری در تگزاس احداث می‌شود </a>
        <a href="http://www.zoomit.ir/2019/11/22/342638/delete-ratings-and-reviews-online-apple-store/">نقد و بررسی‌های کاربران از روی وب‌سایت اپل حذف شد </a>
        <a href="http://www.zoomit.ir/2019/11/22/342632/apple-loss-on-repairs-misleading/">منتقدان: ادعای اپل مبنی بر زیان‌ده بودن تعمیرات، مضحک و نادرست است</a>
      </p>
      <hr/>
      <p>منبع <a href="https://www.techspot.com/news/82901-tim-cook-time-now-have-rigorous-federal-privacy.html">techspot</a></p>
    </article>
  </body>
</html>