<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/23/842644"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T19:18:00+00:00"/>
    <meta property="og:title" content="ডিএসসিসিতে ১৭ কোটি টাকার উন্নয়ন প্রকল্প উদ্বোধন"/>
    <meta property="og:description" content="ডিএসসিসির অবকাঠামো উন্নয়ন প্রকল্পের আওতায় প্রায় ১৭ কোটি টাকা ব্যয়ে নবনির্মিত পার্ক, নবসজ্জিত কমিউনিটি সেন্টারসহ বিভিন্ন সড়কের জন্য সমাপ্তকৃত রোড, ফুটপাথ, রোড মিডিয়ান, পাইপ নর্দমা ইত্যাদি উন্নয়নকাজের উদ্বোধন করেছেন ঢাকা দক্ষিণের মেয়র মোহাম্মদ সাঈদ খোকন। আজ শনিবার বিকেলে পুরান ঢাকার বেশ কয়েকটি উন্নয়ন কাজের উদ্বোধন করেন। এসব উদ্বোধনকালে প্রধান অতিথির বক্তব্যে মেয়র সাঈদ খোকন বলেন, আজ এসব স্থাপনার উদ্বোধনের মধ্য দিয়ে এলাকাবাসীর দীর্ঘ প্রতীক্ষিত বিভিন্ন দাবি পূরণ করা হলো। করপোরেশনের পক্ষ থেকে চলমান আরো যেসব উন্নয়ন কার্যক্রম রয়েছে সেগুলোও অতি অল্প সময়ের মধ্যে নগরবাসীর ব্যবহারের জন্য উন্মুক্ত করে দেওয়া হবে। তখন দক্ষিণ ঢাকা এক অনিন্দ্যসুন্দর রূপ লাভ করবে। পুরোনো ঢাকার চেহারা বদলে যাবে। উন্নয়নের স্রোতধারায় বদলে যাওয়া এ নগরীর বিভিন্ন উন্নয়ন নগরবাসীর কাছে স্পষ্টত দৃশ্যমান হবে। এ সময় ঢাকা ৬ আসনের সংসদ সদস্য কাজী ফিরোজ রশীদ, করপোরেশনের প্রধান নির্বাহী কর্মকর্তা শাহ্ ইমদাদুল হক, স্থানীয় ওয়ার্ড কাউন্সিলর শহীদুল্লাহ মিনু, আবদুল কাদির, আবদুস শাহেদ মন্টু, প্রধান প্রকৌশলী রেজাউল করিম প্রমুখ উপস্থিত ছিলেন। উল্লেখ্য, দয়াগঞ্জ, ধোলাইখাল…"/>
  </head>
  <body>
    <article>
      <h1>ডিএসসিসিতে ১৭ কোটি টাকার উন্নয়ন প্রকল্প উদ্বোধন</h1>
      <address><time datetime="2019-11-23T19:18:00+00:00">23 Nov 2019, 19:18</time> by <a rel="author">জগন্নাথ বিশ্ববিদ্যালয় প্রতিনিধি</a></address>
      <p>ডিএসসিসির অবকাঠামো উন্নয়ন প্রকল্পের আওতায় প্রায় ১৭ কোটি টাকা ব্যয়ে নবনির্মিত পার্ক, নবসজ্জিত কমিউনিটি সেন্টারসহ বিভিন্ন সড়কের জন্য সমাপ্তকৃত রোড, ফুটপাথ, রোড মিডিয়ান, পাইপ নর্দমা ইত্যাদি উন্নয়নকাজের উদ্বোধন করেছেন ঢাকা দক্ষিণের মেয়র মোহাম্মদ সাঈদ খোকন।</p>
      <p>আজ শনিবার বিকেলে পুরান ঢাকার বেশ কয়েকটি উন্নয়ন কাজের উদ্বোধন করেন।</p>
      <p>এসব উদ্বোধনকালে প্রধান অতিথির বক্তব্যে মেয়র সাঈদ খোকন বলেন, আজ এসব স্থাপনার উদ্বোধনের মধ্য দিয়ে এলাকাবাসীর দীর্ঘ প্রতীক্ষিত বিভিন্ন দাবি পূরণ করা হলো। করপোরেশনের পক্ষ থেকে চলমান আরো যেসব উন্নয়ন কার্যক্রম রয়েছে সেগুলোও অতি অল্প সময়ের মধ্যে নগরবাসীর ব্যবহারের জন্য উন্মুক্ত করে দেওয়া হবে। তখন দক্ষিণ ঢাকা এক অনিন্দ্যসুন্দর রূপ লাভ করবে। পুরোনো ঢাকার চেহারা বদলে যাবে। উন্নয়নের স্রোতধারায় বদলে যাওয়া এ নগরীর বিভিন্ন উন্নয়ন নগরবাসীর কাছে স্পষ্টত দৃশ্যমান হবে।</p>
      <p>এ সময় ঢাকা ৬ আসনের সংসদ সদস্য কাজী ফিরোজ রশীদ, করপোরেশনের প্রধান নির্বাহী কর্মকর্তা শাহ্ ইমদাদুল হক, স্থানীয় ওয়ার্ড কাউন্সিলর শহীদুল্লাহ মিনু, আবদুল কাদির, আবদুস শাহেদ মন্টু, প্রধান প্রকৌশলী রেজাউল করিম প্রমুখ উপস্থিত ছিলেন।</p>
      <p>উল্লেখ্য, দয়াগঞ্জ, ধোলাইখাল, সূত্রাপুর এলাকায় প্রকল্পের আওতায় নবনির্মিত মেয়র মোহাম্মদ সাঈদ খোকন পার্ক, নবসজ্জিত সূত্রাপুর কমিউনিটি সেন্টার, ডিস্ট্রিলারি রোডের পাইপ নর্দমা নির্মাণসহ রাস্তা ও ফুটপাতের সমাপ্ত করা কাজ এবং দয়াগঞ্জ চৌরাস্তা হতে বানিয়নগর মোড় হয়ে ধোলাইখাল ও সূত্রাপুর থানা পর্যন্ত রাস্তা, ফুটপাত ও মিডিয়ানের সমাপ্তকৃত উন্নয়ন কাজ করা হয়।</p>
    </article>
  </body>
</html>