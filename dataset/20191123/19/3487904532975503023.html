<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/ta-anamenomena-antanaklastika-tou-k-monemvasioti-ke-alithia"/>
    <meta property="og:site_name" content="Metrosport.gr"/>
    <meta property="article:published_time" content="2019-11-23T19:35:00+00:00"/>
    <meta property="og:title" content="Τα αναμενόμενα αντανακλαστικά του κ. Μονεμβασιώτη και η αλήθεια"/>
    <meta property="og:description" content="Ο Βασίλης Μάστορας αρθρογραφεί για την αλήθεια περί της πρότασης του Μονεμβασιώτη στον Καρυπίδη για τον Αρη"/>
  </head>
  <body>
    <article>
      <h1>Τα αναμενόμενα αντανακλαστικά του κ. Μονεμβασιώτη και η αλήθεια</h1>
      <h2>Ο Βασίλης Μάστορας αρθρογραφεί για την αλήθεια περί της πρότασης του Μονεμβασιώτη στον Καρυπίδη για τον Αρη</h2>
      <address><time datetime="2019-11-23T19:35:00+00:00">23 Nov 2019, 19:35</time> by <a rel="author">Βασίλης  Μάστορας</a></address>
      <p>Ο ιδιοκτήτης της ΠΑΕ Απόλλων Σμύρνης, Παναγιώτης Μονεμβασιώτης, όπως επιβάλει η δεοντολογία, μίλησε χθες στο Metropolis 95,5. Τοποθετούμενος στην αποκάλυψη τής προηγούμενης ημέρας ότι κατέθεσε πρόταση 8 εκατ. ευρώ στον κ. Καρυπίδη για την εξαγορά της ΠΑΕ Αρης, υποστήριξε ότι δεν υφίσταται το θέμα.</p>
      <p>Η τοποθέτηση του κ. Μονεμβασιώτη, όπως έγραψε και χθες η “Μ”, ήταν αναμενόμενη καθώς δεν είχε λόγους να επιβεβαιώσει μία συνάντηση τη στιγμή που παραμένει ιδιοκτήτης του Απόλλωνα και ο κ. Καρυπίδης είναι το κεντρικό πρόσωπο τής διοίκησης του Αρη.</p>
      <p>Ο κ. Μονεμβασιώτης εξήρε το παραγοντικό έργο του κ. Καρυπίδη “με έχει πείσει ότι θέλει να κάνει τον Αρη μεγάλο”, επιβεβαίωσε ότι “είχαμε συζητήσει να κάνουμε δουλειές στην Κίνα” και διέψευσε ότι σε παρελθόντα χρόνο του είχαν προτείνει να αγοράσει τον Πανιώνιο και τον Ατρόμητο.</p>
      <p>Δύο προτάσεις τις οποίες όμως 24 ώρες νωρίτερα τις είχε δημοσιοποιήσει ο πρώην πρόεδρος του Απόλλωνα και μέλος τώρα του δ.σ. Γιώργος Γεωργίου, μιλώντας στο Metropolis 95,5! Αρα κι εδώ υπάρχει σύγχυση στην παρουσίαση των γεγονότων. Και δεν είναι μόνο ο Ατρόμητος και ο Πανιώνιος που έβαλαν θέμα αγοροπωλησίας τους. Είναι κι άλλες ομάδες για τις οποίες δεν έγινε λόγος από τον κ. Μονεμβασιώτη.</p>
      <p>Είναι κατανοητό ο ιδιοκτήτης της ΠΑΕ Απόλλων Σμύρνης προτάσσοντας την αγάπη του για την ομάδα, να επιχειρεί να θολώσει τα νερά. Ατομο με εξαιρετικό επιχειρηματικό πνεύμα και αξιόλογο οικονομικό back up δύσκολα θα έπεφτε στην παγίδα να ανοίξει τα χαρτιά του για τα μελλοντικά του σχέδια στο ποδόσφαιρο, επιβεβαιώνοντας ένα deal που πιθανόν να οδηγήθηκε σε “ναυάγιο” και δημιουργώντας προβλήματα στον φίλο του κ. Καρυπίδη. Για τη “Μ” όμως η πληροφορία της πρότασης για την ΠΑΕ Αρης είναι τόσο “δεμένη” από αξιόπιστες πηγές πληροφόρησης, όσο ότι ο ήλιος βγαίνει από την ανατολή.</p>
      <p>
        <b>focus</b>
      </p>
      <p>Kορόιδο πιάστηκε ο Καρυπίδης αν πήγε στη Ν. Υόρκη μόνο για να συζητήσει με την εταιρεία που θα αναλάβει το μάρκετινγκ της ΠΑΕ Αρης, όπως διαρρέουν οι επικοινωνιολόγοι του. Γιατί αυτός που δίνει δουλειές φέρνει τους υποψήφιους συνεργάτες του στο γραφείο του και δεν κάνει υπερατλαντικά ταξίδια.</p>
      <p>*Από την έντυπη έκδοση της Metrosport (23/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/den-iparchoun-iroes-ithiki-dikeosi-to-xekatiniasma-marinaki-kokkali"/>
        <a href="http://www.metrosport.gr/article/ta-erithrolefka-panxeftilia-ke-to-dilimma-avgenaki"/>
        <a href="http://www.metrosport.gr/article/vothros-xechilise-tha-mas-pnixi-mpocha"/>
        <a href="http://www.metrosport.gr/article/kanoniko-dikastirio-pistopii-tin-klopi-se-varos-tou-paok"/>
        <a href="http://www.metrosport.gr/article/tis-kakomiras-tolmas-na-apochorisis-tolmas"/>
        <a href="http://www.metrosport.gr/article/apo-ton-angelo-ston-ampel"/>
      </related>
    </article>
  </body>
</html>