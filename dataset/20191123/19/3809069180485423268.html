<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1417813/lamia-xanthi-1-0"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T19:55:00+00:00"/>
    <meta property="og:title" content="Λαμία - Ξάνθη 1-0"/>
    <meta property="og:description" content="Ακόμη μια μεγάλη νίκη για την Λαμία, η τρίτη σερί! Με το γκολ του Τιρόνε επικράτησε με 1-0 της Ξάνθης και πλέον κάνει αποφασιστικά άλματα παραμονής αφού βρέθηκε στο +10 από την τελευταία θέση!"/>
  </head>
  <body>
    <article>
      <h1>Λαμία - Ξάνθη 1-0</h1>
      <h2>Ακόμη μια μεγάλη νίκη για την Λαμία, η τρίτη σερί! Με το γκολ του Τιρόνε επικράτησε με 1-0 της Ξάνθης και πλέον κάνει αποφασιστικά άλματα παραμονής αφού βρέθηκε στο +10 από την τελευταία θέση!</h2>
      <address><time datetime="2019-11-23T19:55:00+00:00">23 Nov 2019, 19:55</time> by <a rel="author" href="http://www.gazzetta.gr/dimosiografos/nikos-maroudas" target="_blank">Νίκος Μαρούδας</a></address>
      <p>
        <b>Έτσι έπαιξαν</b>
      </p>
      <p>Ο Άκης Μάντζιος παρέταξε την ομάδα του με 4-2-3-1. Ο Θεοδωρόπουλος ήταν στο τέρμα, με τους Σκόνδρα, Πλιάτσικα, Αντέτζο, Σκαρντοβέλι στην άμυνα από τα δεξιά προς τα αριστερά. Αμυντικοί μέσοι ήταν ο Μπεχαράνο με τον Δημούτσο, ο Καραμάνος δεξί εξτρέμ, ο Ρόμανιτς αριστερό, με τον Τιρόνε πίσω από τον προωθημένο Τουράμ.</p>
      <p>Επίσης με 4-2-3-1 παρατάχθηκε και η Ξάνθη. Ο Αμπάντ ήταν στο τέρμα, έχοντας στο δεξί άκρο της άμυνας τον Μαλεζά και στο αριστερό τον Σόσα, με τους Λισγάρα και Καρασαλίδη στα στόπερ. Στον άξονα βρέθηκαν ο Τέρκι με τον Μουλέν, δεξί εξτρέμ ήταν ο Τεσέιρα, αριστερό ο Ντε Αμορίμ, δεκάρι ο Τζουρίτσκοβίτς και στην κορυφή της επίθεσης βρέθηκε ο Ρενέλα.</p>
      <p>
        <b>Διπλή ευκαιρία η Ξάνθη, κυριάρχησε η Λαμία</b>
      </p>
      <p>Το παιχνίδι άρχισε με χαμηλό τέμπο, μέχρι το 12’, όταν και η Ξάνθη απείλησε για πρώτη φορά στο παιχνίδι. Ένα σουτ του Ντε Αμορίμ από το ημικύκλιο, ανάγκασε τον Θεοδωρόπουλο σε ωραία απόκρουση, με την μπάλα να φτάνει στον Τζουρίτσκοβιτς ο οποίος πλάσαρε για να δει τον Έλληνα γκολκίπερ να… κατεβάζει και πάλι τα ρολά.</p>
      <p>Από την φάση αυτή και μετά όμως η Λαμία  πήρε την μπάλα στα πόδια της και κατάφερε να ελέγξει το παιχνίδι. Μάλιστα, απείλησε στο 23’ με κεφαλιά του Τουράμ και τον Αμπάντ να μπλοκάρει, αλλά και στο 32’, όταν ένα γύρισμα του Τιρόνε βρήκε στον γκολκίπερ της Ξάνθης πήγε στο δοκάρι και κόρνερ. Τελευταία καλή στιγμή για τους γηπεδούχους, ήταν στο 37’, όταν ο Ρόμανιτς έψαξε τον Τουράμ και ο Λισγάρας τελευταία στιγμή απομάκρυνε.</p>
      <p>Το ημίχρονο έκλεισε όπως άνοιξε, με την Ξάνθη να απειλεί με ένα σουτ του Τζουρίτσκοβιτς που απέκρουσε ο Θεοδωρόπουλος στο 41’ κρατώντας στο 0-0 τις δύο ομάδες στα πρώτα 45 λεπτά.</p>
      <p>Βρήκε το γκολ με τον Μπεχαράνο</p>
      <p>Η ανωτερότητα της Λαμίας συνεχίστηκε και στο δεύτερο ημίχρονο, με την ομάδα του Άκη Μάντζιου να έχει τον έλεγχο της αναμέτρησης και να καταφέρνει άμεσα στην επανάληψη να βρει το γκολ που της έδωσε το προβάδισμα. Συγκεκριμένα, στο 54’ ο Μπεχαράνο βρέθηκε μέσα στην αντίπαλη περιοχή και με διαγώνιο σουτ έστειλε την μπάλα στα δίχτυα του Αμπάντ για το 1-0.</p>
      <p>Οι γηπεδούχοι είχαν κι άλλη ευκαιρία για γκολ στο 58’ εκ νέου με τον Βολιβιανό άσο, ο οποίος από το ύψος του πέναλτι σούταρε, αλλά ο Αμπάντ ήταν εκεί και μπλόκαρε.</p>
      <p>
        <b>Πίεσε η Ξάνθη, τις ευκαιρίες και πάλι η Λαμία</b>
      </p>
      <p>Ήταν λογικό πως με τον χρόνο να κυλά, η Ξάνθη θα πίεζε για την ισοφάριση. Όντως, η ομάδα του Κίκο Ραμίρεθ βγήκε μπροστά αλλά δεν κατάφερε να πραγματοποιήσει κάποια σπουδαία ευκαιρία και η μόνη καλή στιγμή ήταν ένα μακρινό σουτ του Μαλεζά στο 69’ που εξουδετέρωσε ο Θεοδωρόπουλος.</p>
      <p>Αντίθετα η Λαμία, μπορούσε να τελειώσει το παιχνίδι και νωρίτερα, μιας και στο 84’ μετά από ατομική ενέργεια ο Καραμάνος σούταρε, αλλά και πάλι ο Αμπάντ ήταν σε ετοιμότητα. Στη συνέχεια της φάσης ο Έλληνας επιθετικός πέρασε ωραία στον Ρόμανιτς, ο οποίος πλάσαρε αλλά και πάλι ο εξαιρετικός τερματοφύλακας της Ξάνθης είχε απάντηση!</p>
      <p>Στο 89’ ένα σουτ του Μπαριέντος έφυγε άουτ και κάπως έτσι το παιχνίδι ολοκληρώθηκε με την Λαμία να πανηγυρίζει την τρίτη της διαδοχική νίκη στο πρωτάθλημα και την Ξάνθη να μένει για πέμπτο σερί παιχνίδι χωρίς τρίποντο!</p>
      <p>
        <b>Οι συνθέσεις:</b>
      </p>
      <p><b>Λαμία (Άκης Μάντζιος)</b>: Θεοδωρόπουλος, Σκαρντοβέλι, Πλιάτσικας, Αντέτζο, Δημούτσος, Ρόμανιτς, Μπεχαράνο, Τουράμ (90+4’ Βλαχομήτρος), Τιρόνε (73’ Σάλιακας), Καραμάνος (87’ Βύντρα), Σκόνδρας</p>
      <p><b>Ξάνθη (Κίκο Ραμίρεθ):</b> Αμπάντ, Μεχντί, Μαλεζάς, Ντε Αμορίμ, Λεάντρο, Μουλέν (70’ Ντε Λούκας), Καρασαλίδης, Ρενέλα, Τεσέιρα (85’ Πολέτο), Λισγάρας, Τζουρίτσκοβιτς (65’ Μπαριέντος)</p>
    </article>
  </body>
</html>