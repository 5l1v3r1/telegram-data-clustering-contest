<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/ekonomika/na-foni-zaiav-kolomoiskoho-misiia-mvf-zavershyla-vizyt-v-ukrainu-203364.html"/>
    <meta property="og:site_name" content="5 канал"/>
    <meta property="article:published_time" content="2019-11-23T19:23:00+00:00"/>
    <meta property="og:title" content="На фоні заяв Коломойського: місія МВФ завершила візит в Україну"/>
    <meta property="og:description" content="Голова делегації заявив, що для підписання нової програми співпраці потрібні подальші консультації"/>
  </head>
  <body>
    <article>
      <h1>На фоні заяв Коломойського: місія МВФ завершила візит в Україну</h1>
      <address>
        <time datetime="2019-11-23T19:23:00+00:00">23 Nov 2019, 19:23</time>
      </address>
      <p>Місія Міжнародного валютного фонду завершила візит до України. Робота тривала з 14 листопада. Представники МВФ заявили про конструктивні та плідні переговори, утім чітких домовленостей поки що не досягли.</p>
      <p>Голова делегації Рон ван Роден заявив, що для підписання нової програми співпраці потрібні подальші консультації. Вони продовжаться найближчими тижнями.</p>
      <p>Під час візиту була зосереджена увага на реформах, які треба запроваджувати в Україні, щоби отримати гроші від головного кредитора. Зокрема, вони стосуються поліпшення бізнес-клімату держави та посилення економічного зростання.</p>
      <p>Міністерство фінансів також підтвердило прогрес і узгодження багатьох параметрів майбутньої програми з Міжнародним валютним фондом. Про це особисто заявила голова відомства.</p>
      <p>Офіційний Київ, нагадаємо, розраховує на трирічну програму розширеного фінансування на загальну суму близько 6 мільярдів доларів. Український уряд сподівається, що рішення отримають в грудні, а перший транш надійде ще до кінця цього року. Одне з проблемних питань під час переговорів - це повернення націоналізованого "Приватбанку" колишнім власникам.</p>
      <p>Тим часом, олігарх Ігор Коломойський сподівається повернути собі "Приватбанк" уже найближчим часом. Про це він повідомив телефоном у коментарі виданню Kyiv Post. Заявив: "Міжнародний валютний фонд знає, що у найближчому майбутньому "Притватбанк" повернеться до мене".</p>
      <p>Зазначимо, напередодні прем'єр-міністр Олексій Гончарук запевняв у Лондоні, що "Приватбанк" не повернуть Коломойському.</p>
    </article>
  </body>
</html>