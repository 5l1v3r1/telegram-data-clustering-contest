<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012814/%D8%B4%D9%88%D8%B1%D8%B4-%D9%87%D9%85-%D8%AD%D8%B2%D8%A8%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D9%84%DB%8C%DA%A9%D9%88%D8%AF-%D8%B1%D9%87%D8%A8%D8%B1%DB%8C-%D8%AA%D8%A7%D8%B2%D9%87-%D9%85%DB%8C-%D8%AE%D9%88%D8%A7%D9%87%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-23T19:53:41+00:00"/>
    <meta property="og:title" content="شورش هم‌حزبی نتانیاهو: «لیکود» رهبری تازه می‌خواهد"/>
    <meta property="og:description" content="نخست‌وزیر رژیم صهیونیستی که با اتهامات قضایی روبروست، حالا از درون حزب هم با مخالفت روبرو شده و از سوی هم‌حزبی‌هایش برای کناره‌گیری تحت فشار قرار گرفته است."/>
  </head>
  <body>
    <article>
      <h1>شورش هم‌حزبی نتانیاهو: «لیکود» رهبری تازه می‌خواهد</h1>
      <address>
        <time datetime="2019-11-23T19:53:41+00:00">23 Nov 2019, 19:53</time>
      </address>
      <p>
        <i>نخست‌وزیر رژیم صهیونیستی که با اتهامات قضایی روبروست، حالا از درون حزب هم با مخالفت روبرو شده و از سوی هم‌حزبی‌هایش برای کناره‌گیری تحت فشار قرار گرفته است.</i>
      </p>
      <p>به گزارش مشرق، تنها چند روز پس از آنکه دادستان رژیم صهیونیستی «بنیامین نتانیاهو» نخست‌وزیر این رژیم را به دریافت رشوه و سوء استفاده از اعتماد عمومی متهم کرد، تحرکاتی در داخل حزب «لیکود» برای کنار زدن وی از ریاست این حزب آغاز شده است.</p>
      <p>روز شنبه «گیدون سعر» که از او به عنوان جدی‌ترین رقیب نتانیاهو در داخل حزب لیکود یاد می‌شود، برای اولین بار به صراحت و به صورت علنی خواستار کنار رفتن نتانیاهو شده و ادعا کرده است که بر خلاف نتانیاهو، او قادر است به سرعت تشکیل کابینه دهند.</p>
      <blockquote>بیشتر بخوانید:<br/><a href="https://www.mashreghnews.ir/news/1012802/%D8%A8%DB%8C%D8%B4-%D8%A7%D8%B2-%D9%86%DB%8C%D9%85%DB%8C-%D8%A7%D8%B2-%D8%B3%D8%A7%DA%A9%D9%86%D8%A7%D9%86-%D9%81%D9%84%D8%B3%D8%B7%DB%8C%D9%86-%D8%AE%D9%88%D8%A7%D9%87%D8%A7%D9%86-%D8%A7%D8%B3%D8%AA%D8%B9%D9%81%D8%A7%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D9%87%D8%B3%D8%AA%D9%86%D8%AF">بیش از نیمی از ساکنان فلسطین خواهان استعفای نتانیاهو هستند</a></blockquote>
      <p>به نوشته وبگاه «تایمز اسرائیل»، سعر در گفت‌وگو با کانال ۱۲ تلویزیون رژیم صهیونیستی، با انتقاد از نتانیاهو به دلیل حمله به مقام‌های قضایی و «کودتا» خواندن روند رسیدگی به پرونده قضایی‌اش، برگزاری فوری انتخابات درون حزبی برای تعیین رئیس جدید حزب را خواستار شده است.</p>
      <p>وی در این مورد گفته است: «[نتانیاهو] در دو انتخابات اخیر نتوانست کابینه‌ای گردهم آورد. او با وجود اشتباهاتی که کرد، از جمله انحلال کنست (پارلمان)، از حمایت کامل ما برخوردار بود. فکر نمی‌کنم که در انتخابات سوم، چهارم، پنجم یا ششم هم او بتواند تشکیل کابینه دهد. ما با از دست دادن رهبری اسرائیل و واگذاری آن به رقبا، فاصله چندانی نداریم.»</p>
      <p>سعر با بیان اینکه انتخابات درون حزبی باید ظرف دو هفته برگزار شود، گفته است: «از نخست‌وزیر می‌خواهم که اجازه دهد که رقابتی با شرکت هر کسی که می‌خواهد رقابت کند، برگزار شود.»</p>
      <p>رژیم صهیونیستی از نزدیک یک سال پیش درگیر رقابت‌های انتخاباتی است و با وجود برگزاری دو انتخابات، نه نتانیاهو و نه رقبای وی موفق به تشکیل کابینه نشده‌اند. «رئوین ریولین» رئیس رژیم صهیونیستی در تلاش برای شکستن این بن‌بست، مأموریت انتخاب نخست‌وزیر را به پارلمان این رژیم محول کرده است. نمایندگان ۲۱ روز برای انجام این کار فرصت دارند، در غیراینصورت باید انتخابات برای بار سوم برگزار شود.</p>
      <p>به گفته سعر، در صورتی که انتخابات درون حزبی به سرعت برگزار شود، فرد تازه‌ای از جمله خود او می‌تواند ریاست حزب لیکود را بر عهده گرفته و پیش از پایان ضرب‌الأجل پارلمان، «به سادگی کابینه‌ای تشکیل دهد.»</p>
      <p>این عضو ارشد حزب لیکود از واکنش منفی نتانیاهو به روند قضایی هم انتقاد کرده و گفته است: «این یک کودتا نیست. این [حرف] دقیق نیست. طرح چنین ادعایی، مسئولانه نیست. این [رفتار] به وجهه لیکود آسیب می‌زند. هدف این کار، اصلاح نیست، بلکه هدف آن نابود کردن سلسله مراتب اجرای قانون است.»</p>
      <p>به نوشته پایگاه تایمز اسرائیل، در پی انتشار مصاحبه سعار، حزب لیکود در بیانیه‌ای وی را به عدم وفاداری به حزب و رئیس آن یعنی نتانیاهو متهم کرده است.</p>
      <p>در حال حاضر سعر تنها عضو ارشد لیکود است که به صورت علنی نتانیاهو را به چالش کشیده است. با این وجود، روز جمعه تلویزیون رژیم صهیونیستی گزارش داد که شماری از اعضای ارشد این حزب پشت پرده در حال برگزاری دیدارهایی هستند تا نتانیاهو را از ریاست حزب کنار بگذارند.</p>
      <p>سعر هرچند برگزاری چنین دیدارهایی را تأیید نکرده، اما گفته است در پشت صحنه تحولاتی در جریان است که از دید عمومی پنهان مانده است.</p>
      <p>آنطور که کانال ۱۲ تلویزیون رژیم صهیونیستی به نقل از منابع مطلع گزارش داده، اعضای ارشد لیکود به این نتیجه رسیده‌اند که «دوران نتانیاهو به سر آمده» و این حزب اگر می‌خواهد در قدرت بماند، باید رئیس جدیدی برای خود انتخابات کند.</p>
      <p>منبع: فارس</p>
    </article>
  </body>
</html>