<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549525.html/%D9%88%D8%B8%D8%A7%DB%8C%D9%81-%D8%AF%D9%88%D9%84%D8%AA-%D9%88-%D9%85%D8%AC%D9%84%D8%B3-%D8%AF%D8%B1-%D8%AD%D9%88%D8%B2%D9%87-%D8%A7%D9%82%D8%AA%D8%B5%D8%A7%D8%AF-%D9%85%D9%82%D8%A7%D9%88%D9%85%D8%AA%DB%8C-%D8%B1%D9%88%DB%8C-%D8%B2%D9%85%DB%8C%D9%86-%D9%85%D8%A7%D9%86%D8%AF-%D8%B7%D8%B1%D8%AD-%D8%A8%D9%86%D8%B2%DB%8C%D9%86%DB%8C-%DB%8C%DA%A9-%D8%A7%D8%B4%D8%AA%D8%A8%D8%A7%D9%87-%D8%AF%D8%B1-%D8%B4%DB%8C%D9%88%D9%87-%D8%A8%D9%88%D8%AF-%D9%86%D9%87-%D8%AF%D8%B1-%D8%AA%D8%B5%D9%85%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T19:27:00+00:00"/>
    <meta property="og:title" content="وظایف دولت و مجلس در حوزه اقتصاد مقاومتی روی زمین ماند/طرح بنزینی یک اشتباه در شیوه بود نه در تصمیم"/>
    <meta property="og:description" content="فرمانده سپاه کربلا مازندران گفت: با اطمینان می‌گویم که بسیاری از وظایفی که دولت و مجلس در موضوع اقتصاد مقاومتی داشتند، نادیده گرفته شد و روی زمین ماند."/>
  </head>
  <body>
    <article>
      <h1>وظایف دولت و مجلس در حوزه اقتصاد مقاومتی روی زمین ماند/طرح بنزینی یک اشتباه در شیوه بود نه در تصمیم</h1>
      <h2>فرمانده سپاه کربلا:</h2>
      <address>
        <time datetime="2019-11-23T19:27:00+00:00">23 Nov 2019, 19:27</time>
      </address>
      <p>فرمانده سپاه کربلا مازندران گفت: با اطمینان می‌گویم که بسیاری از وظایفی که دولت و مجلس در موضوع اقتصاد مقاومتی داشتند، نادیده گرفته شد و روی زمین ماند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سردار محمدحسین بابایی در گفت‌وگو با خبرنگار <a href="http://www.bloghnews.com/">بلاغ</a> اظهار کرد: رسانه‌ها باید با شناخت درست از نیازهای جامعه و نگاه استقلال‌خواهی نه وابسته به جریانات و بیگانه، بهترین نقش را در این زمانی که لازم است نشاط اجتماعی داشته باشیم و امیدواری به ویژه در نسل جوان بسیار ضرورت دارد؛ هنرنمایی کنند.<br/><br/>وی افزود: عوامل امیدواری بسیار زیاد است اما منتهی در فضای جنگ رسانه‌ای و روانی، تلاش دشمن بر این است که این عوامل امیدواری پنهان بماند و اگر احیانا نقطه منفی وجود دارد آن‌ها خیلی برجسته و کارساز نشان داده شود تا افراد دلسرد و مایوس شوند.<br/><br/>فرمانده سپاه کربلای مازندران خاطرنشان کرد: رسانه‌ها حالا چه رسانه‌های مجازی و چه مطبوعات خیلی خوب می‌توانند با بیان پیشرفت‌ها، نشان دادن پاکی‌ها و با ارائه زیبایی‌ها، مردم را نسبت به این راه طی شده بسیار نورانی طی این چهل سال، آشنا کنند و البته خوب، زبان گویای مردم هم باشند در بیان مطالبات به‌حق، پیشنهادات و انتقاداتشان و امیدواریم دست‌اندرکاران هر زمینه‌ای از مجلس و دولت گرفته تا سایر دستگاه‌ها در عملکردشان تامل کنند و خودشان را دائم، در این مسیر، به روز کنند.<br/><br/>بابایی عنوان کرد: مسئولان باید خود را به روز کنند و اگر اشتباه حرکت می‌کنند بتوانند آن را برطرف کنند؛ مثل این اشتباهی که در شیوه اجرای طرح اصلاح قیمت بنزین رخ داد که در واقع یک اشتباه در شیوه بود، نه در تصمیم که یک هزینه بسیار زیادی را روی دست مردم و نظام گذاشت.<br/><br/>وی در بخشی دیگر از سخنانش به لزوم توجه به سفارشات مقام معظم رهبری در خصوص اهمیت اقتصاد مقاومتی اشاره کرد و افزود: رهبر انقلاب طی سالیان اخیر حل مشکلات کنونی حال حاضر کشور را منحصر به اقتصاد مقاومتی قلمداد کردند و ساعات متمادی و زیادی را در سال 91 و 92 در تبیین این قضیه سپری کردند و صحبت کردند اما دریغ از اینکه ما ببینیم مسئولان ما مغز و اصل مطلب را فهمیده باشند و تاثیری در سیاست‌ها و روش‌هایشان گذاشته باشد.<br/><br/>فرمانده سپاه کربلا مازندران اعلام کرد: به‌عنوان یک فردی که در خصوص این قضیه خیلی دقت و مطالعه کردم و واقعا نگران بودم که آیا این فرمایش رهبری، اجرا می‌شود یا نمی‌شود؛ با اطمینان می‌گویم که بسیاری از وظایفی که دولت و مجلس در موضوع اقتصاد مقاومتی داشتند، نادیده گرفته شد و روی زمین ماند.<br/><br/>این مسئول متذکر شد: اگر دولت و مجلس به وظیفه‌شان عمل می‌کردند، ما امروز شرایط‌‌مان متفاوت بود و این بخش از بیکاری را نداشتیم، امروز این بخش از اقتصاد نا مولد را نداشتیم؛ اقتصاد وابسته به مالیات و عوارض یک اقتصاد ریشه‌ای نیست و اقتصادی که وابسته به تولید باشد، آن‌هم تولید مستقل که کمترین اثر را از عوامل بیرونی بپذیرد؛ این اقتصاد یک اقتصاد مقاومتی است که خوب، این کار نشد.<br/><br/>بابایی ادامه داد: بر این اساس و در پی این نقیصه، ما اکنون داریم تبعات این عملکرد را می‌بینیم و امیدواریم این جریانات موجب شود تا آقایان در فرصت‌های باقیمانده در طول خدمتی که دازند؛ چه در مجلس و چه در دولت به خود بیایند و یک مقدار زیادی در روش‌هایشان تجدیدنظر کنند.<br/><br/>وی یادآور شد: امیدواریم این آقایان بر اساس آموزه‌های مقام معظم رهبری در خصوص اقدامات اقتصاد مقاومتی چه در الزاماتی که به آن اشاره کردند و چه در سیاست‌های کلی که ا<a href="http://www.bloghnews.com/">بلاغ</a> کردند به سمت جلو حرکت کنند و قطعا این پیروی می‌تواند این عقب ماندگی را تا حد زیادی جبران کند.<br/><br/>انتهای پیام/</p>
    </article>
  </body>
</html>