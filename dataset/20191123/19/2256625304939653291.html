<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159234_1011.html"/>
    <meta property="og:site_name" content="Novsport"/>
    <meta property="article:published_time" content="2019-11-23T19:34:00+00:00"/>
    <meta property="og:title" content="Марица продължи безупречния си ход в НВЛ с победа и над ЦСКА"/>
    <meta property="og:description" content="В последния си мач от редовния сезон шампионките гостуват на Раковски в зала „Младост“"/>
  </head>
  <body>
    <article>
      <h1>Марица продължи безупречния си ход в НВЛ с победа и над ЦСКА</h1>
      <address><time datetime="2019-11-23T19:34:00+00:00">23 Nov 2019, 19:34</time> by <a rel="author">Велизар Антов</a></address>
      <p>Марица (Пловдив) постигна шестата си поредна чиста победа от началото на сезона в Националната волейболна лига и продължава да е начело в таблицата с перфектен актив от 18:0 гейма. <br/><br/>В съботната вечер в зала Колодрума, шампионките надиграха гостуващия ЦСКА (София) с 3:0 (25:13, 25:18, 25:21) след 64 минути игра и си осигуриха титлата на есенен първенец един кръг преди края на полусезона. С четири победи от шест изиграни мача, софийският тим заема трета позиция във временното класиране.<br/><br/>Маричанки влязоха в двубоя с мощно 5:0. Водени от канадския център Дженифър Крос, с три блокади за общо пет точки, момичетата на наставника Владимир Орлов поддържаха комфортна преднина през целия първи гейм и го затвориха с мощен блокаут на американката Алекзандра Холстън за разгромното 25:13. <br/><br/>С четири поредни точки за 10:5 "жълто-сините" на практика бързо предрешиха и втората част. Силно включване с две успешни блокади направи влязлата от ъгъла Силвия Андреева. В края на частта Червените спасиха цели пет геймбола на Марица, но след почивка, поискана от Орлов, Виктория Григорова, също влязла като резерва, атакува успешно за 25:18. В третия гейм гостенките не само успяха да стопят изоставане от пет точки, но дори поведоха в резултата с 12:11. <br/><br/>Последва равностойна битка до 19:19, докато Алекс Холстън и Ивета Станчулова се надпреварваха да бележат точка след точка. Все пак, в края на частта Марица показа повече класа и наложи волята си за крайното 25:21.<br/><br/>Топреализатор на срещата стана Алекс Холстън, която направи 17 точки за победителките, следвана Ивета Станчулова с 16 точки за ЦСКА.<br/><br/>В следващия си мач от НВЛ, който е и последен за първия дял от редовния сезон, Марица гостува на Раковски (Димитровград) в зала Младост на 30 ноември от 17:00 б.в. Преди това, в сряда, 27 ноември, от 18:30 б.в., пловдивчанки посрещат руския шампион Динамо (Москва) за втория си мач от Група Е на Шампионската лига.</p>
      <p> </p>
    </article>
  </body>
</html>