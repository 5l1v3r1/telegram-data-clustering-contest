<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90394"/>
    <meta property="og:site_name" content="Denník politika"/>
    <meta property="article:published_time" content="2019-11-23T19:35:18+00:00"/>
    <meta property="og:title" content="Ženy na Slovensku zarábajú podľa meraní Európskej komisie o pätinu menej ako muži"/>
    <meta property="og:description" content="23.11.2019 (Webnoviny.sk) – Slovenky zarábajú o pätinu menej ako muži. Vyplýva to z meraní Európskej komisie. V priemere zarábajú ženy v Európskej únií (EÚ) o 16 percent menej ako muži. Slovensko je na tom v porovnaní so susednými krajinami podobne. Najhoršou krajinou v EÚ je Estónsko."/>
  </head>
  <body>
    <article>
      <h1>Ženy na Slovensku zarábajú podľa meraní Európskej komisie o pätinu menej ako muži</h1>
      <address><time datetime="2019-11-23T19:35:18+00:00">23 Nov 2019, 19:35</time> by <a rel="author">Webnoviny</a></address>
      <p>23.11.2019 (Webnoviny.sk) – Slovenky zarábajú o pätinu menej ako muži. Vyplýva to z meraní Európskej komisie. V priemere zarábajú ženy v Európskej únií (EÚ) o 16 percent menej ako muži. Slovensko je na tom v porovnaní so susednými krajinami podobne. Najhoršou krajinou v EÚ je Estónsko.</p>
      <p>Slovenky zarábajú v priemere o 19,8 percenta menej ako Slováci. Faktorov, ktoré to spôsobujú je podľa Európskej komiesie (EK) niekoľko.</p>
      <p><i>„Ženy častejšie pracujú na čiastočný úväzok, v podnikoch čelia tzv. sklenému stropu, pracujú v slabšie platených odvetviach alebo často musia niesť primárnu zodpovednosť za starostlivosť o svoju rodinu. Jedným zo spôsobov, ako tieto faktory riešiť, je zlepšiť rovnováhu medzi pracovným a súkromným životom pracujúcich rodičov a opatrovateľov“</i>, píše sa v tlačovej správe EK.</p>
      <p>V platovej rovnosti je z krajín Visegrádu najférovejšie Poľsko, ženy v ňom zarábajú o 7,2 percenta menej ako muži. V Maďarsku už je príjem žien o 15,8 percenta nižší. Najväčšia platová nerovnosť je Česku 21,2 percenta. Česi sú v tejto štatistike druhí najhorší v celej EÚ pred Estónskom, kde je platový rozdiel 25,6-percentný.</p>
      <p><i>„Ubehlo 60 rokov, odkedy je zásada rovnakej odmeny súčasťou európskych zmlúv, a predsa ženy po celej Európe stále nepociťujú, že by sa zákony zhodovali s realitou ich každodenného života. V porovnaní so svojimi kolegami pracujú európske ženy stále dva mesiace zadarmo a pokrok v tejto oblasti je veľmi pomalý,”</i> uvádzajú vo svojom spoločnom vyhlásení prvý podpredseda EK Frans Timmermans, komisárka pre zamestnanosť, sociálne záležitosti, zručnosti a pracovnú mobilitu Marianne Thyssenová a komisárka pre spravodlivosť, spotrebiteľov a rodovú rovnosť Věra Jourová.</p>
      <p>Viac k témam: <a href="https://www.webnoviny.sk/tag/mzdy/"><u>mzdy</u></a>, <a href="https://www.webnoviny.sk/tag/platy/"><u>platy</u></a>, <a href="https://www.webnoviny.sk/tag/rodova-rovnost/"><u>rodová rovnosť</u></a><br/>Zdroj: Webnoviny.sk – <a href="https://www.webnoviny.sk/zeny-na-slovensku-zarabaju-podla-merani-europskej-komisie-o-patinu-menej-ako-muzi/"><u>Ženy na Slovensku zarábajú podľa meraní Európskej komisie o pätinu menej ako muži</u></a> © SITA Všetky práva vyhradené.</p>
    </article>
  </body>
</html>