<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/23/842646"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T19:23:00+00:00"/>
    <meta property="og:title" content="ফাইনাল এলেই হেরে যায় বাংলাদেশ!"/>
    <meta property="og:description" content="পুরো টুর্নামেন্ট জুড়ে দুর্দান্ত পারফরমেন্সের পরও এসিসি ইমার্জিং টিমস কাপ ক্রিকেট টুর্নামেন্টের শিরোপা জিততে পারল না স্বাগতিক বাংলাদেশ। আজ টুর্নামেন্টের ফাইনালে বোলার-ফিল্ডার-ব্যাটসম্যানদের ব্যর্থতায় পাকিস্তানের কাছে ৭৭ রানে হেরে গেছে লাল-সবুজের দল। পুরো টুর্নামেন্টে ৫ ইনিংসে ৩টি হাফ-সেঞ্চুরিতে ২৪৪ রান করেছেন বিধ্বংসী ওপেনার সৌম্য সরকার। তবে আজ আসল ম্যাচে জ্বলে উঠতে ব্যর্থ হন তিনি। মিরপুর শেরে বাংলা জাতীয় ক্রিকেট স্টেডিয়ামে টস জিতে প্রথমে বোলিং বেছে নেয় বাংলাদেশ। বল হাতে নিয়েই পাকিস্তানের শিবিরে শুরুতেই জোড়া আঘাত হানেন ডান-হাতি পেসার সুমন খান। ইনফর্ম সুমনের বলে দলীয় ৪১ রানের মধ্যে প্যাভিলিয়নে ফিরেন পাকিস্তানের দুই ওপেনার উমাইর ইউসুফ ও হায়দার আলী। ইউসুফ ৪ ও হায়দার আলী ২৬ রান করেন। শুরুর ধাক্কা সামলে পাকিস্তানকে খেলায় ফেরান উইকেটরক্ষক রোহেল নাজির। তৃতীয় উইকেটে ইমরান রফিককে নিয়ে ১১৭ ও অধিনায়ক সৌদ শাকিলের সাথে ৮৫ রান যোগ করেন তিনি। রফিক ৬২ ও শাকিল ৪২ রান করে আউট হন। তবে দুর্দান্ত সেঞ্চুরি তুলে নেন নাজির। শেষ পর্যন্ত ১১১ বলে ১২টি চার ও ৩টি ছক্কায় ১১৩ রান করেন তিনি। শেষদিকে দুই অপরাজিত ব্যাটসম্যান খুরশিদ শাহর ২৭ ও আমাদ…"/>
  </head>
  <body>
    <article>
      <h1>ফাইনাল এলেই হেরে যায় বাংলাদেশ!</h1>
      <address><time datetime="2019-11-23T19:23:00+00:00">23 Nov 2019, 19:23</time> by <a rel="author">কালের কণ্ঠ অনলাইন</a></address>
      <p>পুরো টুর্নামেন্ট জুড়ে দুর্দান্ত পারফরমেন্সের পরও এসিসি ইমার্জিং টিমস কাপ ক্রিকেট টুর্নামেন্টের শিরোপা জিততে পারল না স্বাগতিক বাংলাদেশ। আজ টুর্নামেন্টের ফাইনালে বোলার-ফিল্ডার-ব্যাটসম্যানদের ব্যর্থতায় পাকিস্তানের কাছে ৭৭ রানে হেরে গেছে লাল-সবুজের দল। পুরো টুর্নামেন্টে ৫ ইনিংসে ৩টি হাফ-সেঞ্চুরিতে ২৪৪ রান করেছেন বিধ্বংসী ওপেনার সৌম্য সরকার। তবে আজ আসল ম্যাচে জ্বলে উঠতে ব্যর্থ হন তিনি।</p>
      <p>মিরপুর শেরে বাংলা জাতীয় ক্রিকেট স্টেডিয়ামে টস জিতে প্রথমে বোলিং বেছে নেয় বাংলাদেশ। বল হাতে নিয়েই পাকিস্তানের শিবিরে শুরুতেই জোড়া আঘাত হানেন ডান-হাতি পেসার সুমন খান। ইনফর্ম সুমনের বলে দলীয় ৪১ রানের মধ্যে প্যাভিলিয়নে ফিরেন পাকিস্তানের দুই ওপেনার উমাইর ইউসুফ ও হায়দার আলী। ইউসুফ ৪ ও হায়দার আলী ২৬ রান করেন। শুরুর ধাক্কা সামলে পাকিস্তানকে খেলায় ফেরান উইকেটরক্ষক রোহেল নাজির। তৃতীয় উইকেটে ইমরান রফিককে নিয়ে ১১৭ ও অধিনায়ক সৌদ শাকিলের সাথে ৮৫ রান যোগ করেন তিনি।</p>
      <p>রফিক ৬২ ও শাকিল ৪২ রান করে আউট হন। তবে দুর্দান্ত সেঞ্চুরি তুলে নেন নাজির। শেষ পর্যন্ত ১১১ বলে ১২টি চার ও ৩টি ছক্কায় ১১৩ রান করেন তিনি। শেষদিকে দুই অপরাজিত ব্যাটসম্যান খুরশিদ শাহর ২৭ ও আমাদ বাটের ৭ বলে ১৫ রানের সুবাদে ৫০ ওভারে ৬ উইকেটে ৩০১ রানের বড় সংগ্রহ পায় পাকিস্তান। বাংলাদেশ ফিল্ডারদের ভুলে বড় টার্গেট দাঁড় করায় পাকিস্তান। বাংলাদেশের ফিল্ডাররা ৬টি ক্যাচ ছাড়েন। বল হাতে স্বাগতিকদের সুমন ৩টি, হাসান ২টি ও মেহেদি ১টি উইকেট নেন।</p>
      <p>জয়ের জন্য ৩০২ রানের টার্গেটে খেলতে নেমে ৪১ রানের মধ্যে ২ উইকেট হারায় বাংলাদেশ। মোহাম্মদ নাইম ১৬ ও সৌম্য সরকার ১৫ রান করে প্যাভিলিয়নে ফিরেন। এরপর শুরুর ধাক্কা সামলে উঠার চেষ্টা করেছিলেন অধিনায়ক নাজমুল হোসেন শান্ত-ইয়াসির আলি-আফিফ হোসেন। কিন্তু তিন জনের কেউই বড় ইনিংস খেলে দলের প্রয়োজন মিটাতে পারেননি। শান্ত ৪৬, ইয়াসির ২২ ও আফিফ ৪৯ রান করে ফিরেন। ফলে ১৪৭ রানে ৬ষ্ঠ উইকেট হারিয়ে ম্যাচ থেকে ছিটকে পড়ে বাংলাদেশ।</p>
      <p>ব্যাটিং ব্যর্থতায় শেষ পর্যন্ত আর ঘুরে দাঁড়ানো সম্ভব হয়নি বাংলাদেশের জন্য। ৩৯ বল বাকী থাকতে ২২৪ রানে অল-আউট হয় স্বাগতিকরা। শেষদিকে মেহেদি হাসানের ৪৫ বলে ৪২ রান কেবলমাত্র বাংলাদেশের হারের ব্যবধান কমিয়েছে। পাকিস্তানের মোহাম্মদ হাসনাইন ৩২ রানে ৩ উইকেট নিয়ে দলের জয়ে অবদান রাখেন। দুর্দান্ত সেঞ্চুরি হাঁকিয়ে ম্যাচের সেরা হয়েছেন পাকিস্তানের রোহেল নাজির। সিরিজ সেরার পুরস্কার পান বাংলাদেশের সৌম্য সরকার।</p>
    </article>
  </body>
</html>