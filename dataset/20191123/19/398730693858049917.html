<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/parlamentet-i-bolivia-pa-vag-att-godkanna-nyval/"/>
    <meta property="og:site_name" content="DN.SE"/>
    <meta property="article:published_time" content="2019-11-23T19:49:38+00:00"/>
    <meta property="og:title" content="Parlamentet i Bolivia på väg att godkänna nyval"/>
    <meta property="og:description" content="Parlamentet Bolivia väntas på lördagen rösta ja till ett förslag från interrimspresidenten Jeanine Áñez som gör det möjligt att utlysa nyval."/>
  </head>
  <body>
    <article>
      <h1>Parlamentet i Bolivia på väg att godkänna nyval</h1>
      <address><time datetime="2019-11-23T19:49:38+00:00">23 Nov 2019, 19:49</time> by <a rel="author" href="https://www.dn.se/av/mia-holmgren/" target="_blank">Mia Holmgren</a></address>
      <p>
        <b>Parlamentet Bolivia väntas på lördagen rösta ja till ett förslag från interrimspresidenten Jeanine Áñez som gör det möjligt att utlysa nyval. Samtidigt har Evo Morales anhängare lättat på vägblockaderna till huvudstaden La Paz inför samtal om de våldsamma protesterna med den ställföreträdande regeringen.</b>
      </p>
      <p>Enligt <a href="https://www.reuters.com/article/us-bolivia-politics/anti-government-protesters-in-bolivia-lift-road-blockades-ahead-of-talks-with-interim-president-idUSKBN1XX0J1">uppgifter till Reuters väntas Evo Morales socialistparti MAS godkänna Jeanine Áñez förslag. </a>Kongressen röstade ja på lördagsförmiddagen lokal tid och senaten väntas göra detsamma senare under dagen. Det innebär att resultatet från presidentvalet den 20 oktober ogiltigförklaras samtidigt som en ny valkommission ska staka ut vägen till det kommande valet. Därmed ser det ut som förslaget kan klubbas av både kongressen och senaten på lördagen. Något nytt valdatum har ännu inte presenterats.</p>
      <p>Interimsregeringen i La Paz har även meddelat att den under lördagen kommer att hålla samtal med företrädare för landets proteströrelser för att försöka att lugna situationen. </p>
      <p><b>Sedan mer än en månad </b>har Bolivia lamslagits av politiska oroligheter, där minst 32 människor dödats. Sedan Evo Morales tvingades avgå för två veckor sedan har hans anhängare protesterat och blockerat infartsvägarna till huvudstaden La Paz. Dessförinnan demonstrerade oppositionen mot valfusk i presidentvalet, då Evo Morales utropade sig till segrare för en fjärde mandatperiod.</p>
      <figure>
        <img src="https://cached-images.bonnier.news/cms30/UploadedImages/2019/11/23/71a090a7-456b-4fb8-a3ab-b3d31fe4a1d8/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Evo Morales.<cite>Foto: Pedro Pedro/AFP</cite></figcaption>
      </figure>
      <p>Evo Morales befinner sig sedan den 12 november i exil i Mexiko. Han har låtit sig intervjuats av en rad internationella medier. Han anser att han tvingades bort genom en statskupp och vill återvända till Bolivia så snart som möjligt. MAS har dock sagt att varken Morales eller den tidigare vicepresidenten kommer att ställa upp i det kommande presidentvalet.</p>
      <p><b>Samtidigt har Bolivias ställföreträdande</b> regering <a href="https://elpais.com/internacional/2019/11/22/actualidad/1574436804_075891.html">anklagat Evo Morales för ”uppviglig och terrorism</a>”<a href="https://elpais.com/internacional/2019/11/22/actualidad/1574436804_075891.html">.</a> Detta sedan expresidenten sagt at säkerhetsstyrkorna gjort sig skyldiga till folkmord mot ursprungsbefolkningen. I ett telefonsamtal från Mexiko ska Morales ha uppmanat allierade att strypa livsmedelstillförseln till huvudstaden.</p>
    </article>
  </body>
</html>