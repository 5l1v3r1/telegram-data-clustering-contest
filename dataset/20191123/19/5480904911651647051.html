<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-numismaticke-aukci-se-vydrazily-mince-a-medaile-za-150-mil-kc/1824482?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T19:07:00+00:00"/>
    <meta property="og:title" content="V numismatické aukci se vydražily mince a medaile za 150 mil. Kč"/>
    <meta property="og:description" content="Praha - V největší letošní numismatické aukci se vydražily mince, medaile a bankovky za více než 150 milionů korun. Dvě nejdražší mince shodně dosáhly konečné dražební ceny 7,35 milionu korun. Aukce téměř 2000 kusů vzácných historických mincí a medailí se uskutečnila v pátek a dnes v pražském hotelu Mandarin Oriental. ČTK to oznámil numismatický aukční dům Macho &amp; Chlapovič, který akci pořádal."/>
  </head>
  <body>
    <article>
      <h1>V numismatické aukci se vydražily mince a medaile za 150 mil. Kč</h1>
      <address><time datetime="2019-11-23T19:07:00+00:00">23 Nov 2019, 19:07</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V největší letošní numismatické aukci se vydražily mince, medaile a bankovky za více než 150 milionů korun. Dvě nejdražší mince shodně dosáhly konečné dražební ceny 7,35 milionu korun. Aukce téměř 2000 kusů vzácných historických mincí a medailí se uskutečnila v pátek a dnes v pražském hotelu Mandarin Oriental. ČTK to oznámil numismatický aukční dům Macho &amp; Chlapovič, který akci pořádal.</p>
      <p>Dražba byla rozdělena do dvou částí podle období, z nichž mince pochází. Aukce se zúčastnili sběratelé z Evropy, Asie, Ameriky a dokonce i Afriky.</p>
      <p>V první části se dražily mince a medaile z období Marie Terezie (1740-1780), Františka Lotrinského (1708-1765) a Josefa II. (1741-1790) ze sbírky Jaroslava Kokoluse. Druhá, všeobecná část dražby, se nesla ve znamení různorodých mincí, medailí a bankovek. Zájemci mohli vybírat ze široké palety od antických a keltských mincí, přes bohemikální ražby, ražby mincí rodu Habsburků až po současné mince a bankovky.</p>
      <p>Mezi nejvzácnější předměty patřila zlatá dvacetidukátová medaile z roku 1743, vydaná u příležitosti korunovace Marie Terezie v Praze. Její vyvolávací cena začínala na 1,56 milionu Kč. Ještě vyšší vyvolávací cenou se mohl pochlubit velmi vzácný a vyhledávaný zlatý pětidukát Rudolfa II. z roku 1606 z mincovny v Praze, který pocházel ze staré prvorepublikové sbírky. Zájemcům byl nabídnut za 2,6 milionu korun. Oba předměty byly v konečném výsledku vydraženy shodně každý za 7,35 milionu korun včetně aukční přirážky.</p>
      <p>"Trend zvyšující se obliby a zájmu Čechů o numismatiku se projevil i při této naší druhé letošní aukci zde v ČR. Zájem českých numismatiků a rovněž investorů roste. Stále více lidí se k numismatice přiklání jako k ideální formě investování," uvedl Jan Jelínek z aukčního domu Macho &amp; Chlapovič.</p>
      <p>Zajímavou položkou byla také první emise státovky z roku 1919 s nominální hodnotou 500 korun, jejímž autorem je Alfons Mucha. Tento mimořádně zachovalý exemplář, jehož vyvolávací cena začínala na 1,04 milionu Kč, se nakonec vydražil za 2.3 milionu korun.</p>
      <p>Český trh se vzácným numismatickým materiálem činí stovky milionů korun. V českých numismatických aukcích se loni prodaly mince a medaile za 465 milionů korun, což je o 55 milionů Kč více než v předchozím roce a o 165 milionů víc než v roce 2016. Spoluzakladatel aukčního domu Elizej Macho odhadl, že v českých domácnostech jsou numismatické sběratelské předměty za 40 miliard korun. Jejich hodnota byla před deseti lety poloviční.</p>
    </article>
  </body>
</html>