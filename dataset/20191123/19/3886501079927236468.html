<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119710-beograd-zavrsen-51-protest-jedan-od-pet-miliona?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-23T19:40:03+00:00"/>
    <meta property="og:title" content="Beograd: Završen 51. protest Jedan od pet miliona"/>
    <meta property="og:description" content="Protest &quot;Jedan od pet miliona&quot;, 51. po redu, završen je večeras oko 20 časova ispred zgrade Rektorata Univerziteta u Beogradu.Na kraju protesta učesnicima protesta trebalo je da se obrati profesor Raša Karapandža, ali nije bio u mogućnosti te je aktivistkinja &quot;Jedan od pet miliona&quot; Valentina Reković pročitala njegov tekst sa Peščanika &quot;Epilog&quot;, objavljen nakon sednice Odbora za profesionalnu etiku u četvrtak.Ispred Ministarstva finansija okupljenima se obratio aktivista &quot;Jedan od pet miliona&quot; Srdjan Marković i kazao da su studenti odneli jednu pobedu, ali da ne treba još slaviti.Marković je kazao da se u Ministarstvu finansija nalazi &quot;dokazani lopov&quot; koji zavlači &quot;ruke u naše džepove&quot;.Učesnici protesta &quot;Jedan od pet miliona&quot; krenuli su nešto pre 18.30 časova u šetnju centralnim gradskim ulicama, a kolonu su zajedno predvodili studenti koji su držali pod blokadom zgradu Rektorata i profesori Univerziteta u Beogradu.Prethodno se okupljenima na Platou ispred Filozofskog fakulteta obratio profesor Slobodan Prvanović…"/>
  </head>
  <body>
    <article>
      <h1>Beograd: Završen 51. protest Jedan od pet miliona</h1>
      <address>
        <time datetime="2019-11-23T19:40:03+00:00">23 Nov 2019, 19:40</time>
      </address>
      <p>Protest "Jedan od pet miliona", 51. po redu, završen je večeras oko 20 časova ispred zgrade Rektorata Univerziteta u Beogradu.Na kraju protesta učesnicima protesta trebalo je da se obrati profesor Raša Karapandža, ali nije bio u mogućnosti te je aktivistkinja "Jedan od pet miliona" Valentina Reković pročitala njegov tekst sa Peščanika "Epilog", objavljen nakon sednice Odbora za profesionalnu etiku u četvrtak.<br/><br/>Ispred Ministarstva finansija okupljenima se obratio aktivista "Jedan od pet miliona" Srdjan Marković i kazao da su studenti odneli jednu pobedu, ali da ne treba još slaviti.<br/><br/>Marković je kazao da se u Ministarstvu finansija nalazi "dokazani lopov" koji zavlači "ruke u naše džepove".<br/><br/>Učesnici protesta "Jedan od pet miliona" krenuli su nešto pre 18.30 časova u šetnju centralnim gradskim ulicama, a kolonu su zajedno predvodili studenti koji su držali pod blokadom zgradu Rektorata i profesori Univerziteta u Beogradu.<br/><br/>Prethodno se okupljenima na Platou ispred Filozofskog fakulteta obratio profesor Slobodan Prvanović koji je zahvalio studentima koji su, kako je ocenio, "uspeli da spasu Univerzitet" blokadom zgrade Rektorata.<br/><br/>On je zahvalio i profesoru Raši Karapandži jer je 2014. godine doveo u pitanje doktorski rad Siniše Malog.<br/><br/>"Parafraziraću Nila Armstronga, ovo je veliki korak za Univerzitet a mali za Srbiju", rekao je Prvanović povodom zaključka Odbora za profesionalnu etiku Univerziteta u Beogradu da u doktorskom radu ministra finansija Siniše Malog postoje elementi "neakademskog ponašanja", čime je praktično utvrdjeno da je reč o plagijatu.<br/><br/>Okupljenima se obratila i profesorka Biljana Stojković, za koju su organizatori kazali da ih je podržavala za vreme blokade Rektorata u septembru.<br/><br/>Komentarišući navode da bi pitanje spornog doktorata Malog bilo rešeno i bez blokade Rektorata, Stojković je kazala da "oni koji su bili uz studente znaju da to nije tačno".</p>
    </article>
  </body>
</html>