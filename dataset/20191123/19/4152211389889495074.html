<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/593977/%E0%A6%93%E0%A6%B6%E0%A6%BE%E0%A6%A8-%E0%A6%A1%E0%A6%BE%E0%A6%A8%E0%A7%8D%E0%A6%B8-%E0%A6%AB%E0%A7%87%E0%A6%B8%E0%A7%8D%E0%A6%9F%E0%A6%BF%E0%A6%AD%E0%A6%BE%E0%A6%B2%E0%A7%87-%E0%A6%8F%E0%A6%95%E0%A6%BE%E0%A6%A4%E0%A7%8D%E0%A6%AE-%E0%A6%B9%E0%A6%B2%E0%A7%8B-%E0%A6%B6%E0%A6%BF%E0%A6%B2%E0%A7%8D%E0%A6%AA%E0%A6%95%E0%A6%B2%E0%A6%BE-%E0%A6%8F%E0%A6%95%E0%A6%BE%E0%A6%A1%E0%A7%87%E0%A6%AE%E0%A6%BF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T19:56:00+00:00"/>
    <meta property="og:title" content="ওশান ডান্স ফেস্টিভালে একাত্ম হলো শিল্পকলা একাডেমি"/>
    <meta property="og:description" content="ওশান ডান্স ফেস্টিভালের সঙ্গে একাত্মতা প্রকাশ করেছে বাংলাদেশ শিল্পকলা একাডেমি। প্রতিষ্ঠানটির মহাপরিচালক লিয়াকত আলী লাকী বলেন, &amp;zwnj;&amp;lsquo;আগামীবার থেকে এ আয়োজন করতে যাতে কোনও কষ্ট না হয় সে ব&amp;zwj;্যাপারে সহযোগিতা করবো আমরা।&amp;rsquo; উৎসবের দ্বিতীয়দিন শনিবার (২৩ নভেম্বর) বিকালে ওশান ডান্স..."/>
  </head>
  <body>
    <article>
      <h1>ওশান ডান্স ফেস্টিভালে একাত্ম হলো শিল্পকলা একাডেমি</h1>
      <address><time datetime="2019-11-23T19:56:00+00:00">23 Nov 2019, 19:56</time> by <a rel="author">কক্সবাজার প্রতিনিধি</a></address>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/24/ca92def6db0e682c6e6ba0d96d6b3d6e-5dd990bdd4e70.JPG"/>
        <figcaption>তাইওয়ানের একটি পরিবেশনা</figcaption>
      </figure>
      <p><b>ওশান ডান্স ফেস্টিভালের সঙ্গে একাত্মতা প্রকাশ করেছে বাংলাদেশ শিল্পকলা একাডেমি। প্রতিষ্ঠানটির মহাপরিচালক লিয়াকত আলী লাকী বলেন, ‌‘আগামীবার থেকে এ আয়োজন করতে যাতে কোনও কষ্ট না হয় সে ব‍্যাপারে সহযোগিতা করবো আমরা।’ </b><br/>উৎসবের দ্বিতীয়দিন শনিবার (২৩ নভেম্বর) বিকালে ওশান ডান্স ফেস্টিভালে অতিথি হিসেবে তিনি এ কথাগুলো বলেন। এ সময় তার সঙ্গে মঞ্চে ছিলেন নৃত‍্যযোগের সভাপতি আনিসুল ইসলাম হিরু ও সাধারণ সম্পাদক লুবনা মারিয়াম।<br/>ওশান ডান্স ফেস্টিভালের দ্বিতীয় দিন সকাল থেকে মারমেইড ইকো রিসোর্টে ছিল ধারণাপত্র উপস্থাপন ও প্রবন্ধপাঠ। সেখানে সংস্কৃতি ও নৃত্যশিক্ষার বিষয়ভিত্তিক নানা ধারণা তুলে ধরেন বিশ্বের বিভিন্ন দেশের পণ্ডিত ও নৃত্যশিক্ষকেরা। ডব্লিউডিএ, এপির সভাপতি ভারতের ঊর্মিমালা সরকার তার ধারণাপত্রে নাচ নিয়ে লেখালেখি ও গবেষণার সীমাবদ্ধতার কথা তুলে ধরেন। তিনি বলেন, ‘নাচ নিয়ে ভারতীয় উপমহাদেশে রেফারেন্স দেওয়ার মতো কোনও গবেষণা বা লেখা নেই। এ বিষয়ে অন্য ডিসিপ্লিনের লোকেদেরও এগিয়ে আসা প্রয়োজন। আমাদের শিক্ষাপদ্ধতি এমন, যেখানে শিক্ষকদের প্রশ্ন করা যায় না। মুখস্ত বিদ্যার ওপর ভিত্তি করেই শিক্ষাকে এগিয়ে নিতে হয়। শিক্ষককে বলা যায় না যে, পড়া ও চর্চার মধ্যে মিল খুব সামান্য।’ <br/>তিনি মুখস্ত বিদ্যা রেখে আদি বিষয়বস্তুকে নতুন আঙ্গিকে উপস্থাপনের আহবান জানান।</p>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/24/7e93b4f3b5618a41d35bec0d209045b9-5dd990bcb7978.JPG"/>
        <figcaption>বক্তব্য রাখছেন অতিথি লিয়াকত আলী লাকী, সঙ্গে লুবনা মারিয়াম</figcaption>
      </figure>
      <p>দিনের পরবর্তী অধিবেশনগুলোয় ‘মেডিয়েটিং ডান্স’-এ কোরিওগ্রাফির ভাষা, স্থান ও পরিবেশ নিয়ে কথা বলেন নরওয়ের টোন পারনিল অস্টার্ন। স্ট্রিট ডান্সারদের উঠে আসা নিয়ে কথা বলেন ভারতের মেঘনা ভরদ্বাজ। অস্ট্রেলিয়ার সংগীতজ্ঞ ও নৃত্যশিল্পী সিওয়াই গরম্যান এক উপস্থাপনায় তুলে ধরেন আলো ও শব্দের গুরুত্ব। তিনি বলেন, ‘পরিবেশনার ওপর ভিত্তি করে স্থান নয়, বরং স্থানের ওপর ভিত্তি করে পরিবেশনা সাজাতে পারাটাই গুরুত্বপূর্ণ। এক এক ধরনের আলো এবং শব্দ মানুষের মগজে ভিন্ন ধরনের তরঙ্গ সৃষ্টি করে। সুতরাং পরিবেশনার ক্ষেত্রে রঙের ব্যবহার ভীষণ প্রভাব রাখে আর যন্ত্র থেকে শব্দ উৎক্ষেপণ আরও জরুরি। কেননা শব্দই বলে দেয় তথ্যের গুরুত্ব।’<br/>এ ছাড়া ভোরে সৈকতে যোগ ব্যায়ামের কর্মশালায় অংশ নেন তরুণ শিল্পীরা। ছিল আনিসুল ইসলাম হিরু ও টমাস বুঙ্গারের কর্মশালা। শেষ বিকালে ছিল সাশার জারিফের সঙ্গে নৃত্যবিষয়ক সংলাপ। বিকাল থেকে কক্স কার্নিভালে ছিল পারফরমেন্স। আন্তর্জাতিক অংশে ছিল তাইওয়ানের লেই ডান্স থিয়েটারের পরিবেশনা ইন্সপিরেশন অব আওয়ার হোম টাউন, শুটে বিশ্ববিদ্যালয় ও সোমাটিক থিয়েটারের যৌথ পরিবেশনা নট অ্যালোন, বাংলাদেশের অমিত চৌধুরী ও সুইটি দাশের পরিবেশনা রূপান্তর, তাহনুন আহমেদির আজান, মেহরাজ হক তুষারের ট্রাস্ট, নৃত্যশৈলীর হলি স্যান্ড, কোরিয়ার লি মিহের স্প্রিং কামিং উইথ এ ওয়ার্ম ব্রিজি এবং ভারতের আস্থা গান্ধীর ইন ট্রানজিট।</p>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/24/1ce46e75aeb21ec83356f019c2156bd3-5dd990bd0bf04.JPG"/>
        <figcaption>তাইওয়ানের আরেকটি পরিবেশনা</figcaption>
      </figure>
      <p>জাতীয়ভাবে নির্বাচিত অংশে ছিল বাংলাদেশের শিল্পীদের সমসাময়িক নৃত্য পরিবেশনা। চারদিনের এ নৃত্য উৎসবের আয়োজন করেছে ওয়ার্ল্ড ড্যান্স অ্যালায়েন্সের বাংলাদেশ শাখা নৃত‍্যযোগ। উৎসব সহযোগী হিসেবে আছে মাত্রা ও চ্যানেল আই। সমর্থন দিচ্ছে সংস্কৃতিবিষয়ক মন্ত্রণালয় ও বাংলাদেশ ট্যুরিজম বোর্ড, অ্যাকাডেমিক সহযোগী চট্টগ্রাম বিশ্ববিদ্যালয়। উৎসবের ভেন্যু সহযোগী মারমেইড বিচ রিসোর্ট।<br/>শুক্রবার (২২ নভেম্বর) সকালে কক্সবাজারের মারমেইড ইকো রিসোর্টে শুরু হয়েছে চার দিনব্যাপী আন্তর্জাতিক এই দ্বি-বার্ষিক নৃত্য উৎসব।</p>
      <footer>/এমএম/</footer>
    </article>
  </body>
</html>