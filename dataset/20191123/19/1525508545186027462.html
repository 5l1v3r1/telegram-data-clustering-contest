<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779112/%D8%A7%DB%8C%D8%B1%D8%A7%D8%AF%D8%A7%D8%AA-%D8%B2%DB%8C%D8%B1%D8%B3%D8%A7%D8%AE%D8%AA%DB%8C-%D8%AF%D8%B1-%D8%B4%D8%B9%D8%A8-%D8%A7%D8%AE%D8%B0-%D8%B1%D8%A7%DB%8C-%D8%A7%D8%B3%D8%AA%D8%A7%D9%86-%D9%85%D8%B1%DA%A9%D8%B2%DB%8C-%D8%A8%D8%A7%DB%8C%D8%B3%D8%AA%DB%8C-%D8%A8%D8%B1%D8%B7%D8%B1%D9%81-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T19:01:28+00:00"/>
    <meta property="og:title" content="رئیس هیات نظارت بر انتخابات استان مرکزی: ایرادات زیرساختی در شعب اخذ رای استان مرکزی بایستی برطرف می شود"/>
    <meta property="og:description" content="اراک- رییس هیات نظارت بر انتخابات استان مرکزی گفت: بنا داریم با همکاری ستاد انتخابات استان ایرادات زیرساختی در سطح شعب استان را برطرف کنیم."/>
  </head>
  <body>
    <article>
      <h1>رئیس هیات نظارت بر انتخابات استان مرکزی: ایرادات زیرساختی در شعب اخذ رای استان مرکزی بایستی برطرف می شود</h1>
      <address>
        <time datetime="2019-11-23T19:01:28+00:00">23 Nov 2019, 19:01</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام امید رضا مبارک آبادی پیش از ظهر شنبه در جلسه شورای اداری استان مرکزی در اراک، اظهار داشت: امام راحل در خصوص شورای نگهبان فرمودند نهاد شورای نگهبان همیشه مورد تایید اینجانب است و هرگز تضعیف نخواهد شد وباید همیشه با بیداری و هوشیاری در خدمت به مسلمین کوشا باشد.</p>
      <p>رییس هیات نظارت بر انتخابات استان مرکزی گفت: رهبر معظم انقلاب می فرمایند اگر شورای نگهبان نبود، به تدریج استحاله در هویت و پایداری ارکان نظام به وجود آمد و برای شورای نگهبان این افتخار و شرف بس که در طول این چند سال گذشته نگذاشت به پیکره نظام خدشه ای وارد شود.</p>
      <p>حجت الاسلام مبارک آبادی اظهار کرد: بر اساس اصل ۹۱ قانون اساسی به منظور پاسداری از احکام اسلام و تطبیق با شریعت شورای نگهبان تشکیل می شود و در فصل ۹۸ قانون اساسی تفسیر را بر عهده شورای نگهبان می گذارد و در اصل ۹۹ به نظارت استصوابی می رسیم.</p>
      <p>وی افزود: در انتخابات اسفندماه امسال بر اساس ماده ۳ قانون انتخابات مجلس شورای اسلامی ، شورای نگهبان بر این انتخابات نظرات دارد و استصوابی عام و در تمام مراحل جاری است.</p>
      <p>رییس هیات نظارت بر انتخابات استان مرکزی بیان کرد: بنا داریم با همکاری ستاد انتخابات استان ایرادات زیرساختی در سطح شعب استان برطرف شود و به تعامل در هیات نظارت تاکید می شود.</p>
      <p>حجت الاسلام مبارک آبادی گفت: ثبت نام داوطلبان نمایندگی یازدهمین دوره انتخابات مجلس شورای اسلامی از ۸ روز دیگر آغاز می شود و در استان باید در راستای حضور و مشارکت حداکثری مردم در انتخابات تلاش کنیم.</p>
      <p>رییس هیات نظارت بر انتخابات استان مرکزی اظهار کرد: بر اساس ماده ۵۹ انتخابات استان مجلس هیچ گونه از دوایر دولتی حق استفاده از اموال دولتی برای تبلیغات اشخاص ندارند.</p>
      <p>حجت الاسلام مبارک آبادی گفت: کار ما حزبی و جناحی و گروهی نیست و با هیچ یک از نمایندگان عقد اخوت نبسته ایم.</p>
    </article>
  </body>
</html>