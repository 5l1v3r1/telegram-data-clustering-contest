<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914919"/>
    <meta property="og:site_name" content="Dnevnik"/>
    <meta property="article:published_time" content="2019-11-23T19:30:00+00:00"/>
    <meta property="og:title" content="Olimpija premagala Celje"/>
    <meta property="og:description" content="Nogometaši Celja so v 18. krogu Prve lige Telekom Slovenije izgubili proti Olimpiji z 1:3 (1.2)."/>
  </head>
  <body>
    <article>
      <h1>Olimpija premagala Celje</h1>
      <address><time datetime="2019-11-23T19:30:00+00:00">23 Nov 2019, 19:30</time> by <a rel="author">STA</a></address>
      <p>
        <b>Nogometaši Celja so v 18. krogu Prve lige Telekom Slovenije izgubili proti Olimpiji z 1:3 (1.2).</b>
      </p>
      <p>Olimpija je v Celju dosegla novo zmago, peto na zadnjih šestih tekmah, tako da ostaja na vrhu lestvice. Celjani, ki so doživeli sploh prvi domači poraz, pa ostajajo na petem mestu.</p>
      <p>Ljubljančani so tekmo odprli silovito. Že v tretji minuti so povedli, potem ko je podajo Mara Jurčevića iz levega kota z glavo unovčil Macky Bagnack. Ta je v 14. minuti zapravil skoraj identično podajo, takrat je žogo poslal malce mimo vrat.</p>
      <p>A tedaj je Olimpija vodila že z 2:0, saj je v šesti minuti zadel še Ante Vukušić. Hrvaški napadalec je na desni strani kazenskega prostora iz igre vrgel Dušana Stojinovića in nato z diagonalnim strelom dosegel svoj 15. zadetek sezone.</p>
      <p>Novi veliki priložnost so Ljubljančani zapravili v 19. minuti, ko je najprej Endri Čekiči zatresel vratnico, nato pa odbite žoge Vukušiću ni uspelo poslati mimo Matjaža Rozmana, ki je sicer toliko posredoval tudi pri Čekičijevem strelu, da žoga ni šla v mrežo.</p>
      <p>Celjani so le poredkoma prihajali pred Olimpijin kazenski prostor, a se le začeli rahlo prebujati proti koncu polčasa. V 39. minuti so tudi zaostanek zmanjšali, ko je desno od vrat do žoge prišel Dario Vizinger in jo z močnim strelom poslal pod prečko ljubljanskega gola za svoj 12. gol sezone in drugo mesto na lestvici strelcev.</p>
      <h3>Celjski nogometaš zaradi poškodbe iz igre</h3>
      <p>Pred tem sta z glavam trčila Bagnack in Luka Kerin, slabše pa jo je odnesel celjski nogometaš, ki je moral zaradi poškodbe iz igre. V 45. minuti pa so Celjani izpeljali nov nevaren napad, Vizinger je spet prišel do žoge malce desno od ljubljanskega gola, takrat pa se je Nejc Vidmar izkazal.</p>
      <p>V drugem polčasu je prvi moral resneje posredovati Rozman, ko je v 63. minuti ustavil poskus Stefana Savića z dobrih desetih metrov. Na drugi strani je Ivan Božić potegnil v kazenski prostor, v zadnjem trenutku pa mu je žogo izbil Bagnack.</p>
      <p>V 67. minuti pa so Ljubljančani izpeljali novo hitro akcijo, do strela v bližini gola jen prišel Vukušić, ki pa je zadel le prečko, odbito žogo pa je v mrežo pospravil Menalo. To je bil njegov sedmi gol sezone. V 81. minuti je pri Celjanih nenatančno meril Božić, v 83. pa je ob zadnji nevarnejši akciji tekme na drugi strani posredoval Rozman bo Savićevem poskusu.</p>
      <p>Celjani bodo v 19. krogu prihodnjo soboto gostili Muro, Olimpija pa bo dan pozneje gostovala pri Bravu.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914865/sport/nogomet/olimpiji-je-ostala-le-se-umetna-trava-"/>
        <a href="https://www.dnevnik.si/1042914547/sport/nogomet/uefa-olimpiji-zaradi-dolgov-zagrozila-z-izkljucitvijo-iz-evropske-lige"/>
      </related>
    </article>
  </body>
</html>