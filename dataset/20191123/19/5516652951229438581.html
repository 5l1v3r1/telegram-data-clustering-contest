<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426391/me-xrhsh-newn-texnologiwn-h-paraxwrhsh-aplhs-xrhshs-aigialoy-kai-paralias"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T19:45:02+00:00"/>
    <meta property="og:title" content="Με χρήση νέων τεχνολογιών η παραχώρηση απλής χρήσης αιγιαλού και παραλίας"/>
    <meta property="og:description" content="Η διενέργεια ηλεκτρονικών δημοπρασιών για την παραχώρηση απλής χρήσης αιγιαλού και παραλίας που πραγματοποιήθηκε κατά το προηγούμενο έτος για έναν περιορισμένο αριθμό θέσεων, αναμένεται να επεκταθεί, και σε άλλα αντικείμενα προς δημοπρασία, μέσω του υφιστάμενου συστήματος του Υπουργείου Οικονομικών, όπως αναφέρεται στον Προϋπολογισμό του 2020."/>
  </head>
  <body>
    <article>
      <h1>Με χρήση νέων τεχνολογιών η παραχώρηση απλής χρήσης αιγιαλού και παραλίας</h1>
      <address>
        <time datetime="2019-11-23T19:45:02+00:00">23 Nov 2019, 19:45</time>
      </address>
      <p>
        <b>Η διενέργεια ηλεκτρονικών δημοπρασιών για την παραχώρηση απλής χρήσης αιγιαλού και παραλίας που πραγματοποιήθηκε κατά το προηγούμενο έτος για έναν περιορισμένο αριθμό θέσεων, αναμένεται να επεκταθεί, και σε άλλα αντικείμενα προς δημοπρασία, μέσω του υφιστάμενου συστήματος του Υπουργείου Οικονομικών, όπως αναφέρεται στον Προϋπολογισμό του 2020.</b>
      </p>
      <p>Επίσης, στόχος της Γενικής Γραμματείας Φορολογικής Πολιτικής και Δημόσιας Περιουσίας είναι η επικαιροποίηση και η απλούστευση του νομοθετικού πλαισίου, με αξιοποίηση των νέων τεχνολογιών. Η στόχευση θα είναι διπλή: αφενός να διασφαλίζεται η προστασία του Αιγιαλού και της Παραλίας και αφετέρου να προωθείται και να διευκολύνεται η αναπτυξιακή πολιτική της χώρας.</p>
      <p>Επιπλέον προγραμματίζεται ο εντοπισμός και ακριβής προσδιορισμός ακίνητης περιουσίας ιδιαίτερου φυσικού κάλλους.</p>
      <p>Ειδικότερα, στο πλαίσιο της ανάδειξης της δημόσιας περιουσίας, η Γενική Γραμματεία Φορολογικής Πολιτικής και Δημόσιας Περιουσίας σχεδιάζει να προχωρήσει με τη σύμπραξη εξειδικευμένων τμημάτων Ελληνικών Πανεπιστημίων, στον ακριβή γεωχωρικό προσδιορισμό των ορίων δημόσιων ακινήτων ιδιαίτερου φυσικού κάλλους ή ιδιαίτερης οικονομικής ή πολιτιστικής σημασίας, που δεν ήταν τεχνικά εφικτό μέχρι σήμερα να οριοθετηθούν με τα υπάρχοντα μέσα (π.χ. Καλντέρα νήσου Θήρας). Ο ακριβής εντοπισμός τέτοιων ακινήτων αναμένεται να επιφέρει σημαντικά οφέλη για το Δημόσιο.</p>
    </article>
  </body>
</html>