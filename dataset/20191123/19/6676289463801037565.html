<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/alegeri-prezidentiale-2019-turul-ii-vot-strainatate-326982.html"/>
    <meta property="og:site_name" content="Observator"/>
    <meta property="article:published_time" content="2019-11-23T19:40:00+00:00"/>
    <meta property="og:title" content="Alegeri prezidențiale 2019, turul II. Peste 300.000 de români din Diaspora au votat deja (Live)"/>
    <meta property="og:description" content="Alegeri prezidențiale 2019, turul II. Votul în stăinătate a început de joi noaptea, la ora 1:00, și este în plină desfășurare. Ca şi în primul tur de scrutin, românii din Diaspora sunt aşteptaţi la vot în zilele de 22, 23 și 24 noiembrie."/>
  </head>
  <body>
    <article>
      <h1>Alegeri prezidențiale 2019, turul II. Peste 300.000 de români din Diaspora au votat deja (Live)</h1>
      <address><time datetime="2019-11-23T19:40:00+00:00">23 Nov 2019, 19:40</time> by <a rel="author">Daniel Murărescu</a></address>
      <p>
        <b>
          <b>Alegeri prezidențiale 2019, turul II. Votul în stăinătate a început de joi noaptea, la ora 1:00, și este în plină desfășurare. </b>
          <b>Ca şi în primul tur de scrutin, românii din Diaspora sunt aşteptaţi la vot în zilele de 22, 23 și 24 noiembrie.</b>
        </b>
      </p>
      <p><b>Ora 23.10:</b> Conform BEC, la ora 23.00, peste 362.000 de români au votat în diaspora față de 270.500 în primul tur.</p>
      <p><b>Ora 19:35:</b> Numărul alegătorilor care și-au dat votul în turul doi al alegerilor prezidențiale în străinătate a ajuns la peste 310.000 la ora 19.30. În primul tur, la aceeași oră, erau 245.400.</p>
      <p><b>Ora 17.10:</b> Peste 250.00 de români au votat până acum în diaspora. Conform BEC, numărul exact al alegătorilor e de 268.455. În primul tur, la aceeași oră, votaseră 187.960.</p>
      <p><b>Ora 15.20. </b>Conform informațiilor oferite de BEC, numărul românilor care au votat în străinătate până în prezent se ridică la 220.000.</p>
      <p><b>Ora 13:20 </b>Potrivit datelor oferite de <a href="https://prezenta.bec.ro/">Biroul Electoral Central</a>, numărul alegătorilor care au votat la secţiile din străinătate a depăşit 150.000. La aceştia se adaugă 17.503 de voturi trimise prin corespondenţă.</p>
      <p><b>Ora 10:15 </b>Biroul Electoral Central anunță că 122.890 de cetățeni români au votat deja, dintre care 105.387 pe liste suplimentare și 17.503 votanți pe listă de corespondență.</p>
      <p>Procesul electoral în străinătate, în cele trei zile, se va derula între orele 7.00 şi 21.00 (ore locale), însă există posibilitatea prelungirii votului, până la ora 23.59, în cazul în care se formează cozi. </p>
      <p>De altfel, Ministerul Afacerilor Externe (MAE) a recomandat ca cetăţenii români aflaţi în străinătate pe durata alegerilor prezidenţiale care nu au votat deja să se prezinte la urne încă de sâmbătă, pentru a evita aglomerarea în ultima zi.</p>
      <p>Luni dimineața, la ora 07:00, votul din Diaspora se va încheia, odată cu închiderea secţiilor de votare de pe coasta de vest a Statelor Unite ale Americii.</p>
      <p>Pe teritoriul României votarea va începe duminică, 24 noiembrie, la ora 07:00.</p>
      <h3>A fost schimbată locația unor secții de votare</h3>
      <p>Votul din străinătate se desfăşoară în 838 de secţii, la fel ca și în primul tur, dar locaţia unora dintre acestea a fost schimbată. Astfel, au fost relocate pentru al doilea tur de scrutin secţia 153 din Monaco, secţia 256 Patra (Grecia) şi Secţia 396 Sesto San Giovanni (Italia). În alte situaţii, au fost modificate adresele altor patru secţii de votare "ca urmare a unor situaţii obiective”.</p>
      <p>Astfel, secţia de votare 178 din Leipzig (Germania) a fost mutată după ce autorităţile locale au notificat misiunea diplomatică cu privire la faptul că spaţiul asigurat pentru primul tur de scrutin nu mai este disponibil.</p>
      <p>Secţia de votare 734 Madridejos (Spania) a fost mutată din cauză locaţia utilizată la primul tur "nu mai corespunde standardelor de siguranţă necesare desfăşurării în condiţii optime a activităţilor specifice votării ca urmare a deteriorării plafonului a unor defecţiuni la sistemul de încălzire". Secţia 578 (Plymouth 1 - Marea Britanie) va fi relocată la Londra pentru a asigura optimizarea fluxurilor anticipate de votanţi la Londra, iar fluxul va fi preluat de secţia 579 din Plymouth, decizia fiind luată în condiţiile n care în această localitate nu s-au înregistrat fluxuri mari de alegători. Şi la secţia de votare nr. 294 din Ladispoli (Italia) primăria oraşului a solicitat relocarea secţiei ca urmare a unor probleme de natură organizatorică interne.</p>
      <h3>Alegeri prezidențiale. Klaus Iohannis vs. Viorica Dăncilă</h3>
      <p>Pentru al doilea tur de scrutin au fost trimise în diaspora, pe baza informărilor misiunilor diplomatice şi consulare, 4.608.175 de buletine de vot şi 2.866.260 de timbre autocolante, numărul buletinelor de vot fiind cu 107.068 mai mare decât în primul tur de scrutin.</p>
      <p>MAE a solicitat, de asemenea, BEC posibilitatea tipăririi buletinelor de vot pe plan local în cazul a opt secţii de votare din străinătate aflate în zone depărtate şi unde există riscul ca buletinele trimise din ţară să nu ajungă până la 21 noiembrie inclusiv, aşa cum prevede legea. Este vorba despre secţii de votare din Canada, Angola, Cuba, Iran Irak, Siria şi Venezuela, secţii unde la primul tur de scrutin fluxul de alegători a fost unul redus.</p>
      <p>După <a href="https://observator.tv/politic/alegeri-prezidentiale-2019-rezultate-finale-primul-tur-325379.html">primul tur al alegerilor prezidenţiale 2019</a>, care a avut loc în perioada 8-10 noiembrie în diaspora și pe 10 noiembrie la secțiile din țară, Klaus Iohannis a obţinut 37,82% din voturi, iar Viorica Dăncilă - 22,26%.</p>
    </article>
  </body>
</html>