<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159238_1085.html"/>
    <meta property="og:site_name" content="Novsport"/>
    <meta property="article:published_time" content="2019-11-23T19:22:00+00:00"/>
    <meta property="og:title" content="ШАМПИОНЪТ НЕ СЕ ПРЕДАВА: Сити обърна Челси за едно полувреме (ВИДЕО+СНИМКИ)"/>
    <meta property="og:description" content="„Гражданите“ спряха устрема на лондончани и ги изместиха от третото място"/>
  </head>
  <body>
    <article>
      <h1>ШАМПИОНЪТ НЕ СЕ ПРЕДАВА: Сити обърна Челси за едно полувреме (ВИДЕО+СНИМКИ)</h1>
      <address><time datetime="2019-11-23T19:22:00+00:00">23 Nov 2019, 19:22</time> by <a rel="author">Емил Арсов</a></address>
      <p>Английският шампион Манчестър Сити се реваншира по най-добрия начин на феновете си за загубата с 1:3 от Ливърпул в предния мач, след като постигна домакински обрат и успех с 2:1 над Челси в дербито от XIII кръг на Висшата лига.<br/><br/>Лондончани пристигнаха на „Етихад“ в серия от шест успеха за първенство и имаха с точка повече от „гражданите“, но след поражението изостанаха с две от тях и им отстъпиха третото място в класирането.<br/><br/>„Сините“ поведоха в средата на първата част, когато Канте откри резултата, но допуснаха две попадения в следващите 16 минути пред 54 486 зрители на „Етихад“.</p>
      <figure>
        <img src="http://www.novsport.com/content/2121111.jpg"/>
      </figure>
      <p>Така наставникът на столичани Франк Лампард се размина с рекорд, тъй като Челси не съумя да постигне осма поредна победа като гост, докато момчетата на колегата му Хосеп Гуардиола показаха, че няма да се предадат в битката за титлата.<br/><br/>Те изостават с 9 точки от лидерите в класирането, а освен това днес загубиха двама играчи заради травми, тъй като заради такива капитанът Давид Силва и голмайсторът Серхио Агуеро бяха заменени след почивката.<br/><br/>Почти всичко по-интересно обаче се случи преди нея.</p>
      <figure>
        <img src="http://www.novsport.com/content/3(1762).jpg"/>
      </figure>
      <p>Още в четвъртата минута шампионите имаха шанс да поведат, след като Агуеро изведе Де Бройне, чийто удар профуча покрай вратата на гостите. Челси отговори със същото в осмата минута, когато Вилиан проби и стреля по диагонала, но на сантиметри от гредата. <br/><br/>Първият гол падна в 21-ата минута, когато Матео Ковачич изведе Канте с прехвърлящ пас, а френският национал технично преодоля възстановения вратар Едерсон, за да ознаменува с гол своя мач №150 за Челси във Висшата лига. </p>
      <figure>
        <img src="http://www.novsport.com/content/1-0(412).jpg"/>
      </figure>
      <p>Радостта на „сините“ обаче бе кратка, защото осем минути по-късно Манчестър Сити изравни, макар и с доза късмет. Давид Силва подаде на Де Бройне, след чийто удар от границата на пеналта топката рикошира в Зума и влетя в мрежата – 1:1.</p>
      <figure>
        <img src="http://www.novsport.com/content/1-1(134).jpg"/>
      </figure>
      <p>След нови осем минути пък блесна Риад Марез, който направи обрата след невероятен индивидуален пробив и шут по диагонала – 2:1. </p>
      <figure>
        <img src="http://www.novsport.com/content/2-1(95).jpg"/>
      </figure>
      <p>Малко преди почивката гостите имаха и късмет, защото вратарят им Кепа Арисабалага подари топката на Агуеро и той веднага стреля, но нацели напречната греда.</p>
      <figure>
        <img src="http://www.novsport.com/content/miss(18).jpg"/>
      </figure>
      <p>Така първата част приключи при резултат 2:1, който се запази до края на срещата. В началото на второто полувреме двата отбора си размениха по едно опасно положение, но удари на Канте и Кансело бяха избити пред голлинията. <br/><br/>В 65-ата минута Марез можеше да вкара втори гол след добавка, но Кепа се отличи с чудесно спасяване, каквото трябваше да прави и Едерсон в заключителната част на срещата. <br/><br/>Бразилецът бе на висота, макар че впоследствие направи и грешка при опита си да изчисти една върната към него топката, ала имаше късмет след рикошет в Тами Ейбрахам.</p>
      <figure>
        <img src="http://www.novsport.com/content/0(4).png"/>
      </figure>
      <p>В добавеното време на срещата резервата Мейсън Маунт опита да изравни от свободен удар, но топката мина над вратата, а след това попадение на Рахим Стърлинг бе отменено заради засада след намеса на VAR. <br/><br/>В крайна сметка шампионът Сити се поздрави с успеха и събра 28 точки, като вече има с две повече от Челси и с една по-малко от втория Лестър. </p>
      <figure>
        <img src="http://www.novsport.com/content/21212.jpg"/>
      </figure>
      <p><u><b>СТАРТОВИ СЪСТАВИ:<br/></b></u><br/><b>МАНЧЕСТЪР СИТИ</b>: Едерсон, Кансело, Стоунс, Фернандиньо, Менди, Родриго, Силва, Марез, Де Бройне, Стърлинг, Агуеро;<br/><br/><b>ЧЕЛСИ</b>: Кепа, Аспиликуета, Зума, Томори, Емерсон, Канте, Жоржиньо, Ковачич, Вилиан, Пулишич, Ейбрахам;<br/><br/><b><u>Манчестър Сити – Челси 2:1<br/></u></b>0:1 Канте (21)<br/>1:1 Де Бройне (29)<br/>2:1 Марез (37)</p>
    </article>
  </body>
</html>