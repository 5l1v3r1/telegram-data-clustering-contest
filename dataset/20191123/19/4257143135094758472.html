<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/23/szetesett-a-szlovak-beazonosithatatlan-takolmany-a-valasztasok-utan-meglatjak"/>
    <meta property="og:site_name" content="infostart"/>
    <meta property="article:published_time" content="2019-11-23T19:27:25+00:00"/>
    <meta property="og:title" content="Szétesett a szlovák &quot;beazonosíthatatlan tákolmány&quot; - a választások után meglátják"/>
    <meta property="og:description" content="Ahogy az öt szlovákiai magyar párt között, úgy a szlovák ellenzéki oldalon sem született széleskörű választási együttműködés. Véglegesen zátonyra futott ugyanis az a kezdeményezés, amely egy koalíció létrehozásáról szólt. A koalícióalakítás kudarcát a találkozón résztvevő pártok különbözőképpen magyarázzák."/>
  </head>
  <body>
    <article>
      <h1>Szétesett a szlovák "beazonosíthatatlan tákolmány" - a választások után meglátják</h1>
      <address><time datetime="2019-11-23T19:27:25+00:00">23 Nov 2019, 19:27</time> by <a rel="author">Infostart / InfoRádió - Kiss Balázs (Pozsony)</a></address>
      <h3>Ahogy az öt szlovákiai magyar párt között, úgy a szlovák ellenzéki oldalon sem született széleskörű választási együttműködés. Véglegesen zátonyra futott ugyanis az a kezdeményezés, amely egy koalíció létrehozásáról szólt. A koalícióalakítás kudarcát a találkozón résztvevő pártok különbözőképpen magyarázzák.</h3>
      <p>A koalíció lehetőségéről tartott egyeztetésen három politikai csoportosulás vett részt. Ezek a parlamentben lévő, klasszikus liberális Szabadság és Szolidaritás (SaS) párt, a parlamenten kívüli, egy, illetve két éve alakult baloldali liberális Progresszív Szlovákia (PS) és az Együtt (Spolu) alkotta szövetség, valamint az előző köztársasági elnök, Andrej Kiska jobb-liberális pártja, az Emberekért.</p>
      <p>Az exállamfő - miután az egyeztetés zátonyra futott - bejelentette, hogy pártja önállóan indul. Azt mondta, hogy eredetileg egy hatpárti koalíció kialakítását szerette volna, egy három- vagy négypárti koalíciónak viszont nem látja értelmét, csak akkor, ha egy ilyen szövetség összességében jobb eredményt tudna elérni, mint a benne résztvevő pártok eredménye összeadva. Kiska ugyanakkor bízik benne, hogy a február 29-ére kiírt választás után sikerül létrehozni a közös kormánykoalíciót.</p>
      <p>A Szabadság és Szolidaritás is önállóan indul. A párt elnöke azt mondta, nem tart attól, hogy a liberálisok nem jutnak be a parlamentbe. Az SaS elnöke szerint amiatt, hogy nem jött létre a nagykoalíció, nem romlik meg a viszony a pártok között. „Andrej Kiska egyértelműen elutasította a négyes koalíciót, így kijelenthetem, hogy</p>
      <blockquote>az SaS is önállóan indul. A legkisebb félelem sincs bennünk amiatt, hogy nem jutunk be.</blockquote>
      <p>Meggyőződésem, hogy a választások után közösen alakíthatunk majd jobboldali, tisztességes kormányt” – fogalmazott Richard Sulík pártelnök.</p>
      <p>Igor Matovič, a szintén ellenzéki OĽaNO mozgalom vezetője szerint butaság lett volna nagykoalíciót létrehozniuk a kormánnyal szembenálló demokratikus pártoknak, mert egy csomó ember nem lett volna hajlandó szavazni egy ilyen</p>
      <p>
        <mark>széles, beazonosíthatatlan tákolmányra.</mark>
      </p>
      <h4>Magyarok</h4>
      <p>Egy csütörtökön ismertetett felmérés szerint a szlovák parlamentbe nyolc párt jutna be, köztük azonban nincsenek magyarok. Az MVK közvéleménykutató-ügynökség csütörtökön közzétett felmérése szerint a Magyar Közösség Pártja most először tudta megelőzni a Hidat, de egyikük sem érné el az öt százalékos küszöböt. Az MKP 4,5 százalékot, a Híd mindössze 2,3 százalékot kapna, ha novemberben lennének a választások. Az már végleg eldőlt, hogy a két meghatározó magyar párt nem köt szövetséget, az MKP viszont még egyeztet a Magyar Fórummal és a programját e héten bemutató Összefogással. Ha velük sikerül megállapodniuk a 2020-as parlamenti választáson való közös indulásról, akkor összefésülik a programjaikat. Erről a hétvégén születhet döntés.</p>
      <p>
        <i>Nyitókép: MTI/Komka Péter</i>
      </p>
      <p>
        <b>Kapcsolódó hang</b>
      </p>
      <p>A szlovák ellenzék sem egységes</p>
      <figure>
        <audio src="https://infostart.hu/audio/00005/00005414b.mp3"/>
      </figure>
      <p> </p>
    </article>
  </body>
</html>