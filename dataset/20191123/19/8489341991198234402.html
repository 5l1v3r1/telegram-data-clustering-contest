<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806887/%D8%B3%D8%A7%D9%88%D8%AA%D9%87%D9%85%D9%BE%D8%AA%D9%88%D9%86-%DB%B2-%DB%B2-%D8%A2%D8%B1%D8%B3%D9%86%D8%A7%D9%84-%D9%81%D8%B1%D8%A7%D8%B1-%D8%A7%D8%B2-%D8%B4%DA%A9%D8%B3%D8%AA-%D8%AF%D8%B1-%D8%AF%D9%82%DB%8C%D9%82%D9%87-%DB%B9%DB%B6"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-23T19:01:00+00:00"/>
    <meta property="og:title" content="لیگ انگلیس؛ ساوتهمپتون ۲ - ۲ آرسنال؛ فرار از شکست در دقیقه ۹۶"/>
    <meta property="og:description" content="آرسنال در دقیقه ۹۶ از شکست مقابل ساوتهمپتون گریخت و به تساوی ۲-۲ دست یافت."/>
  </head>
  <body>
    <article>
      <h1>لیگ انگلیس؛ ساوتهمپتون ۲ - ۲ آرسنال؛ فرار از شکست در دقیقه ۹۶</h1>
      <h2>آرسنال در دقیقه ۹۶ از شکست مقابل ساوتهمپتون گریخت و به تساوی ۲-۲ دست یافت.</h2>
      <address>
        <time datetime="2019-11-23T19:01:00+00:00">23 Nov 2019, 19:01</time>
      </address>
      <p>به گزارش گروه ورزشی <a href="https://snn.ir/">خبرگزاری دانشجو</a>، توپچی ها که در هفته های اخیر نتایج پر فراز و نشیبی گرفته بودند، امشب تا آستانه شکست مقابل ساوتهمپتون پیش رفتند و در نهایت با گل دقیقه 96 الکساندر لاکازت به یک امتیاز دست پیدا کردند.</p>
      <p>ساوتهمپتون در همان دقیقه یک می توانست به گل دست پیدا کند، اما ضربه آرمسترانگ از فاصله ای قابل توجه با اختلاف کمی به بیرون رفت.</p>
      <p>اما در دقیقه هشت ساوتهمپتون به گل اول دست یافت. روی ارسال برتراند، دنی اینگس موفق شد در محوطه جریمه آرسنال و با اشتباه مدافعان این تیم گل اول تیمش را وارد دروازه آرسنال کند.</p>
      <p>در دقیقه 14 و روی ارسال اوبافمی، دنی اینگس می توانست گل دوم تیمش را نیز به ثمر برساند اما ضربه او از بالای دروازه به بیرون رفت.</p>
      <p>اما در دقیقه 20 آرسنال به گل تساوی دست یافت. روی ارسال تیرنی، ضربه اوبامیانگ با حضور مدافعان ساوتهمپتون دفع شد و در ادامه لاکازت موفق شد با ضربه ای دقیق گلزنی کند.</p>
      <p>در ادامه جریان بازی آرام شد و دو تیم قادر به خلق موقعیت خاصی روی دروازه یکدیگر نبودند. در اواخر نیمه اول آرسنال فرصت خوبی برای زدن گل دوم داشت اما ضربه سر داوید لوییز روی ارسال اوزیل به بیرون رفت و نیمه نخست با تساوی 1-1 به اتمام رسید.</p>
      <p>ساوتهمپتون در همان ابتدای نیمه دوم و با حرکت زیبای اوبافمی و گذر او از سد داوید لوییز می توانست به گل برسد، اما برند لنو به زیبایی ضربه او را دفع کرد. در دقیقه 54 این بار ردموند می توانست زننده گل دوم ساوتهمپتون لقب گیرد، اما این بار نیز سنگربان آلمانی آرسنال عکس العمل خوبی نشان داد.</p>
      <p>در دقیقه 57 آرسنال تا آستانه زدن گل دوم پیش رفت اما این موقعیت با ارسال تیرنی و ضربه والی په په در نهایت بعد از برخورد به دیرک دروازه ساوتهمپتون از دست رفت.</p>
      <p>در دقیقه 68 و روی اشتباه عجیب سوکراتیس، ساوتهمپتون صاحب فرصت بسیار خوبی برای گلزنی شد اما پاس سدریچ برای اوبافمی خیلی محکم بود.</p>
      <p>اما بالاخره ساوتهمپتون در دقیقه 70 به گل رسید. با خطای تیرنی روی دنی اینگس، ساوتهمپتون صاحب یک ضربه پنالتی شد که ضربه اول وارد پراوس توسط برند لنو مهار شد اما در ریباند خودش توپ را تبدیل به گل کرد.</p>
      <p>در دقیقه 83 اوزیل درون محوطه فرصت خوبی برای زدن گل تساوی آرسنال داشت، اما حضور به موقع مک کارتنی مانع رخ دادن این اتفاق شد.</p>
      <p>اما در دقیقه 96 آرسنال به گل رسید. روی ارسال مارتینلی از سمت چپ، لاکازت موفق به گلزنی شد تا این دیدار جذاب با تساوی 2-2 به پایان برسد.</p>
    </article>
  </body>
</html>