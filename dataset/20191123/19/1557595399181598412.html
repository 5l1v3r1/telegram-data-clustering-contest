<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/athlitismos/super-league-panionios-olympiakos-1-1-oi-erythroleykoi-epaizan-me-ti-fotia-kai-sto-88-kaikan/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-23T19:50:40+00:00"/>
    <meta property="og:title" content="Super League: Πανιώνιος - Ολυμπιακός 1-1 - Οι Ερυθρόλευκοι έπαιζαν με τη φωτιά και στο 88' κάηκαν"/>
    <meta property="og:description" content="Ο Ολυμπιακός έπαιζε με τη φωτιά και στο 88' κάηκε (1-1)! Οι «ερυθρόλευκοι» έχαναν σωρηδόν ευκαιρίες και ο Εμμανουηλίδης στο φινάλε έδωσε απίθανο πόντο στον Πανιώνιο. Ο Βαλμπουενά σκόραρε με πέναλτι. Απίθανη επέμβαση Μαλέρμπ στο 96'. "/>
  </head>
  <body>
    <article>
      <h1>Super League: Πανιώνιος - Ολυμπιακός 1-1 - Οι Ερυθρόλευκοι έπαιζαν με τη φωτιά και στο 88' κάηκαν</h1>
      <address>
        <time datetime="2019-11-23T19:50:40+00:00">23 Nov 2019, 19:50</time>
      </address>
      <p>Ενδεκάδα που κερδίζει δεν αλλάζει και ο Νίκι Παπαβασιλείου αποφάσισε να παρατάξει τον Πανιώνιο με τους ίδιους έντεκα που πήραν ττους τρεςι βαθμούς της νίκης στα Πηγάδια κόντρα στην Ξάνθη. Σε σύστημα 4-2-3-1 οι «κυανέρυθροι» με τον Μαλέρμπ κάτω από τα γκολπόστ, και αμυντική τετράδα από τα δεξιά προς τα αριστερά τους Παπαγεωργίου, Ευαγγέλου, Σταυρόπουλο και Λυμπεράκη. Τα δύο αμυντικά χαφ ήταν οι Κόρμπος και Οικονομίδης, ενώ οι Παπανικολάου (αριστερά), Μασούρας (δεξιά) και Αρτσε (ελεύθερο ρόλο) αποτελούσαν την τριάδα πίσω από τον Αραμπούλι.</p>
      <p>Στην αντίπερα όχθη, ο Πέδρο Μαρτίνς είχε να σκεφτεί και το επερχόμενο ματς με την Τότεναμ στο Λονδίνο και για τον λόγο αυτό φρεσκάρισε την ενδεκάδα. Ετσι, τόσο ο Γκιγέρμε όσο και ο Βαλμπουενά έμειναν στον πάγκο, ενώ ο Ομάρ έμεινε εκτός αποστολής με τον Γκασπάρ να κάνει ντεμπούτο ως βασικός. Ο Πορτογάλος τεχνικός παρέταξε τους «ερυθρόλευκους» σε σύστημα 4-2-3-1 με τον Σα στο τέρμα. Γκασπάρ και Τσιμίκας δεξιά και αριστερά της άμυνας με τους Μεριά και Σεμέδο κεντρικό αμυντικό δίδυμο. Καμαρά και Μπουχαλάκης ήταν τα δύο αμυντικά χαφ, με τους Λοβέρα (αριστερά) και Ποντένσε (δεξιά) στα δύο άκρα. Τέλος,  ήταν αριστερά και δεξιά αντίστοιχα με τον Σουντανί σε ελεύθερο ρόλο ο οποίος σε θέση επίθεσης γινόταν δεύτερος επιθετικός δίπλα στον Γκερέρο.</p>
      <p>
        <b>Κατοχή ο Ολυμπιακός, κρατούσε ο Πανιώνιος</b>
      </p>
      <p>Το ματς είχε καλό ρυθμό από την αρχή με τον Ολυμπιακό να παίρνει την κατοχή της μπάλας και τον Πανιώνιο να προσπαθεί να χτυπήσει στις αντεπιθέσεις. Οι Πειραιώτες έψαχναν το γρήγορο γκολ που θα απλοποιούσε τα πράγματα και στο 12' είχε την πρώτη καλή στιγμή με την κεφαλιά του Λοβέρα. Οι φιλοξενούμενοι είχαν τον πλήρη έλεγχο, προσπαθούσαν να φτάσουν με αξιώσεις στην εστία του Μαλέρμπ τόσο από τα πλάγια όσο και κάθετα (με τον Μαρτίνς να αλλάζει πλευρές σε Ποντένσε και Λοβέρα), αλλά ο μοναδικός τρόπος που απειλούσαν ήταν τα μακρινά σουτ – όπως του Μπουχαλάκη που έδιωξε ενστικτωδώς ο Μαλέρμπ.</p>
      <p>Η πίεση του Ολυμπιακού όλο και μεγάλωνε κερδίζοντας συνεχόμενα κόρνερ (είχε φτάσει ήδη στα 10 λίγο μετά το ημίωρο) με τους «κυανέρυθρους» την ίδια ώρα να μην μπορούν να κρατήσουν καθόλου μπάλα. Οι Πειραιώτες είχαν κλείσει στο 1/3 τον αντίπαλό τους, αλλά κλασική ευκαιρία δεν μπορούσαν να κάνουν αφού στον αέρα Ευαγγέλου και Σταυρόπουλος καθάριζαν τις όποιες σέντρες.</p>
      <p>Ο μόνος τρόπος να γίνει απειλητικός ο Ολυμπιακός ήταν με κάποια ατομική προσπάθεια και στο 42' ο Ποντένσε παραλίγο να σκοράρει όταν μπήκε κάθετα προς την περιοχή του Πανιωνίου αλλά το σουτ που έκανε βγήκε άουτ. Στο επόμενο λεπτό ήρθε η σπουδαιότερη ευκαιρία των φιλοξενούμενων όταν ο Ποντένσε έκανε την σέντρα από τα αριστερά και ο Γκερέρο έπιασε την κεφαλιά η οποία όμως κατέληξε μόλις άουτ.</p>
      <p>
        <b>Ο Βαλμπουενά ανέβασε τους Πειραιώτες</b>
      </p>
      <p>Ο Ολυμπιακός μπήκε αποφασισμένος στο δεύτερο ημίχρονο με τον Μαρτίνς να ρίχνει στον αγωνιστικό χώρο τον Βαλμπουενά και η πίεση του έφερε άμεσα αποτελέσματα. Συνεχόμενα κόρνερ και μια φάση όπου ζήτησε πέναλτι σε τράβηγμα του Μασούρα, πριν ο Γκασπάρ στο 54' κερδίσει πέναλτι σε χέρι του Παπανικολάου με τον Βαλμπουενά να μην αστοχεί από την άσπρη βούλα.</p>
      <p>Μετά το γκολ ο Πανιώνιος προσπάθησε να βγει από το καβούκι του ανεβάζοντας τις γραμμές του με τον Ολυμπιακό από την πλευρά του να βρίσκει πλέον χώρους για να αναπτυχθεί πιο εύκολα. Μάλιστα, στο 66' ο Ποντένσε έφτασε κοντά στο 2-0, αλλά το διαγώνιο σουτ που έκανε κατέληξε κόρνερ.</p>
      <p>
        <b>Χρυσή αλλαγή ο Εμμανουηλίδης</b>
      </p>
      <p>Ο Νίκι Παπαβασιλείου άλλαξε την διάταξη σε 4-4-2 με τον Καμαρά στο πλευρό του Αραμπούλι την ώρα που οι Πειραιώτες πάγωναν τον ρυθμό κάνοντας παράλληλα συντήρηση δυνάμεων. Παρόλα αυτά, οι φιλοξενούμενοι θα μπορούσαν να καθαρίσουν το ματς τόσο με  το σουτ του Ποντένσε, όσο και στην φάση με την διπλή προσπάθεια των Βαλμπουενά και Γκασπάρ. Κι ενώ όλα έδειχναν ότι ο Ολυμπιακός θα κρατούσε άνετα το υπέρ του σκορ ήρθε η χρυσή αλλαγή του Παπαβασιλείου, ο Εμμανουηλίδης στο 89' με ωραία ατομική προσπάθεια να κάνει το 1-1 με τον Σα να κάνει τραγικό υπολογισμό σουτ του νεαρού άσου.</p>
      <p>Ο Μαρτίνς έριξε και τον Ελ Αραμπί στον αγωνιστικό χώρο σε μια προσπάθεια μήπως και πετύχει δεύτερο γκολ, αλλά ο Ελ Αραμπί έχασε σπουδαία ευκαιρία όταν μόνος στην περιοχή από πλάγια θέση έκανε το σουτ με την μπάλα να κοντράρει στον Παπαγεωργίου και πριν περάσει την γραμμή ο Σταυρόπουλος έδιωξε την μπάλα, για να έρθει ο Μαλέρμπ με τρομερή απόκρουση στο φάουλ του Βαλμπουενά στο 5ο λεπτό των καθυστερήσεων να κρατήσει έναν υπερ σημαντικό βαθμό.</p>
      <p>
        <b>Ενδεκάδες:</b>
      </p>
      <p>Πανιώνιος: Μαλέρμπ, Παπαγεωργίου, Ευαγγέλου, Σταυρόπουλος, Λυμπεράκης, Κόρμπος, Οικονομίδης (88' Γρίβας), Μασούρας (52' Καμαρά), Αρτσε, Παπανικολάου (79' Εμμανουηλίδης), Αραμπούλι</p>
      <p>Ολυμπιακός: Σα, Γκασπάρ, Μεριά, Σεμέδο, Τσιμίκας, Μπουχαλάκης, Καμαρά (90' Ελ Αραμπί), Λοβέρα (46' Βαλμπουενά), Σουντανί (75' Μασούρας), Ποντένσε, Γκερέρο.</p>
      <p>MVP: Ετσι όπως εξελίχθηκε ο αγώνας ο Δημήτρης Εμμανουηλίδης. Ο νεαρός μεσοεπιθετικός ήταν η χρυσή αλλαγή για τον Νίκι Παπαβασιλείου, αφού με το γκολ που πέτυχε έδωσε έναν υπερπολύτιμο βαθμό στον Πανιώνιο. Μπορεί να αγωνίστηκε μόλις 15 λεπτά, αλλά εκτός από το γκολ έδωσε πνοή στο επιθετικό κομμάτι της ομάδας της Νέας Σμύρνης.</p>
      <p>Στο ύψος του: Ο Ζερεμί Μαλέρμπ. Ο τερματοφύλακας του Πανιωνίου για άλλη μια φορά ήταν εκεί όταν χρειάστηκε και με τις επεμβάσεις του κράτησε τους Νεροσμυρνιώτες στο παιχνίδι, ενώ στο 95' με τρομερή απόκρουση έσωσε τον βαθμό της ισοπαλίας.</p>
      <p>
        <b>Αδύναμος κρίκος: </b>
      </p>
      <p>Γκάφα: Ανήκει στον Σα για την φάση του γκολ του Πανιωνίου. Ο Πορτογάλος τερματοφύλακας του Ολυμπιακού κάνει λάθος υπολογισμό στο σουτ του Εμμανουηλίδη και καταδικάζει τους Πειραιώτες.</p>
      <p>Στραγάλι: Σωστή η απόφαση του Γιώργου Κομίνη στο πέναλτι που κερδίζει ο Ολυμπιακός, την ώρα που υπάρχει άλλη μια φάση προς έλεγχο, σε ένα τράβηγμα του Μασούρα. Γενικά καλή η διαιτησία του έμπειρου διαιτητή.</p>
    </article>
  </body>
</html>