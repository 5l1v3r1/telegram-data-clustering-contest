<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623030/%D9%88%D8%B2%DB%8C%D8%B1-%D8%B5%D9%86%D8%B9%D8%AA-%D8%AC%D9%88-%D8%B1%D9%88%D8%A7%D9%86%DB%8C-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%DA%A9%D9%86%D8%AA%D8%B1%D9%84-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T19:23:00+00:00"/>
    <meta property="og:title" content="وزیر صنعت: جو روانی گرانی بنزین کنترل شد"/>
    <meta property="og:description" content="وزیر صمت با بیان اینکه اولویت رصد بازار، کنترل کالاها از مبدا است،‌گفت:‌ مقام معظم رهبری بر حضور جدی همه دستگاه ها برای کنترل بازار تأکید فرموده‌اند."/>
  </head>
  <body>
    <article>
      <h1>وزیر صنعت: جو روانی گرانی بنزین کنترل شد</h1>
      <address>
        <time datetime="2019-11-23T19:23:00+00:00">23 Nov 2019, 19:23</time>
      </address>
      <p>
        <i>وزیر صمت با بیان اینکه اولویت رصد بازار، کنترل کالاها از مبدا است،‌گفت:‌ مقام معظم رهبری بر حضور جدی همه دستگاه ها برای کنترل بازار تأکید فرموده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضا رحمانی افزود: در این دوره ۳ دغدغه اصلی شامل وفور و در دسترس بودن انواع کالا، رصد روند تولیدات کالایی در کشور و مواجه با جو روانی بازار در دستور کار ویژه ستاد تنظیم بازار کشور بوده است. از نخستین روز اجرای طرح سهمیه بندی بنزین در کشور ، جلسات کارگروه ملی تنظیم بازار کشور به طور روزانه و مستمر در حال برگزاری است.</p>
      <p>وی خاطر نشان کرد: همه دستگاه های مسئول در این حوزه به ویژه در بخش نظاراتی بازار، تعزیرات حکومتی و دادستانی نیز پای کار آمده و همراه ما در اجرای صحیح برنامه های کنترلی بازار بوده اند. بازرسی ها در ۳ لایه مشخص در حال انجام است که البته پیشگام اجرای این طرح خود اصناف هستند و سازمان حمایت، بازرسان سازمان صمت استان ها و تعزیرات حکومتی در لایه های بعدی مسئولیت های محوله را پیگیری می کنند.</p>
      <figure>
        <img src="https://aftabnews.ir/files/fa/news/1398/9/2/362765_444.jpg"/>
      </figure>
      <p>وزیر صمت گفت: طبق آمار در روند کلی تولیدات کشور مشکلی به وجود نیامده و در بحث وفور کالا هم چه در بخش ذخایر و چه موارد موجود در شبکه توزیع و انبارها مشکلی نداریم. موضوع روانی ناشی از افزایش قیمت بنزین تا حد بسیاری کنترل شده است، البته گزارشاتی مبنی بر سو استفاده بوده که بازرسی و دستگاه های نظارتی آن را مورد رصد قرار داده و برخورد های لازم اعمال شده است.</p>
      <p>رحمانی ادامه داد: گشت های مشترک با تعزیرات در حال برگزاری است که البته از نظر نیرو و تجهیزات و امکانات باید هر دو حوزه بازرسی و تعزیرات تقویت شوند. در روند کنترل بازار محدود به بازرسی نیستیم و اولویت کنترل از مبدا است و با راه انداری سامانه های جامع تجارت طبق برنامه دقیق در حال رصد و پایش بازار هستیم و هوشمندسازی روند بازرسی ها را دنبال می کنیم.</p>
      <figure>
        <img src="https://aftabnews.ir/files/fa/news/1398/9/2/362766_943.jpg"/>
      </figure>
      <p>وی با اشاره به اینکه حتی بدون اجرای برنامه افزایش قیمت بنزین نیز ما برنامه های کنترل و رصد بازارمان را داشتیم، گفت: ۱۶ قلم کالا از ۱۰۰ قلم کالای رصد شده بالای ۵ درصد افزایش قیمت داشته اند، این تخلف است و باید برخورد شود. مقام معظم رهبری نیز دستور فرموده اند که همه دستگاه ها در این موضوع جدی وارد عمل شوند، لذا علاوه بر برنامه جاری جهت طرح بنزین، بازار شب عید نیز از هم اکنون در حال برنامه ریزی است.</p>
      <p>وزیر صمت افزود: در صورت تامین و تخصیص اعتبارات لازم در بخش تامین میوه شب عید کمترین مشکل را نخواهیم داشت و از طریق مباشرین این موضوع در سریعترین زمان پیگیری و انجام می شود.</p>
    </article>
  </body>
</html>