<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563002/dimoskopisi-metron-analysis-gia-to-bima-megalytero-problima-to-prosfygiko-apo-tin-oikonomia-"/>
    <meta property="og:site_name" content="NOOZ."/>
    <meta property="article:published_time" content="2019-11-23T19:19:00+00:00"/>
    <meta property="og:title" content="Δημοσκόπηση Metron Analysis για το «Βήμα»: Μεγαλύτερο πρόβλημα το προσφυγικό από την οικονομία!"/>
    <meta property="og:description" content="Στη δημοσκόπηση της εταιρείας πέρα από την πρόθεση ψήφου, οι ερωτηθέντες κλήθηκαν να απαντήσουν και για το προσφυγικό, που φάνηκε να τους προβληματίζει περισσότερο από ότι η οικονομία και η ανεργία."/>
  </head>
  <body>
    <article>
      <h1>Δημοσκόπηση Metron Analysis για το «Βήμα»: Μεγαλύτερο πρόβλημα το προσφυγικό από την οικονομία!</h1>
      <address>
        <time datetime="2019-11-23T19:19:00+00:00">23 Nov 2019, 19:19</time>
      </address>
      <p>
        <b>Στη δημοσκόπηση της εταιρείας πέρα από την πρόθεση ψήφου, οι ερωτηθέντες κλήθηκαν να απαντήσουν και για το προσφυγικό, που φάνηκε να τους προβληματίζει περισσότερο από ότι η οικονομία και η ανεργία.</b>
      </p>
      <p>Σύμφωνα με τα στοιχεία, το μεταναστευτικό προβληματίζει τους πολίτες, αφήνοντας στη δεύτερη και τρίτη θέση της λίστας την οικονομία και την ανεργία, με ποσοστά 28% και 14% αντιστοίχως. Το 41% της κοινής γνώμης πιστεύει ότι οι οικονομικές συνθήκες θα βελτιωθούν τους επόμενους μήνες και το 53% ότι η χώρα κινείται προς τη σωστή κατεύθυνση.</p>
      <p>Ο Κυριάκος Μητσοτάκης εμφανίζεται ως ο δημοφιλέστερος πολιτικός αρχηγός με ποσοστό θετικής αποδοχής 64%, ενώ ο Αλέξης Τσίπρας βρίσκεται στην τρίτη θέση με 38% και η Φώφη Γεννηματά στη δεύτερη, με 39%. Το 64% των πολιτών θεωρεί επιτυχημένο τον τρόπο με τον οποίο ασκεί τα καθήκοντά του ο πρωθυπουργός, ενώ ο κ. Τσίπρας συγκεντρώνει 25% θετικών γνωμών ως αρχηγός της αξιωματικής αντιπολίτευσης. Καταλληλότερος πρωθυπουργός είναι ο Κυριάκος Μητσοτάκης με ποσοστό 45%, έναντι του 16% που επέλεξε τον κ. Τσίπρα.</p>
      <p>
        <b> Πρόθεση ψήφου</b>
      </p>
      <p>Η διαφορά της ΝΔ από τον ΣΥΡΙΖΑ στην πρόθεση ψήφου βρίσκεται στις 16,3 μονάδες, με ποσοστά 37,6% (ελαφρώς μειωμένο από το 38,5% του Οκτωβρίου) έναντι 21,3% αντιστοίχως. Σταθερό είναι το ποσοστό του Κινήματος Αλλαγής, με 6,2%. Στο ποσοστό του παραμένει και το ΚΚΕ με 4,8% καθώς και το ΜέΡΑ25 με 3,8%. Μικρή άνοδο καταγράφει η Ελληνική Λύση που από 3% ανέβηκε σε έναν μήνα στο 4,2% ενώ και ο Κυριάκος Βελόπουλος αύξησε το ποσοστό δημοφιλίας του από 22% σε 25%, τάση που αποδίδεται στη μετακίνηση δυσαρεστημένων ψηφοφόρων της ΝΔ.</p>
      <p>
        <b> Τι λένε για προσφυγικό μεταναστευτικό</b>
      </p>
      <p>Σύμφωνα με τα στοιχεία της έρευνας, οι πολίτες αναγνωρίζουν ως σημαντικότερο πρόβλημα της χώρας το μεταναστευτικό, το 49% των ψηφοφόρων της ΝΔ, το 19% του ΣΥΡΙΖΑ, το 36% του ΚΙΝΑΛ, το 17% του ΚΚΕ, το 34% του ΜέΡΑ25. Η ανησυχία των πολιτών είναι εντονότερη σε ορισμένες περιφέρειες της χώρας, ειδικά στα νησιά του Αιγαίου το ποσοστό αγγίζει το 45%</p>
      <related>
        <a href="https://www.nooz.gr/greece/1562705/dimoskopisi-pulse-pws-krinontai-ta-metra-gia-kapnisma-kai-asylo-poy-kymainetai-i-diafora-nd-syriza"/>
        <a href="https://www.nooz.gr/greece/1562340/dimoskopisi-interview-sygkrisi-ypoyrgwn-nd-syriza"/>
        <a href="https://www.nooz.gr/greece/1559995/dimoskopisi-marc-sto-18-1-i-diafora-nd-syriza"/>
        <a href="https://www.nooz.gr/greece/1558972/dimoskopisi-i-prothesi-psifoy-i-diafora-nd-syriza-oi-100-prwtes-imeres"/>
      </related>
    </article>
  </body>
</html>