<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/eletstilus/a-szaloncukorkeszites-fortelyait-is-megtanulhatjuk-a-skanzenben-2048622/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T19:24:00+00:00"/>
    <meta property="og:title" content="A szaloncukorkészítés fortélyait is megtanulhatjuk a Skanzenben"/>
    <meta property="og:description" content="Két decemberi hétvégén is adventi népszokásokat elevenít fel a szabadtéri néprajzi múzeum."/>
  </head>
  <body>
    <article>
      <h6 class="kicker">ADVENT</h6>
      <h1>A szaloncukorkészítés fortélyait is megtanulhatjuk a Skanzenben</h1>
      <address>
        <time datetime="2019-11-23T19:24:00+00:00">23 Nov 2019, 19:24</time>
      </address>
      <h4>December 7-én és 8-án, valamint 14-én és 15-én betlehemezés, mézeskalács- és szaloncukorkészítés is várja az érdeklődőket a szentendrei Szabadtéri Néprajzi Múzeumban.</h4>
      <p>Az intézmény szerdai közleménye szerint a mosonmagyaróvári Lajta Néptáncegyütes betlehemezéssel és lucázással készül, a kézműves foglalkozásokon adventi koszorút, kopogtatót, gyapjúbárányt, papírbetlehemet és karácsonyfadíszeket készíthetnek a résztvevők, a tárlatvezetések a falusi karácsonyok hangulatát idézik meg.</p>
      <p>A Skanzen Vigadóban tartott műhelymunkákon egyedi, sajátkezűleg elkészíthető ajándékok megalkotásához nyújtanak segítséget a szakemberek, az érdeklődők madáretetőt, fürdőbombát, nemez nyakéket készíthetnek, de süthetnek ehető ajándékokat és hazavihetik saját készítésű szaloncukrukat.</p>
      <p>A múzeum portáin az ünnepváró szokások felelevenítésére és kézműveskedésre hívják azokat, akik az ünnepre szeretnének hangolódni. A programokat gyapjúangyal- és gyógynövénytea-készítés, gyertyamártás, adventi finomságok kóstoltatása, festés növényekkel, gyógynövényes lekvárok, szörpök készítése és mézeskalácsvásár is színesíti.</p>
    </article>
  </body>
</html>