<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/patru-persoane-ranite-printre-care-o-fata-de-13-ani-intr-un-accident-cu-trei-masini-implicate-in-cluj-napoca-18609858"/>
    <meta property="og:site_name" content="Gândul"/>
    <meta property="article:published_time" content="2019-11-23T19:00:07+00:00"/>
    <meta property="og:title" content="Patru persoane rănite, printre care o fată de 13 ani, într-un accident cu trei maşini implicate în Cluj-Napoca"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Patru persoane rănite, printre care o fată de 13 ani, într-un accident cu trei maşini implicate în Cluj-Napoca</h1>
      <h2>Patru persoane, printre care şi o fată de 13 ani, au fost rănite, sâmbătă, într-un accident care a avut loc pe o stradă din Cluj-Napoca şi în care au fost implicate trei maşini.</h2>
      <address><time datetime="2019-11-23T19:00:07+00:00">23 Nov 2019, 19:00</time> by <a rel="author" href="https://www.gandul.info/autor/vasile-magradean" target="_blank">Vasile Magradean</a></address>
      <p>Reprezentaaţii ISU Cluj au declarat, sâmbătă, că toate persoanele rănite au fost conştiente şi cooperante.</p>
      <p>„O autospecială cu modul de descarcerare, două echipaje SMURD şi unul SAJ au fost alertate ca urmare a unui accident rutier, care a avut loc pe Calea Floreşti, din municipiul Cluj-Napoca. Pompierii sosiţi la locul evenimentului au găsit trei autoturisme avariate şi ocupanţii care se aflau încă în acestea. Patru persoane au fost transportate la spital pentru investigaţii suplimentare şi tratamente de specialitate, printre care şi o fată de 13 ani. Toate persoanele au fost conştiente, cooperante şi au putut să se deplaseze singure la ambulanţe”, au spus pompierii.</p>
      <p>Echipajele medicale SMURD au evaluat persoanele implicate şi le-au acordat asistenţă medicală de urgenţă, iar pompierii au folosit depărtătorul hidraulic pentru a asigura accesul la una dintre victime, care a ieşit ulterior singură din autoturism.</p>
      <p>Poliţiştii clujeni au spus, la rândul lor, că accidentul a fost cauzat de un şofer care nu s-a asigurat la schimbarea benzii de circulaţie şi s-a lovit de o dubă.</p>
      <p>„Din inerţia impactului auto, prima maşină a fost proiectată pe sensul opus de circulaţie unde a intrat în coliziune cu alt autoturism care circula din sens opus pe banda a doua”, au precizat poliţiştii.</p>
      <p>Traficul în zonă a fost deviat pe timpul desfăşurării cercetării la faţa locului de către poliţiştii de la rutieră.</p>
    </article>
  </body>
</html>