<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/axelssons-show-gav-efterlangtad-seger/"/>
    <meta property="og:site_name" content="DN.SE"/>
    <meta property="article:published_time" content="2019-11-23T19:22:28+00:00"/>
    <meta property="og:title" content="Axelssons show gav efterlängtad seger"/>
    <meta property="og:description" content="Dick Axelsson bjöd på show och gjorde ett mål och två assist när Djurgården tog sin första seger i SHL på fem veckor."/>
  </head>
  <body>
    <article>
      <h1>Axelssons show gav efterlängtad seger</h1>
      <address><time datetime="2019-11-23T19:22:28+00:00">23 Nov 2019, 19:22</time> by <a rel="author" href="https://www.dn.se/av/lars-grimlund/" target="_blank">Lars Grimlund</a></address>
      <p>
        <b>Dick Axelsson bjöd på show när Djurgården tog sin första seger i SHL på fem veckor. Axelsson gjorde ett mål och spelade fram till två när Djurgården besegrade Växjö med 3–2 (2–1, 1–1, 0–0).<br/>– Men jag kommer att få en dipp, säger han.</b>
      </p>
      <p>Dick Axelsson valde att vara pappaledig med ettårige sonen Winston när hockeysäsongen drog i gång. </p>
      <p>Tillbaka i laget visar 32-åringen hur viktig han är för Djurgården. Men han varnar för att han inte är lika tränad som inför tidigare säsonger.</p>
      <p>– Jag kommer att få min dipp snart, då är det bara att jobba på det. Det funkar inte att gå in efter att ha varit ledig i stort sett sex månader.</p>
      <p><b>Mot Växjö,</b> Axelssons tredje match för säsongen, var han inte bara banans poängkung, det var imponerande att se hur han jagade i kapp en motståndare för att med en sista kraftansträngning se till att målchansen rann ut i sanden.</p>
      <p>– Det var jag som tappade pucken så det var bara att lägga benen på ryggen och jobba hem, förklarar Axelsson.</p>
      <p>Att han har tränaren Robert Ohlssons fulla förtroende, bara Marcus Högström och Olle Alsing kan match den istid Ohlsson bjuder Axelsson på, är inte svårt att förstå.</p>
      <p>– Det är skönt att få vinna, det är kanske många som tappat självförtroendet men man måste gilla läget ändå, säger Axelsson. Man kan inte alltid vinna, men man kan alltid kämpa och göra sitt bästa.</p>
      <p><b>Med två minuter kvar</b> av första perioden flippade Dick Axelsson pucken till Linus Hultström som satte 1–1-pucken bakom Växjös målvakt Erik Källgren.</p>
      <p>Med 30 sekunder kvar att spela var det omvända roller, Hultström spelade fram Axelsson som tryckte in 2–1 mellan benen på Källgren.</p>
      <p>Djurgårdens 3–1-mål var en riktig delikatess i spel fem mot fyra. Dick Axelsson spelade pucken till Patrik Berglund som med en bakom ryggen-manöver såg till att Niclas Bergfors bara hade att stöta pucken i mål.</p>
      <p>– Det är fantastiskt att spela med ”Bulan”, han är en otroligt skicklig center. Det är centern som bär kedjan och får fart på wingarna. </p>
      <p><b>En riktig bjudning</b> gav Jakob Forsbacka Karlsson fritt fram att reducera till 3–2 och det blev match igen.</p>
      <p>Men slutperioden blev mållös och drygt 6.000 hemmafans fick äntligen chansen att jubla.</p>
      <p>– Vi gör det bra och skapar många chanser, säger Axelsson samtidigt som han torkar svetten ur pannan.</p>
      <p><b>Det var fem veckor sedan</b> Djurgården tog hem en klockren trepoängare när laget besegrade Leksand på bortaplan med 4–0.</p>
      <p>Efter det har det blivit fem förluster, en enpoängare och en tvåpoängare på övertid.</p>
      <p>Den här trepoängaren var knappast klockren, men den bröt sviten av SHL-matcher utan seger och när Djurgården spelar hemma på torsdag väntar bottenlaget Leksand.</p>
      <details>
        <summary>Fakta. Djurgården–Växjö 3–2 (2–1, 1–1, 0–0)</summary>
        <p>
          <b>Betyg 3</b>
        </p>
        <p>En match med nerv och ett riktigt gnuggande fram och tillbaka. Djurgården är inte tillräckligt stabila för att stänga en match, den här kvällen</p>
        <p>
          <b>Matchens lirare</b>
        </p>
        <p>Lätt match, Dick Axelsson är tillbaka och gör både poäng själv och ser till att medspelare får vara med i protokollet.</p>
        <p>
          <b>Utropstecken</b>
        </p>
        <p>Niclas Bergfors lever verkligen upp när han får spela med Patrik ”Bulan” Berglund och Dick Axelsson. Det luktar klapp-klapp-spel i varje anfall.</p>
      </details>
    </article>
  </body>
</html>