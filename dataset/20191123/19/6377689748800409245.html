<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/high/1574536901-dmytro-mykhailenko-tsia-hra-dlia-papa-ye-duzhe-zruchnoiu.html"/>
    <meta property="og:site_name" content="Footboom.com"/>
    <meta property="article:published_time" content="2019-11-23T19:24:00+00:00"/>
    <meta property="og:title" content="Дмитро Михайленко: &quot;Ця гра для Папа є дуже зручною&quot;"/>
    <meta property="og:description" content="Головний тренер &quot;Дніпра-1&quot; Дмитро Михайленко на післяматчевій прес-конференції оцінив гру команди в поєдинку 15-го туру чемпіонату України з &quot;Ворсклою&quot; (1:0), інформує прес-служба клубу."/>
  </head>
  <body>
    <article>
      <h1>Дмитро Михайленко: "Ця гра для Папа є дуже зручною"</h1>
      <address><time datetime="2019-11-23T19:24:00+00:00">23 Nov 2019, 19:24</time> by <a rel="author" href="https://www.footboom.com/news/author/%D0%9E%D0%BB%D0%B5%D0%B3+%D0%A1%D0%B5%D0%BC%D0%B5%D0%BD%D1%87%D0%B5%D0%BD%D0%BA%D0%BE" target="_blank">Олег Семенченко</a></address>
      <p>Головний тренер "Дніпра-1" Дмитро Михайленко на післяматчевій прес-конференції оцінив гру команди в поєдинку 15-го туру чемпіонату України з "Ворсклою" (1:0), інформує <i>прес-служба клубу.</i></p>
      <p>— Нервова гра та дуже емоційно важка. Дві команди, які, здається, відчували певні проблеми, тому гра була важливою для обох. Ми радіємо здобутим трьом очкам. Не думаю, що є сенс оцінювати гру. Ми були надійними сьогодні у захисті, не дозволивши пробити супернику у площину воріт. Ми давно ставили завдання зіграти на нуль, тому що розуміли, що надійність позаду – це вже очко мінімум. Тому радіємо сьогоднішній перемозі.</p>
      <p>
        <b>— Сьогодні Папа зняв весь верх та не начудив у штрафному. Ви задоволені?</b>
      </p>
      <p>— Так, задоволені. Команда суперника грала просто – за рахунок довгих передач та за першої ж нагоди з флангу доставляли м’яч до штрафного. Ця гра для Папа є дуже зручною, для Сергія Логінова.</p>
      <p>
        <b>— Ми турбувалися, що наприкінці щось трапиться у штрафному майданчику…</b>
      </p>
      <p>— (посміхаючись) Ми теж турбувалися. "Ворскла" дуже добре тисне, добре бореться, тому закінчення матчу й повинно було бути важким. Треба було бути обережними, виграти боротьбу, підбирання, не наступити нікому на ногу.</p>
      <p>
        <b>— Чи важче налаштовувати команду перед такими матчами, коли від команди чекають лише перемоги?</b>
      </p>
      <p>— Ми і в матчах, коли програвали, налаштовувались на перемогу. Але не завжди йде за наміченим планом. Часто швидкі м’ячі вносять якісь зміни, прості помилки. І найважливішим є у таких серіях психологічна неврівноваженість. У нас не така вже й досвідчена команда, небагато людей мають великий досвід у Прем’єр-лізі. Тому долати такі серії, такий стрес дуже важко і зрілим футболістам, і тим більше нам. Сьогодні так, ми вступаємо до фази, коли суперники є приблизно нашого рівня. І "Ворскла" сьогодні відноситься до таких: і за грою, і за місцем у таблиці. Тому налаштування було лише на перемогу. Радіємо, що все пройшло нормально, не припустилися явних помилок та змогли перемогти.</p>
      <p>
        <b>— Чи є у вас розуміння межі для цієї команди та того, що чекає у майбутньому для вирішення нових завдань?</b>
      </p>
      <p>— Мені здається, ми граємо на максимумі цим складом. Ми не зможемо зробити якийсь суттєвий стрибок цим складом. Можливо, за якоїсь долі везіння ми й зуміли б здобути 3-4 очки, але сама гра – це більше важливий показник ля оцінки та аналізу, ніж очки. Наша гра, яку демонстрували протягом цього періоду, показує, які в нас є складнощі. Тому, вважаю, кількість очок, яку ми здобули, відповідає нашому рівню. Не можна казати, що ми недобрали чи перебрали. Ми бачимо за основними показниками, якими вимірюється сила команди: удари власні та суперника, дотики у штрафному суперника та у нашому. Все це говорить про те, що це є нашим рівнем. Що стосується майбутнього, то зараз не хотів би чіпати цю тему. Ми замислюємося та працюємо, але зараз оцінювати нічого не буду.</p>
      <p>
        <b>— Сьогодні ви зробили те, що багато хто чекав – випустили Булецу на фланг. Це було спонтанним рішенням чи будете використовувати ще його праворуч?</b>
      </p>
      <p>— Він не є класичним фланговим гравцем. Він полюбляє працювати з м’ячем, є гравцем ривку. Грати на фланзі у схемі з п’ятьма захисниками, як у збірній на контратаках, це одна справа, а так, як ми граємо, у чотири захисники, та весь час пропонувати себе за спини на максимальних швидкостях, він не зможе. Його позиція на фланзі є можливою за наявності захисників, які активно підключаються, у команді, яка володітиме м’ячем більше 55-60 відсотків часу. Наш відсоток є значно нижчим. Він може грати на лівому фланзі, де у нас активно підключається захисник, зміщуватися до середини, де буде створювати чисельну більшість. Так, гра складалася так, що ми мали простір, і він міг використовувати свої якості. Він відмінно вийшов. Але якщо б рахунок нас би не влаштовував, та команда сиділа би низько, не думаю, що його позиція на фланзі принесла би стільки користі, коли є простір. Ми розраховуємо на його великий прогрес на зборах, що він буде витримувати інтенсивність Прем’єр-ліги. Прикладом є Богдан Лєднєв, який цього сезону зробив якісний стрибок у цьому. Ми чекаємо такого ж. Індивідуальна майстерність в нього на високому рівні, але є проблеми з інтенсивним веденням гри протягом 90 хвилин.</p>
      <p>
        <b>— Ви кажете про важливість змісту гри, а як же висловлювання класика, який вам добре знайомий, що найкрасивіше – рахунок на табло?</b>
      </p>
      <p>— Так, це все важливо. Але я вважаю, що зараз некоректним є порівняння команди, у якій працював класик, та нашої. В нас молода команда для Прем’єр-лізі, і ми маємо іншу задачу, ніж була у легенди тренерського цеху. Це все пов’язані речі. Ми не можемо досягати результату без гри. Якщо не буде гарної гри, це буде тимчасовим явищем. Треба чітко розуміти, у чому маємо додавати. Маємо прогресувати у всіх фазах гри, тоді буде результат, а ми спокійніше сидітимемо на лавці.</p>
      <related>
        <h4>Читайте также:</h4>
        <a href="https://www.footboom.com/ukrainian/high/1574338833-dmytro-mykhailenko-my-ne-znaiemo-choho-chekaty-vid-vorskly-z-novym-trenerom.html"/>
        <a href="https://www.footboom.com/ukrainian/high/1574336120--dnipro-1-intehratsiia-zbirnykiv-ta-povernennia-kravchenka.html"/>
      </related>
    </article>
  </body>
</html>