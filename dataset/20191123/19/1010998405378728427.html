<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/ludogorec-prechupi-lokomotiv-plovdiv-i-se-otkasna-na-varha.html"/>
    <meta property="og:site_name" content="bTV Новините"/>
    <meta property="article:published_time" content="2019-11-23T19:20:00+00:00"/>
    <meta property="og:title" content="&quot;Лудогорец&quot; пречупи &quot;Локомотив&quot; Пловдив и се откъсна на върха"/>
    <meta property="og:description" content="Шампионите с десета поредна победа, спорни съдийски отсъждания белязаха двубоя"/>
  </head>
  <body>
    <article>
      <h1>"Лудогорец" пречупи "Локомотив" Пловдив и се откъсна на върха</h1>
      <h2>Шампионите с десета поредна победа, спорни съдийски отсъждания белязаха двубоя</h2>
      <address>
        <time datetime="2019-11-23T19:20:00+00:00">23 Nov 2019, 19:20</time>
      </address>
      <p>Шампионът "Лудогорец" победи трудно с 2:1 преследвача си "Локомотив" Пловдив в най-интригуващия мач от 17-ия кръг на Първа лига.</p>
      <p>Двубоят в Разград бе белязан от спорни отсъждания на главния рефер Драгомир Драганов. "Лудогорец" постигна обрат с попадения на Марселиньо в 15' и Джоди Лукоки в 31', след като преди това Ален Ожболт бе дал аванс на "железничарите" още в 11'.</p>
      <p>По този начин "орлите" вече са в серия от 10 поредни успеха и се откъснаха с девет точки на върха в първенството.</p>
      <p>Гостите играха много силно в началните минути и с лекота стигаха до добри стрелкови позиции. Националния страж Пламен Илиев направи спасяване при първата опасност, но при втората - още в 11',  беше принуден да вади топката от мрежата си след удар на Ален Ожболт.</p>
      <figure>
        <img src="https://img.bg.sof.cmestatic.com/media/images/640x/Nov2019/2112030555.jpg"/>
        <figcaption>Снимка: Lap.bg</figcaption>
      </figure>
      <p>Малко след това настъпи суматоха в наказателното поле на "Лудогорец", като отново се наложи вратарят Илиев да се намесва.</p>
      <p>В 15' "Лудогорец" изравни след ефектен удар извън наказателното поле на Марселиньо. В 30' защитата на "орлите" отново се пропука, но късметът не беше на страната на "Локомотив", след като удар на Георги Илиев срещна напречната греда. Скоро след това Клаудиу Кешерю се възползва от грешка на защитник на гостите и асистира на Джоди Лукоки, който вкара за 2:1.</p>
      <figure>
        <img src="https://img.bg.sof.cmestatic.com/media/images/640x/Nov2019/2112030556.jpg"/>
        <figcaption>Снимка: Lap.bg</figcaption>
      </figure>
      <p>В средата на второто полувреме Лукоки пропусна страхотна възможност да покачи на 3:1, а секунди по-късно главният съдия Драгомир Драганов подмина претенции за дузпа на футболистите на Бруно Акрапович.</p>
      <p>В 84' гол на Козмин Моци от шампионите беше отменен заради засада. Повторенията обаче показаха, че румънският футболист не е бил зад отбраната на "Локомотив" в момента на удара на Лукоки.</p>
      <figure>
        <img src="https://img.bg.sof.cmestatic.com/media/images/640x/Nov2019/2112030553.jpg"/>
        <figcaption>Снимка: Lap.bg</figcaption>
      </figure>
      <p>
        <b>Съставите</b>
      </p>
      <p><b>"Лудогорец":</b> 23. Илиев, 3. Недялков, 21. Григоре, 30. Моци, 4. Сисиньо, 12. Анисе, 25. Баджи, 88. Вандерсон, 92. Лукоки, 84. Марселиньо, 28. Кешерю</p>
      <p><b>"Локомотив" Пловдив:</b> 71. Луков, 61. Алмейда, 50. Томашевич, 20. Петрович, 34. Витанов, 21. Илиев, 10. Умарбаев, 7. Цветанов, 9. Карагарен, 14. Илиев, 12. Ожболт</p>
    </article>
  </body>
</html>