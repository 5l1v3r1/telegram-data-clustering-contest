<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/sport/news-gadzet-bez-mocy-norwescy-skoczkowie-o-nowych-butach-polakow,nId,3350777"/>
    <meta property="og:site_name" content="RMF24"/>
    <meta property="article:published_time" content="2019-11-23T19:41:44+00:00"/>
    <meta property="og:title" content="&quot;Gadżet bez mocy&quot;. Norwescy skoczkowie o nowych butach Polaków"/>
    <meta property="og:description" content="Norwescy skoczkowie nie wierzą w nowe polskie buty, które mają pomóc uzyskiwać dłuższe skoki. Ich zdaniem to żart psychologiczny mający na celu tylko wprowadzenie niepewności u rywali."/>
  </head>
  <body>
    <article>
      <h1>"Gadżet bez mocy". Norwescy skoczkowie o nowych butach Polaków</h1>
      <address><time datetime="2019-11-23T19:41:44+00:00">23 Nov 2019, 19:41</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>Norwescy skoczkowie nie wierzą w nowe polskie buty, które mają pomóc uzyskiwać dłuższe skoki. Ich zdaniem to żart psychologiczny mający na celu tylko wprowadzenie niepewności u rywali.</b>
      </p>
      <figure>
        <img src="https://i.iplsc.com/kamil-stoch-podczas-konkursu-druzynowego-zawodow-pucharu-swi/0009EPOHB3JGO13F-C123-F4.png"/>
        <figcaption>Kamil Stoch podczas konkursu drużynowego zawodów Pucharu Świata<cite>/ Grzegorz Momot /PAP</cite></figcaption>
      </figure>
      <p><i>Jak widać odległości Polaków w kwalifikacjach (zawodów Pucharu Świata w Wiśle - PAP) nie były imponujące, a w konkursie drużynowym znaleźli się za nami. <b>Zamiast pokazać w akcji, jak są skuteczne te magiczne buty, to opowiadali o nich w mediach</b>. Dla nas to więc dobry znak</i> - stwierdził Johann Andre Forfang.</p>
      <figure>
        <img src="https://i.iplsc.com/dawid-kubacki-podczas-konkursu-druzynowego-zawodow-pucharu-s/0009EPOIU3WD15LK-C123-F4.png"/>
        <figcaption>Dawid Kubacki podczas konkursu drużynowego zawodów Pucharu Świata w skokach narciarskich<cite>/ Grzegorz Momot /PAP</cite></figcaption>
      </figure>
      <p><b>Daniel Andre Tande nazwał</b> na antenie kanału telewizji NRK <b>polskie buty ślepym nabojem i "pustym strzałem ostrzegawczym"</b>, który chociaż "był bardzo głośny, to jednak nikogo nie przestraszył". Zwrócił uwagę, że najlepszy w kwalifikacjach <b>Dawid Kubacki skakał jednak w butach starego typu</b>.<br/><br/>Norwegowie przyznali, że czytali o "polskich superbutach" - jak nazwała je agencja NTB - i byli nieco zaniepokojeni, lecz - <b>jak podkreślił ich trener Alexander Stoeckl - ten sprzęt okazał się tylko bronią werbalną</b>. <i>To nic specjalnego i wygląda tylko na gadżet bez żadnej mocy</i> - uznał Stoeckl.</p>
      <h4>Nowe kombinezony Norwegów</h4>
      <figure>
        <img src="https://i.iplsc.com/norweg-robert-johansson-wystapil-w-nowym-kombinezonie/0009EPOE5HYGDG7O-C123-F4.png"/>
        <figcaption>Norweg Robert Johansson wystąpił w nowym kombinezonie<cite>/ Grzegorz Momot /PAP</cite></figcaption>
      </figure>
      <p>Kierownik norweskiej reprezentacji Clas Brede Brathen zwrócił uwagę na fakt, że to oni mają prawdziwą nowinkę w postaci nowych, białych kombinezonów. W Wiśle skakał w nim Robert Johansson, który zapewnił Norwegii drugie miejsce.</p>
      <p><i>Lepszego początku sezonu nie mogliśmy się spodziewać</i> - powiedział Norweg. Nie chciał jednak nic powiedzieć o nowym kombinezonie, nawet swoim mediom. <i><b>Na razie sprawuje się lepiej niż sądziłem. </b>Więcej mówić mi zakazano</i> - powiedział na antenie NRK.</p>
      <p>Sobotni konkurs drużynowy Pucharu Świata w Wiśle wygrali Austriacy, wyprzedzając Norwegów i Polaków.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fsport%2Fnews-polacy-na-podium-kubacki-najlepszy-indywidualnie-tak-zaczyna%2CnId%2C3350664%3Fparametr%3Dembed_tyt">Polacy na podium, Kubacki najlepszy indywidualnie! Tak zaczynamy w Wiśle nowy sezon Pucharu Świata</a>
      </p>
    </article>
  </body>
</html>