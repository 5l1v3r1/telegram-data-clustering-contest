<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462714/%E0%A6%95%E0%A6%B2%E0%A6%95%E0%A6%BE%E0%A6%A4%E0%A6%BE%E0%A6%B0-%E0%A6%AE%E0%A6%BE%E0%A6%9F%E0%A6%BF%E0%A6%A4%E0%A7%87-%E0%A6%B9%E0%A6%A0%E0%A6%BE%E0%A7%8E-%E0%A6%B8%E0%A6%BE%E0%A6%95%E0%A6%BF%E0%A6%AC-%E0%A6%AE%E0%A6%BE%E0%A6%B6%E0%A6%B0%E0%A6%BE%E0%A6%AB%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-23T19:17:00+00:00"/>
    <meta property="og:title" content="কলকাতার মাটিতে হঠাৎ সাকিব-মাশরাফি"/>
    <meta property="og:description" content="অনলাইন ডেস্ক ॥ পশ্চিমবঙ্গের রাজধানী কলকাতার মাটিতে অনুষ্ঠিত হচ্ছে ভারত-বাংলাদেশের প্রথম গোলাপি বলের টেস্ট। দিবা-রাত্রির এই ম্যাচ দেখতে হাজার হাজার বাংলাদেশি ক্রিকেটপ্রেমী কলকাতায় অবস্থান করছেন। পরিস্থিতি এমন যে, ওসব জায়গায় এখন হোটেলের সংকট দেখা দিয়েছে। এরইমাঝে কলকাতার মাটিতে পা রাখলেন জাতীয় ওয়ানডে দলের অধিনায়ক মাশরাফি ..."/>
  </head>
  <body>
    <article>
      <h1>কলকাতার মাটিতে হঠাৎ সাকিব-মাশরাফি</h1>
      <address>
        <time datetime="2019-11-23T19:17:00+00:00">23 Nov 2019, 19:17</time>
      </address>
      <figure>
        <img src="http://www.dailyjanakantha.com/files/201911/1574540199_61.jpg"/>
      </figure>
      <p>অনলাইন ডেস্ক ॥ পশ্চিমবঙ্গের রাজধানী কলকাতার মাটিতে অনুষ্ঠিত হচ্ছে ভারত-বাংলাদেশের প্রথম গোলাপি বলের টেস্ট। দিবা-রাত্রির এই ম্যাচ দেখতে হাজার হাজার বাংলাদেশি ক্রিকেটপ্রেমী কলকাতায় অবস্থান করছেন। পরিস্থিতি এমন যে, ওসব জায়গায় এখন হোটেলের সংকট দেখা দিয়েছে। এরইমাঝে কলকাতার মাটিতে পা রাখলেন জাতীয় ওয়ানডে দলের অধিনায়ক মাশরাফি বিন মুর্তজা এবং টেস্ট আর টি-টোয়েন্টি দলের অধিনায়ক সাকিব আল হাসান।</p>
      <p>জানা গেছে, হায়াৎ রিজেন্সি হোটেলে উঠেছেন বিশ্বসেরা অলরাউন্ডার সাকিব। তবে আজকালের মধ্যেই তার ঢাকায় ফেরার কথা রয়েছে। মাঠে সতীর্থদের খেলা দেখতে যাবেন কিনা সেটা জানা যায়নি।</p>
      <p>ইডেনের এই টেস্টে অধিনায়ক হিসেবেই সাকিবের খেলার কথা ছিল। কিন্তু সেটা আর বাস্তবে রূপ নেয়নি। কারণ তিন তিনবার ফিক্সিংয়ের প্রস্তাব পেয়েও আইসিসিকে না জানানোর অপরাধে বর্তমানে সব ধরনের ক্রিকেটে এক বছর নিষেদ্ধাজ্ঞা কাটাচ্ছেন তিনি। তাই ইডেন গার্ডেনে যখন বাংলাদেশ-ভারত গোলাপি টেস্ট চলছে, তখন হঠাৎ তার কলকাতায় আসা তাই কৌতূহলের জন্ম দিয়েছিল।</p>
      <p>তবে বাংলাদেশ দল ও বিসিবি সূত্রে নিশ্চিত হওয়া গেছে যে, সাকিবের কলকাতা আসার সঙ্গে বাংলাদেশের খেলার কোনও সম্পর্ক নেই। এটি তার ব্যক্তিগত সফর। অন্যদিকে মাশরাফি বিন মুর্তজাও ব্যক্তিগত কারণে বর্তমানে কলকাতায় অবস্থান করছেন।</p>
      <p>এদিকে, ইডেনের এই ঐতিহাসিক টেস্ট দেখতে শুক্রবার উপস্থিত ছিলেন প্রধানমন্ত্রী শেখ হাসিনা, পশ্চিমবঙ্গের মূখ্যমন্ত্রী মমতা ব্যানার্জীসহ দুই দেশের সাবেক তারকারা।</p>
    </article>
  </body>
</html>