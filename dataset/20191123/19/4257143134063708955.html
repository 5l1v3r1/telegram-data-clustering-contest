<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/napinfo/2019/11/23/a-kormany-egyik-fo-celja-az-innovativ-gazdasag-felepitese-hirosszefoglalo"/>
    <meta property="og:site_name" content="infostart"/>
    <meta property="article:published_time" content="2019-11-23T19:43:00+00:00"/>
    <meta property="og:title" content="A kormány egyik fő célja az innovatív gazdaság felépítése - Hírösszefoglaló"/>
    <meta property="og:description" content="Az igazságügy-miniszter szerint nem sérti a bírák függetlenségét az, hogy kötelesek lesznek a Kúria jogértelmezését követni. Megszavazzák az új Európai Bizottságot a Demokratikus Koalíció EP-képviselői."/>
  </head>
  <body>
    <article>
      <h1>A kormány egyik fő célja az innovatív gazdaság felépítése - Hírösszefoglaló</h1>
      <address><time datetime="2019-11-23T19:43:00+00:00">23 Nov 2019, 19:43</time> by <a rel="author">Infostart</a></address>
      <h3>Az igazságügy-miniszter szerint nem sérti a bírák függetlenségét az, hogy kötelesek lesznek a Kúria jogértelmezését követni. Megszavazzák az új Európai Bizottságot a Demokratikus Koalíció EP-képviselői.</h3>
      <p>A magyar kormány egyik fő céljának nevezte az innovatív gazdaság felépítését a külügyi tárca államtitkára. Pacsay-Tomassich Orsolya a parlamentben, a Tudomány Világfóruma záró rendezvényén úgy fogalmazott: a cél eléréséhez fel kell használni a tudomány, a technológia és az innováció területén felgyülemlett tudást.</p>
      <p>Az igazságügy-miniszter szerint nem sérti az ítélkező bírák személyes függetlenségét a tárca törvényjavaslata, amely alapján a bíróságok kötelesek lesznek a Kúria jogértelmezését követni. Varga Judit a magyar ügyvédek napján tartott ünnepségen azt mondta: az indítvány indoklási kötelezettséggel lehetővé teszi az eltérést a legmagasabb bírói fórum ismert gyakorlatától.</p>
      <p>Megszavazzák az új Európai Bizottságot a Demokratikus Koalíció európai parlamenti képviselői. Ara-Kovács Attila, a párt EP-képviselője hangsúlyozta: a DK a magyar érdekeket akarja képviselni, ezért tartja örvendetesnek, hogy az új bizottság programjában is szerepel az európai minimálbér vagy a multinacionális cégek megadóztatása.</p>
      <p>Megválasztotta az LMP társelnökévé Schmuck Erzsébetet a párt kongresszusa. A parlamenti frakcióvezető-helyettes kijelentette: 2022-re megkerülhetetlen és kormányzóképes zöld párttá kívánják tenni az LMP-t. Úgy vélte: a Fidesz-kormány kettészakította az országot, aminek következtében télen emberek fagynak meg és idősek maradnak magukra. Kendernay János, az LMP másik társelnöke közölte: a napokban népszavazási kezdeményezéseket tesznek zöld ügyekben.</p>
      <p>2022-re mind a 40 KISS emeletes motorvonat forgalomba áll. A MÁV elnök-vezérigazgatója a Nyugati pályaudvaron tartott nyílt napon azt mondta: a KISS és a FLIRT motorvonatok közlekedtetésével európai színvonalú szolgáltatást lehet majd nyújtani a fővárosi elővárosi fogalomban. Homolya Róbert felidézte, hogy a társaság a vasút versenyképességének növelése érdekében jelentős pályafejlesztést hajt végre.</p>
      <p>Minden rangsorban javított helyezésén a Semmelweis Egyetem. Merkely Béla, az intézmény rektora az M1-en elmondta: miközben az egész országban a Semmelweis Egyetemen a legmagasabb a bejutáshoz szükséges pontszám, négyszeres a túljelentkezés. A Times Higher Education szakegyetemi rangsorában 318. helyezésével a Semmelweis Egyetem érte el a legjobb helyezést a hazai intézmények közül.</p>
      <p>Felújítják a hadműveleteket Kelet-Szíriában az amerikai erők az Iszlám Állam ellen - jelentette be a területért felelős parancsnokság vezetője. Kenneth McKenzie tábornok elmondta: a mintegy 500 katona korábbi helyi szövetségesükkel, a Szíriai Demokratikus Erőkkel fog együttműködni. Ennek a szervezetnek a gerincét az a kurd milícia adja, amely ellen a török hadsereg október elején offenzívát indított.</p>
      <p>Önmérsékletre intette az iraki vezetést az amerikai alelnök az országban zajló korrupcióellenes tüntetésekkel kapcsolatban. Mike Pence az iraki miniszterelnöknek beszélt erről, amikor be nem jelentett látogatásra érkezett Irakba. A politikus bírálta Irán egyre nagyobb befolyását, amely az utóbbi időben meggyengítette Washington és Bagdad együttműködését.</p>
      <p>Megállapodtak a Kereskedelmi Világszervezet megreformálásában a gazdaságilag legfejlettebb országok külügyminiszterei. A G20-csoport nagojai csúcstalálkozóján a házigazda japán tárcavezető hangsúlyozta: a WTO-nak a korábbinál hatékonyabban kell reagálnia az előállt váratlan helyzetekre, például egy kereskedelmi háborúra.</p>
      <p>Olaszországban megerősítette az Öt Csillag Mozgalom politikai vezetőjeként Luigi Di Maiót a civil mozgalomból lett párt alapítója. Beppe Grillo azt követően beszélt erről, hogy a tömörülés szavazóbázisa hátat fordított a párt gyengüléséért felelősnek tartott politikusnak. Az Öt Csillag alapítója elmondta: pártja januárban új koalíciós szerződést akar kötni a baloldali Demokrata Párttal a közös kormányprogram erőteljesebb megvalósításáért.</p>
      <p>Olaszországban a legmagasabb fokozatú időjárási készültséget rendelték el az északnyugati Liguria tartományban, amelyet ismét felhőszakadás és áradás sújt. A legkritikusabb helyzet Genova és Savona térségében alakult ki, ahol két óra alatt 300 milliméter csapadék hullott. Az utcákat számos településen víz- és sártenger lepte el. A katasztrófavédelmi egységek újabb áradásra készülnek Velencében is.</p>
    </article>
  </body>
</html>