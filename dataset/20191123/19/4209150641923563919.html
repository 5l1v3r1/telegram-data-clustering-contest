<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/EK-jos-nije-dobila-prijedlog-Velike-Britanije-za-njeno-mjesto-komesara/570162?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-23T19:11:59+00:00"/>
    <meta property="og:title" content="EK još nije dobila prijedlog Velike Britanije za njeno mjesto komesara"/>
    <meta property="og:description" content="BRISEL - Evropska komisija, koja još nije dobila prijedlog Velike Britanije za njenog kandidata za evrokomesara, &quot;analiziraće situaciju&quot;."/>
  </head>
  <body>
    <article>
      <h1>EK još nije dobila prijedlog Velike Britanije za njeno mjesto komesara</h1>
      <address><time datetime="2019-11-23T19:11:59+00:00">23 Nov 2019, 19:11</time> by <a rel="author">Agencije</a></address>
      <p>BRISEL - Evropska komisija, koja još nije dobila prijedlog Velike Britanije za njenog kandidata za evrokomesara, "analiziraće situaciju".</p>
      <p>Pošto je Brexit odložen za 31. januar, EU traži od Velike Britanije, koja je formalno još članica Unije, da imenuje kandidata za novi saziv Komisije koju vodi Njemica Ursula fon der Lejen.</p>
      <p>Za svega nekoliko dana predstoji glasanje Evropskog parlamenta o novom sastavu Evropske komisije koja stupa na dužnost 1. decembra.</p>
      <p>Međutim, "do danas nismo dobili (britanski) odgovor. Komisija će analizirati situaciju i odlučiće o narednim koracima koje smatra potrebnim", izjavila je France Pressu jedna portparolka Komisije.</p>
      <p>London je odbio da imenuje svog kandidata za komesara pozivajući se na vanredne parlamentarne izbore 12. decembra.</p>
      <p>Evropska komisija je ipak 14. novembra pokrenula prekršajnu proceduru protiv Velike Britanije i tada navela da očekuje odgovor Londona najkasnije do 22. novembra, te je taj rok u petak istekao.</p>
      <p>Prekršajna procedura protiv države u tom slučaju može da stigne do Suda pravde Evropske unije (EU) i eventualne finansijske kazne zbog neispunjavanja obaveze.</p>
      <p>Evropski parlament u srijedu glasa o novoj Evropskoj komisiji, ali ministri EU treba da tek u ponedjeljak potvrde spisak od 26 komesara, bez britanskog, prenosi Beta.</p>
    </article>
  </body>
</html>