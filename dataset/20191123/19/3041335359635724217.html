<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/world/stous-dromous-tis-romis-xiliades-diadilotes-katiggeilan-ti-via-kata-ton-gynaikon/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T19:57:36+00:00"/>
    <meta property="og:title" content="Στους δρόμους της Ρώμης χιλιάδες διαδηλωτές κατήγγειλαν τη βία κατά των γυναικών"/>
    <meta property="og:description" content="Πολλές χιλιάδες άνθρωποι διαδήλωσαν σήμερα στη Ρώμη, με στόχο να καταγγείλουν τη σεξιστική και σεξουαλική βία καθώς και τις γυναικοκτονίες, ανταποκρινόμενοι στο κάλεσμα της φεμινιστικής οργάνωσης «Non Una Di Meno» («Ούτε μία λιγότερη»)"/>
  </head>
  <body>
    <article>
      <h1>Στους δρόμους της Ρώμης χιλιάδες διαδηλωτές κατήγγειλαν τη βία κατά των γυναικών</h1>
      <h2>Πολλές χιλιάδες άνθρωποι διαδήλωσαν σήμερα στη Ρώμη, με στόχο να καταγγείλουν τη σεξιστική και σεξουαλική βία καθώς και τις γυναικοκτονίες, ανταποκρινόμενοι στο κάλεσμα της φεμινιστικής οργάνωσης «Non Una Di Meno» («Ούτε μία λιγότερη»)</h2>
      <address><time datetime="2019-11-23T19:57:36+00:00">23 Nov 2019, 19:57</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Πολλές χιλιάδες άνθρωποι διαδήλωσαν σήμερα στη Ρώμη, με στόχο να καταγγείλουν τη σεξιστική και σεξουαλική βία καθώς και τις γυναικοκτονίες, ανταποκρινόμενοι στο κάλεσμα της φεμινιστικής οργάνωσης «Non Una Di Meno» («Ούτε μία λιγότερη»).</p>
      <p>Οι διαδηλωτές κατέκλυσαν το απόγευμα τους δρόμους του ιστορικού κέντρου της ιταλικής πρωτεύουσας, πίσω από ένα πανό που έγραφε: «Εναντία στη βία σας, είμαστε η εξέγερση».</p>
      <p>
        <a href="https://www.in.gr/2019/11/24/world/ipa-kindyneyei-fylakisi-epeidi-kykloforouse-gymnostithi-sto-spiti-tis/">ΗΠΑ : Κινδυνεύει με φυλάκιση επειδή κυκλοφορούσε γυμνόστηθη στο σπίτι της</a>
      </p>
      <p>Η κινητοποίηση αυτή οργανώνεται για τέταρτη συνεχή χρονιά, με την ευκαιρία της Παγκόσμιας Ημέρας για την εξάλειψη της βίας εναντίον των γυναικών. «Είμαστε η πανίσχυρη, οργισμένη φωνή όλων των γυναικών που δεν έχουν πια φωνή», έγραφε ένα από τα πλακάτ που κρατούσαν οι συμμετέχοντες.</p>
      <p>Στο πλήθος κυριαρχούσε το ροζ χρώμα. Κατόπιν αιτήματος των οργανωτών, δεν υπήρχαν σημαίες των πολιτικών κομμάτων ή των συνδικάτων.</p>
      <p>Από τα μεγάφωνα διαβάστηκαν τα ονόματα των γυναικών που σκοτώθηκαν αυτή τη χρονιά στην Ιταλία. Σύμφωνα με την «Non Una Di Meno», από τις αρχές Ιανουαρίου έχουν δολοφονηθεί 94 γυναίκες (πέρσι τα θύματα ήταν 142).</p>
      <p>Σύμφωνα με το Ινστιτούτο Στατιστικής της Ιταλίας, την τελευταία πενταετία 538.000 γυναίκες έπεσαν θύματα σωματικής ή σεξουαλικής κακοποίησης από τον σύντροφό τους.</p>
      <p>«Σε όλον τον κόσμο οι γυναίκες εξεγείρονται ενάντια στην πατριαρχική, τη ρατσιστική, την περιβαλλοντική, την οικονομική βία» ανέφερε η οργάνωση. Υπενθύμισε επίσης ότι κάθε 72 ώρες στην Ιταλία μια γυναίκα δολοφονείται και ο δράστης είναι κάποιος γνωστός της, συνήθως ο σύντροφός της. Τρία στα τέσσερα θύματα δολοφονούνται μέσα στο σπίτι τους ενώ πάνω από έξι στους δέκα βιασμούς (63%) διαπράττονται από έναν σύντροφο ή πρώην σύντροφο της γυναίκας.</p>
      <p>«Η βία δεν έχει ούτε διαβατήριο, ούτε κοινωνική τάξη, όμως συχνά έχει τα κλειδιά του σπιτιού», ανέφερε η οργάνωση.</p>
      <p>Γύρω στις 19.00 οι διαδηλωτές κάθισαν στο έδαφος και έμειναν σιωπηλοί για μερικά λεπτά, στη μνήμη των γυναικών που δεν μπορούν πλέον να μιλήσουν γιατί δολοφονήθηκαν.</p>
      <p>Νωρίτερα, ο υπουργός Οικονομίας Ρομπέρτο Γκουαλτιέρι ανακοίνωσε ότι θα αποδεσμευτούν 12 εκατομμύρια ευρώ για τα παιδιά που έμειναν ορφανά αφού δολοφονήθηκαν οι μητέρες τους. «Τα χρήματα δεν καλύπτουν την έλλειψη στοργής, όμως με αυτά θα χρηματοδοτήσουμε υποτροφίες, ιατρικά έξοδα, την επαγγελματική εκπαίδευση» των παιδιών αυτών, ανέφερε μέσω του Twitter.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tanea.gr/2019/11/24/greece/megales-anatropes-sta-kteo-deite-pos-tha-ginontai-oi-elegxoi-sta-palaia-aytokinita/">Μεγάλες ανατροπές στα ΚΤΕΟ - Δείτε πώς θα γίνονται οι έλεγχοι στα παλαιά αυτοκίνητα</a>
      </p>
    </article>
  </body>
</html>