<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/cyprus/a-league/598784/niki-me-triara-kai-toralouksemvourgo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T19:53:00+00:00"/>
    <meta property="og:title" content="Νίκη με τριάρα και τώρα...Λουξεμβούργο!"/>
    <meta property="og:description" content="  Επιστροφή στις νίκες για τον ΑΠΟΕΛ. Οι γαλαζοκίτρινοι επικράτησαν της Πάφου με 3-0 στο ΓΣΠ για την 10η αγωνιστική του πρωταθλήματος.Χαλένιους,Τάμαρι..."/>
  </head>
  <body>
    <article>
      <h1>Νίκη με τριάρα και τώρα...Λουξεμβούργο!</h1>
      <address><time datetime="2019-11-23T19:53:00+00:00">23 Nov 2019, 19:53</time> by <a rel="author">Θεόδωρος Κόμπος</a></address>
      <p> <br/>Επιστροφή στις νίκες για τον ΑΠΟΕΛ. Οι γαλαζοκίτρινοι επικράτησαν της Πάφου με 3-0 στο ΓΣΠ για την 10η αγωνιστική του πρωταθλήματος.Χαλένιους,Τάμαρι και Σάβιτς τα γκολ του ΑΠΟΕΛ που με την νίκη τους ανέβηκαν στους 17 βαθμούς και ξεπέρασαν την ΑΕΚ στην τρίτη θέση της βαθμολογίας. Αντίθετα, η Πάφος ηττήθηκε και έμεινε στους 9 βαθμούς και στην 9η θέση.<br/> <br/><a href="https://sportime.sigmalive.com/podosfairo/kypros/a-katigoria/52453_live-apoel-pafos-fc-2-0">Διαβάστε πως εξελίχθηκε ο αγώνας<br/></a> <br/>Πολύ δυνατά μπήκε στο ματς ο ΑΠΟΕΛ και κατόρθωσε στο 8ο λεπτό να πάρει προβάδισμα στο σκορ με τον Χαλένιους. Ο επιθετικός του ΑΠΟΕΛ εκμεταλλεύτηκε την πολύ ωραία κάθετη του Τάμαρι και με ένα εξαιρετικό διαγώνιο σουτ έστειλε την μπάλα στα δίκτυα για το 1-0.<br/> <br/>Η Πάφος στην συνέχεια βγήκε στην επίθεση για να βρει το γκολ της ισοφάρισης και στο 26' έφτασε πολύ κοντά με τον Νέμετς, όταν πρόλαβε τον Μπέλετς στην έξοδο και με κεφαλιά σημάδεψε το οριζόντιο δοκάρι. Οι φιλοξενούμενοι ανέλαβαν τα ηνία του αγώνα και στο 32' έχασαν νέα ευκαιρία με τον Πανός που επιχείρησε το σουτ, ο Μπέλετς απέκρουσε ασταθώς και στην επαναφορά ο γκολκίπερ του ΑΠΟΕΛ πρόλαβε τον Νέμετς πριν σκοράρει.<br/> <br/><a href="https://sportime.sigmalive.com/podosfairo/kypros/a-katigoria/52518_hanei-omonoia-o-vintigkal">Xάνει την Ομόνοια ο Βιντιγκάλ.<br/></a> <br/>Κόντρα στην ροή του αγώνα οι γαλαζοκίτρινοι σκόραραν για 2η φορά με τον Τάμαρι στο 38'. Ο Ιορδανός μεσοεπιθετικός μετά από λάθος διώξιμο της άμυνας,"στόπαρε" με το στήθος την μπάλα, ντρίμπλαρε ωραία και με πανέμορφο σουτ μέσα στην περιοχή έγραψε το 2-0. Στο δεύτερο ημίχρονο οι γηπεδούχοι ήθελαν να σκοράρουν για τρίτη φορά για να τελειώσουν το ματς και το κατάφεραν με τον Σάβιτς στο 58'.<br/> <br/>O Μάτιτς εκτέλεσε το φάουλ και ο αμυντικός του ΑΠΟΕΛ με κεφαλιά δεν δυσκολεύτηκε να σημειώσει το τρίτο γκολ της ομάδας του. Διαδικαστικού χαρακτήρα ήταν τα επόμενα λεπτά της αναμέτρησης με το 3-0 να παραμένει ως το τέλος.<br/> </p>
    </article>
  </body>
</html>