<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/taskin-24-kasim-ogretmenler-gunu-kutlu-olsun-h543946.html"/>
    <meta property="og:site_name" content="KamuAjans"/>
    <meta property="article:published_time" content="2019-11-23T19:30:37+00:00"/>
    <meta property="og:title" content="Taşkın: 24 Kasım Öğretmenler Günü Kutlu Olsun"/>
    <meta property="og:description" content="Çalışan Sen Konfederasyonu Genel Başkan Yardımcısı ve Anadolu Sağlık Sen Genel Başkanı Necip Taşkın, 24 Kasım Öğretmenler Günü nedeniyle kutlama mesajı yayınladı."/>
  </head>
  <body>
    <article>
      <h1>Taşkın: 24 Kasım Öğretmenler Günü Kutlu Olsun</h1>
      <address><time datetime="2019-11-23T19:30:37+00:00">23 Nov 2019, 19:30</time> by <a rel="author">KamuAjans</a></address>
      <p>
        <b>Çalışan Sen Konfederasyonu Genel Başkan Yardımcısı ve Anadolu Sağlık Sen Genel Başkanı Necip Taşkın, 24 Kasım Öğretmenler Günü nedeniyle kutlama mesajı yayınladı.</b>
      </p>
      <p>Türkiye Cumhuriyeti’nin kurucusu ulu önder Mustafa Kemal Atatürk’ün, ’Başöğretmenliği’ kabul ettiği 24 Kasım tarihinin ‘Öğretmenler Günü’ olarak kutlandığını belirten Necip Taşkın, “Milletin her ferdini eğiterek ve öğreterek toplumun şekillenmesini sağlayan, sağlıklı toplum oluşmasında en büyük rolü üstlenen öğretmenlerimizi minnetle anıyorum. Hayatta olmayan öğretmenlerimize Allah’tan rahmet diliyorum” dedi.</p>
      <p>Taşkın, mesajında şu ifadelere yer verdi: “Özveriyle çalışan öğretmenlerimizi kutluyorum. Ülkemiz, bugün çağdaş ve ileri düzeyde yer alıyorsa bunu öğretmenlerimize borçluyuz. Sabırla çalışan, yokluğa, yoksulluğa rağmen taviz vermeyen öğretmenlerimizin yeni nesilleri yetiştirirken göstermiş olduğu azim ve gayret her türlü takdirin üstündedir. Atatürk; ‘Öğretmenler, cumhuriyet, fikren, ilmen, fennen, bedenen kuvvetli ve yüksek seciyeli muhafızlar ister. Yeni nesli bu nitelik ve kabiliyette yetiştirmek sizin elinizdedir’ diyerek öğretmenlerin önemine işaret etmiştir. Ayrıca “İki türlü ordu vardır: Birincisi silahlı ordu, ikincisi irfan ordusudur” demek suretiyle, bir ülkenin kalkınmasında, gelişmesinde, hatta savunmasında öğretmenin önemine vurgu yapmıştır.</p>
      <p>Fedakâr öğretmenlerimizin pek çok mesleki, sosyal, kültürel ve ekonomik sorunları bulunuyor. Atanamayan öğretmenlerimiz, ‘öğretmenler ordusu’ nun içinde yer alabilmek için heyecanla bekliyor. Bütün öğretmenlerimizin sorunlarının bir an çözülmesi en büyük arzumuzdur. Bu kutsal görevi ifa ederken karşılaştıkları zorluklara rağmen inançlarını kaybetmeyerek yeni neslin yetişmesine katkı veren ve özverili bir şekilde görevlerini ifa eden öğretmenlerimiz ne yazık ki sorunlarıyla baş başadır. Öğretmenlerimiz görevlerini yaparken hiçbir olumsuz düşünce içinde olmamalıdır. Bu nedenle sorunlarının çözümü noktasında her türlü gayret gösterilmelidir.</p>
      <p>Anadolu Sağlık Sen olarak, 24 Kasım Öğretmenler Günü’nü kutluyoruz. Umuyoruz ki, öğretmenlik mesleğinin saygınlığı her zaman korunur. Vefakâr, azimli ve çalışkan öğretmenlerimizin toplumda hak ettikleri yeri almaları sağlanır. 24 Kasım Öğretmen Günü nedeniyle bütün öğretmenlerimize sağlıklı, başarılı, huzurlu ve mutlu bir yaşam temenni ediyorum.”</p>
    </article>
  </body>
</html>