<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/23/kooskov-razmislja-o-kosarkasu-finiksa-ima-srpske-korene-i-potencijal-da-bude-na-sirem-spisku/"/>
    <meta property="og:site_name" content="Sportska centrala"/>
    <meta property="article:published_time" content="2019-11-23T19:07:45+00:00"/>
    <meta property="og:title" content="Kokoškov razmišlja o košarkašu Finiksa: Ima srpske korene i potencijal da bude na širem spisku"/>
    <meta property="og:description" content="Novi selektor Srbije, Igor Kokoškov, izjavio je da njegovi želja, ambicija i entuzijazam nikada nisu dolazili u pitanje, a prilikom preuzimanja funkcije imao je jedan uslov. – Postojala je jedna druga moja dilema da, ukoliko se prihvatiš takvog posla, moraš da daš 100 odsto sebe i vremenski, energijom i fokusom, i da li to može […]"/>
  </head>
  <body>
    <article>
      <h1>Kokoškov razmišlja o košarkašu Finiksa: Ima srpske korene i potencijal da bude na širem spisku</h1>
      <address><time datetime="2019-11-23T19:07:45+00:00">23 Nov 2019, 19:07</time> by <a rel="author">Zile</a></address>
      <p>Novi selektor Srbije, Igor Kokoškov, izjavio je da njegovi želja, ambicija i entuzijazam nikada nisu dolazili u pitanje, a prilikom preuzimanja funkcije imao je jedan uslov.</p>
      <p>– <b>Postojala je jedna druga moja dilema da, ukoliko se prihvatiš takvog posla, moraš da daš 100 odsto sebe i vremenski, energijom i fokusom, i da li to može da bude moguće. Jedan od mojih uslova je bio da moram da budem slobodan za FIBA prozore. Da ne budem nacionalni trener koji vodi tim samo parcijalno, u delovima, gde postoje manje ili više važna takmičenja. Da su sve utakmice podjednako važne i da su svi prozori, kao i kvalifikacije za OI, podjednako važni. To je bio jedan od mojih uslova i tu je bio kamen spoticanja i trebalo nam je vreme da dobijemo dozvole. Vlade Divac, kao generalni menadžer Kingsa, je razgovarao i sa Lukom Voltonom i sa Vivekom za koga svi radimo, i morali smo da dobijemo pozitivan odgovor sa svih tih instanci da bi se to ostvarilo. Sve je išlo prilično glatko, ali je iziskivalo određeno vreme da se sve potvrdi i da dobijemo zeleno svetlo</b>, rekao je Kokoškov za „Koš magazin“.</p>
      <p>Novi selektor će uskoro oformiti stručni štab, a veliku pomoć očekuje od ljudi iz Saveza.</p>
      <p>– <b>Ovo nije samo moj tim. Ovo je nacionalni tim koji pripada nacionalnom savezu. Ja dobro znam šta je moj posao i u okviru posla donosiću odluke oko spiska, ali ja sam prevashodno timski igrač. Očekujem veliku pomoć od ljudi koji rade full-time u Savezu trenutno, koji imaju uvid i neki kontinuitet vezano za širi spisak igrača koji već postoji. Mi ne stvaramo ništa novo, spisak na kojem se igrači konstantno dodaju i oduzimaju već postoji. Fluktuacija igrača stalno postoji, i osloniću se na ljude koji rade u Savezu. Uskoro ćemo oformiti stručni štab s ljudima koji će mi pomoći i stručno, i na terenu i van njega. Imaćemo ukrštanje informacija i razmišljanja i napravićemo ono što je najbolje za Savez. Kažem opet, nije ovo samo moj tim. Moj posao jeste da donosim odluke ali ovo je i timski rad saveza. Moramo da mislimo i o dugoročnoj strategiji. Mnoge odluke ćemo donositi taktički da se pobedi u narednoj utakmici, ali i strategijski da se ima neki kontinuitet i most sa takmičenjima koja predstoje nekoliko sledećih godina.</b></p>
      <p>Savez ima odgovornost da ima uvid u sve igrače koji mogu da igraju za nacionalni tim.</p>
      <p>– <b>Mi imamo odgovornost kao Savez da imamo uvid u sve igrače koji mogu da igraju za reprezentaciju i koji su srpski državljani. Širi spisak će postojati zbog igrača koji mogu da igraju u FIBA prozorima, ali i zbog onih koji zbog pravila i obaveza u svojom klubovima realno ne mogu da se odazovu za FIBA prozore, kao što je slučaj sa <a href="https://www.sportskacentrala.com/tag/nba/">NBA</a> i igračima koji igraju Evroligu. Imaćemo uvid i u jedne i u druge, i to je nešto što iziskuje svakodnevni rad.</b></p>
      <p>Ukoliko Sakramento izbori plej-of NBA lige to ne bi trebalo da brine ovdašnju javnost.</p>
      <p>– <b>Ne treba da postoji neka briga jer to su logističke stvari i nešto što ćemo rešavati onog trenutka kad se to desi. Da ljudi već razmišljaju o tome samo potvrđuje koliko se poštuje i voli nacionalni tim, koliko je ljudima stalo do toga. Mislim da je to nepotrebna briga, ne postoji razlog za strah, rešenje postoji, i mislim da ćemo ga naći ukoliko dođe do toga.</b></p>
      <p>Zanimljivo je da Kokoškov razmišlja i da poziv uputi košarkašu Finiksa Frenku Kaminskom.</p>
      <p>– <b>Baš sam ga spominjao jednoj vašoj koleginici iz medija Kingsa malopre, i drago mi je da ste to pomenuli. Znam da Kaminski ima delom i srpske korene, pretpostavljam sa majčine strane. Ne znam tačno detalje, baš ću to da podelim sa kolegama u svlačionici. Ako govorimo o tom širem spisku, svako ko ima takav potencijal ima pravo i da bude uzet u obzir. Kaminski je NBA igrač, razmatraćemo, videćemo, on je „stretch 5“, ima dobru sezonu, Finiks Sans igraju dobro</b>, zaključio je novi selektor srpskih košarkaša.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/23/bjelica-o-kokoskovu-kao-selektoru/"/>
        <a href="https://www.sportskacentrala.com/2019/11/22/kokoskov-san-nije-bila-nba-liga-san-je-bila-moja-reprezentacija/"/>
        <a href="https://www.sportskacentrala.com/2019/11/20/danilovic-igor-je-najbolji-izbor-kokoskov-ukazana-mi-je-velika-cast/"/>
        <a href="https://www.sportskacentrala.com/2019/11/20/divac-potvrdio-kokoskov-novi-selektor-srbije/"/>
        <a href="https://www.sportskacentrala.com/2019/11/18/oglasio-se-i-kokoskov/"/>
        <a href="https://www.sportskacentrala.com/2019/11/17/poznato-je-ko-ce-biti-novi-selektor-srbije/"/>
        <a href="https://www.sportskacentrala.com/2019/11/16/kokoskov-izmedju-tri-vatre/"/>
        <a href="https://www.sportskacentrala.com/2019/10/08/jokic-dobio-podrsku-trenera/"/>
        <a href="https://www.sportskacentrala.com/2019/10/03/vlada-dala-garancije-hrvatska-kandidat-za-domacina-kvalifikacionog-turnira-za-olimpijske-igre/"/>
      </related>
    </article>
  </body>
</html>