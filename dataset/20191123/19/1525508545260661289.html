<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779133/%D8%B3%D9%85%D9%86%D8%A7%D9%86-%D9%85%DB%8C%D8%B2%D8%A8%D8%A7%D9%86-%D8%B7%D8%B1%D8%AD-%D9%87%D8%B1-%D8%AE%D8%A7%D9%86%D9%87-%DB%8C%DA%A9-%D9%BE%D8%A7%DB%8C%DA%AF%D8%A7%D9%87-%D8%B3%D9%84%D8%A7%D9%85%D8%AA-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-23T19:51:35+00:00"/>
    <meta property="og:title" content="معاون دانشگاه علوم پزشکی سمنان: سمنان میزبان طرح «هر خانه یک پایگاه سلامت» شد"/>
    <meta property="og:description" content="سمنان - معاون بهداشتی دانشگاه علوم پزشکی سمنان، گفت: طرح «هر خانه یک پایگاه سلامت» در سه شهر سمنان، قزوین و کاشان با هدف ترویج سلامت عمومی اجرا می‌شود."/>
  </head>
  <body>
    <article>
      <h1>معاون دانشگاه علوم پزشکی سمنان: سمنان میزبان طرح «هر خانه یک پایگاه سلامت» شد</h1>
      <address>
        <time datetime="2019-11-23T19:51:35+00:00">23 Nov 2019, 19:51</time>
      </address>
      <p>به گزارش <a href="https://www.mehrnews.com/">خبرنگار مهر</a>، جعفر جندقی شامگاه شنبه در جمع خبرنگاران و اصحاب رسانه به میزبانی دانشگاه علوم پزشکی سمنان بابیان اینکه سمنان میزبان طرح «هر خانه یک پایگاه سلامت» شد، تأکید کرد: این طرح ملی قرار است ابتدا در شهرهای سمنان، قزوین و کاشان به‌صورت آزمونه اجرا شود.</p>
      <p>وی افزود: طی برنامه‌ریزی و هماهنگی‌های انجام‌شده، طرح «هر خانه یک پایگاه سلامت»  در شهر سمنان در مرکزهای  بهداشت شهری و روستایی شهید مطلبی، فامیلی و خیرآباد اجرا خواهد شد.</p>
      <p>
        <b>اجرای طرح تا بهمن ماه ۹۸</b>
      </p>
      <p>معاون بهداشتی دانشگاه علوم پزشکی و خدمات بهداشتی درمانی سمنان، ضمن بیان اینکه برای اجرای طرح از هر خانه یک نفر به‌عنوان سفیر سلامت انتخاب می‌شود، تأکید کرد: در این طرح محوریت با آگاه‌سازی خانواده برای ارتقای بهداشت خانوار محسوب می‌شود.</p>
      <p>جندقی توضیح داد: در این طرح یک فرد از اعضای خانواده که بیش از هشت کلاس سواد دارد انتخاب می‌شود و آموزش‌های لازم به سفیران سلامت در سه حوزه پیشگیری، درمان و توان‌بخشی به‌وسیله کتاب و جزوه و آموزش‌های حضوری و مجازی داده می‌شود سپس هر ۴۰ سفیر سلامت به یک رابط سلامت مرتبط می‌شوند و تعدادی از دانشجویان پزشکی که دوره تئوری آموزشی خود را گذرانده‌اند با رابطان آموزشی ارتباط می‌گیرند.</p>
      <p>وی ادامه داد: پس‌ازاین مراحل، هر فرد در هر خانواده از حداقل آگاهی درباره بهداشت سلامت خانواده برخوردار می‌شود و می‌تواند این اطلاعات را به خانواده خود نیز ارائه کند و همچنین قرار است طرح «هر خانه یک پایگاه سلامت» از آذر تا بهمن ماه ۹۸ در سطح شهر سمنان اجرایی شود.</p>
      <p>استان سمنان دارای دو دانشگاه علوم پزشکی در سمنان و شاهرود است.</p>
    </article>
  </body>
</html>