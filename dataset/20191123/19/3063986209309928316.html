<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/23/842651"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-23T19:55:00+00:00"/>
    <meta property="og:title" content="রশিদ খানের মতো 'বয়স সমস্যা'য় পাকিস্তানি ক্রিকেটার"/>
    <meta property="og:description" content="আফগানিস্তানের তারকা লেগ স্পিনার রশিদ খানের বয়স নিয়ে সোশ্যাল সাইটে সবচেয়ে বেশি রসিকতা হয়। ডেভিড ওয়ার্নার পর্যন্ত রসিকতা করতে ছাড়েন না। রশিদকে বারবার প্রশ্ন করলেও তিনি নিজের আসল বয়স জানাননি। তবে তার বয়স যে ১৮ বা ২০ নয়; সেটা পরিস্কার। এবার এরকম বয়স সংকটে পড়ে গেছেন পাকিস্তানের উদীয়মান পেসার নাসিম শাহ। চলতি ব্রিজবেন টেস্টে ইনিংস হারের মুখে থাকা পাকিস্তানের মুখে হাসি ফুটিয়েছেন এই নাসিম। কিন্তু তার বয়স বিশ্বাস করছেন না কেউ! চলতি সিরিজের প্রথম টেস্টেই অভিষেক হয়েছে নাসিমের। প্রস্তুতি ম্যাচে গতির ঝড়ে অস্ট্রেলিয়া 'এ' দলের ব্যাটসম্যানদের কাঁপিয়ে দিয়ে এই সুযোগ পান তিনি। মাত্র ১৬ বছর ২৭৯ দিনে অভিষেক হওয়ায় ৬৬ বছর পুরোনো এক রেকর্ড ভেঙেছেন। অস্ট্রেলিয়ার মাঠে সবচেয়ে কম বয়সে টেস্ট খেলার রেকর্ড এখন নাসিমের। এতদিন এই রেকর্ড ছিল সাবেক অজি অধিনায়ক ইয়ান ক্রেইগের। ১৯৫৩ সালে ১৭ বছর বয়সে দক্ষিণ আফ্রিকার বিপক্ষে অভিষেক হয় তার। নতুন রেকর্ড গড়লেও নাসিমের বয়সটা অনেকেই মেনে নিচ্ছেন না। কারণটাও বেশ যুক্তিযুক্তই বটে! ২০১৮ সালের ১ ডিসেম্বর পাকিস্তানি সাংবাদিক সাজ সাদিক টুইটারে লিখেছিলেন, 'ইনজুরিতে পড়েছেন পিএসএলে কোয়েটা গ্ল্যাডিয়েটরসের ১৭ বছরের…"/>
  </head>
  <body>
    <article>
      <h1>রশিদ খানের মতো 'বয়স সমস্যা'য় পাকিস্তানি ক্রিকেটার</h1>
      <address><time datetime="2019-11-23T19:55:00+00:00">23 Nov 2019, 19:55</time> by <a rel="author">কালের কণ্ঠ অনলাইন</a></address>
      <p>আফগানিস্তানের তারকা লেগ স্পিনার রশিদ খানের বয়স নিয়ে সোশ্যাল সাইটে সবচেয়ে বেশি রসিকতা হয়। ডেভিড ওয়ার্নার পর্যন্ত রসিকতা করতে ছাড়েন না। রশিদকে বারবার প্রশ্ন করলেও তিনি নিজের আসল বয়স জানাননি। তবে তার বয়স যে ১৮ বা ২০ নয়; সেটা পরিস্কার। এবার এরকম বয়স সংকটে পড়ে গেছেন পাকিস্তানের উদীয়মান পেসার নাসিম শাহ। চলতি ব্রিজবেন টেস্টে ইনিংস হারের মুখে থাকা পাকিস্তানের মুখে হাসি ফুটিয়েছেন এই নাসিম। কিন্তু তার বয়স বিশ্বাস করছেন না কেউ!</p>
      <p>চলতি সিরিজের প্রথম টেস্টেই অভিষেক হয়েছে নাসিমের। প্রস্তুতি ম্যাচে গতির ঝড়ে অস্ট্রেলিয়া 'এ' দলের ব্যাটসম্যানদের কাঁপিয়ে দিয়ে এই সুযোগ পান তিনি। মাত্র ১৬ বছর ২৭৯ দিনে অভিষেক হওয়ায় ৬৬ বছর পুরোনো এক রেকর্ড ভেঙেছেন। অস্ট্রেলিয়ার মাঠে সবচেয়ে কম বয়সে টেস্ট খেলার রেকর্ড এখন নাসিমের। এতদিন এই রেকর্ড ছিল সাবেক অজি অধিনায়ক ইয়ান ক্রেইগের। ১৯৫৩ সালে ১৭ বছর বয়সে দক্ষিণ আফ্রিকার বিপক্ষে অভিষেক হয় তার। নতুন রেকর্ড গড়লেও নাসিমের বয়সটা অনেকেই মেনে নিচ্ছেন না। কারণটাও বেশ যুক্তিযুক্তই বটে!</p>
      <p>২০১৮ সালের ১ ডিসেম্বর পাকিস্তানি সাংবাদিক সাজ সাদিক টুইটারে লিখেছিলেন, 'ইনজুরিতে পড়েছেন পিএসএলে কোয়েটা গ্ল্যাডিয়েটরসের ১৭ বছরের পেসার নাসিম শাহ'। এই টুইটের স্ক্রিনশট এখন সোশ্যাল সাইটে ঘুরছে আর বিপাকে ফেলেছে নাসিমকে। পাকিস্তানি ক্রিকেটারদের বয়স নিয়ে সন্দেহ অবশ্য নতুন কিছু নয়। ১৪ বছর বয়সে টেস্ট খেলে রেকর্ড করা হাসান রাজা পরে স্বীকার করেছেন তাঁর বয়স চুরি করা হয়েছিল।  ১৯৯৬ সালে ১৬ বছর বয়সে দ্রুততম সেঞ্চুরির রেকর্ড গড়া শহিদ আফ্রিদি নিজের আত্মজীবনীতে লিখেন, তখন তার বয়স ছিল ২১‍!</p>
    </article>
  </body>
</html>