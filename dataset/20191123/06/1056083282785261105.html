<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200403/%D8%AA%D8%AC%D9%87%DB%8C%D8%B2-15-%D8%A7%D8%AA%D9%88%D8%A8%D9%88%D8%B3-%D9%86%D8%A7%D9%88%DA%AF%D8%A7%D9%86-%D8%B4%D9%87%D8%B1%DB%8C-%DB%8C%D8%B2%D8%AF-%D8%A8%D9%87-%D8%B1%D9%85%D9%BE-%D9%85%D8%B9%D9%84%D9%88%D9%84%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T06:07:33+00:00"/>
    <meta property="og:title" content="تجهیز 15 اتوبوس‌ ناوگان شهری یزد به رمپ معلولان"/>
    <meta property="og:description" content="ایسنا/یزد رییس سازمان حمل و نقل بار و مسافر شهرداری یزد از ساماندهی و مناسب‌سازی تعدادی از اتوبوس‌ها و همچنین ایستگاه‌های اتوبوس شهر یزد برای معلولان خبر داد."/>
  </head>
  <body>
    <article>
      <h6 class="kicker">رییس سازمان حمل و نقل شهر یزد خبر داد؛</h6>
      <h1>تجهیز 15 اتوبوس‌ ناوگان شهری یزد به رمپ معلولان</h1>
      <address><time datetime="2019-11-23T06:07:33+00:00">23 Nov 2019, 06:07</time> by <a rel="author">فاطمه رهبر يزدي</a></address>
      <p>ایسنا/یزد رییس سازمان حمل و نقل بار و مسافر شهرداری یزد از ساماندهی و مناسب‌سازی تعدادی از اتوبوس‌ها و همچنین ایستگاه‌های اتوبوس شهر یزد برای معلولان خبر داد.</p>
      <p>«محمدرضا شفیعی» در گفت‌وگو با خبرنگار ایسنا، با اشاره به تجهیز 15 دستگاه اتوبوس به رمپ دستی ویژه استفاده انواع معلولیت‌ها به ویژه جسمی و حرکتی یزد، اظهار کرد: 14 دستگاه اتوبوس با هزینه حدود 70 میلیون تومان به رمپ دستی تجهیز و یکی از این اتوبوس‌ها برای اولین بار در یزد به رمپ برقی تجهیز شده است.</p>
      <p>وی با بیان این که رمپ برقی مذکور با استفاده از توان داخلی سازمان حمل و نقل بار و مسافر طراحی و ایجاد شده است، گفت: این رمپ با استفاده از پمپ باد فعالیت می‌کند و شاسی آن پایین می‌آید و افراد معلول و حتی ویلچری می‌تواند از آن به سهولت استفاده کنند.</p>
      <p>این مسئول از آماده شدن تاکنون هفت دستگاه از این اتوبوس برای جشنواره گردشگری معلولان در یزد خبر داد و با اشاره به تلاش برای آماده‌سازی هشت اتوبوس مناسب‌سازی شده دیگر در بازه زمانی برگزاری جشنواره که از دهم تا بیستم آذرماه برگزار خواهد شد، گفت: این اتوبوس‌ها پس از جشنواره در اختیار حمل و نقل شهروندان معلول یزدی قرار خواهد گرفت.</p>
      <p>وی با بیان این که اتوبوس‌هایی با شاسی‌های بلند قابلیت تجهیز به رمپ ندارند، گفت: علاوه بر مناسب‌سازی اتوبوس‌ها، پیگیر ساماندهی و مناسب‌سازی ایستگاه‌های اتوبوس برای معلولان نیز هستیم تا با ایجاد سایبان و پل مناسب تردد انواع افراد معلول را تسهیل کنیم.</p>
      <p>شفیعی در پایان نیز یادآور شد: طرح مناسب‌سازی پیاده‌روها جهت معلولان و سالمندان نیز تقریباً در تمام سطح شهر متناسب با وضعیت و قابلیت پیاده‌روها از سوی شهرداری‌ها در حال اجراست.</p>
      <p>انتهای پیام</p>
    </article>
  </body>
</html>