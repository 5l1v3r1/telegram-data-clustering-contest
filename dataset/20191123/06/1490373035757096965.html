<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/usa-cina-spionaz-soud-odsouzen-cia-vezeni_1911230620_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T06:20:00+00:00"/>
    <meta property="og:title" content="Bývalý agent CIA byl odsouzen za špionáž k 19 rokům vězení, podle soudu předával tajné informace Číně"/>
    <meta property="og:description" content="Podle prokuratury dostal Lee během tří let od Číny více než 840 000 dolarů výměnou za vyzrazení jmen informátorů a špionážních technik CIA."/>
  </head>
  <body>
    <article>
      <h1>Bývalý agent CIA byl odsouzen za špionáž k 19 rokům vězení, podle soudu předával tajné informace Číně</h1>
      <address><time datetime="2019-11-23T06:20:00+00:00">23 Nov 2019, 06:20</time> by <a rel="author">ČTK</a></address>
      <p>
        <b>K 19 rokům vězení byl v pátek odsouzen bývalý agent americké Ústřední zpravodajské služby (CIA) Jerry Chun Shing Lee, který se v květnu letošního roku přiznal ke špionáži ve prospěch Číny. Informovala o tom v pátek agentura Reuters s odvoláním na prokuraturu.</b>
      </p>
      <p>Lee, který se narodil v Hongkongu a americké občanství získal až později, pracoval pro CIA v letech 1994 až 2007, ve spojení s čínskými agenty byl od roku 2010. Podle prokuratury dostal Lee během tří let od Číny více než 840 000 dolarů výměnou za vyzrazení jmen informátorů a špionážních technik CIA.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/twitter-spionaz-saudska-arabie_1911070743_pj"/>
      </related>
      <p>Pětapadesátiletý Lee se přiznal ke spiknutí za účelem shromažďovat a předávat tajné informace zástupci cizí vlády. Leeův obhájce ale poukazoval na to, že prokuratura nepředložila žádné důkazy, že Lee skutečně nějaké tajné informace Číňanům předal a že 840 000 dolarů v hotovosti, které si uložil na účet, skutečně pocházelo od čínských úřadů.</p>
      <p>Prokuratura naproti tomu zdůraznila, že Lee nebyl schopen přesvědčivě vysvětlit, kde k tak velké hotovosti přišel. V Hongkongu Lee podnikal v tabákovém průmyslu, ale příliš úspěšný nebyl. „Jediným logickým závěrem tak je, že čínská tajná služba od něj dostávala vysoce kvalitní informace,“ prohlásil prokurátor Neil Hammerstrom.</p>
      <h3>Špionáž v tajných službách</h3>
      <p>Při pátečním soudním jednání se soudce T.S. Ellis přiklonil do značné míry k názoru prokuratury. Podle agentury Reuters souhlasil s tím, že alespoň část peněz, které si Lee uložil do banky, musí pocházet od Číny a že Lee na oplátku musel vyzradit alespoň nějaké tajné informace.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/cina-cinsti-hackeri-spionaz-pro-peking-hackerske-komunity-financni-duvody_1908080950_cha"/>
      </related>
      <p>Lee je jedním ze tří bývalých zaměstnanců amerických tajných služeb, kteří v posledních měsících dostali dlouhé vězeňské tresty za špionáž ve prospěch Číny. V květnu byl k 20 letům odnětí svobody odsouzen další někdejší agent CIA Kevin Mallory, který podle soudu předal čínské straně přísně tajné informace výměnou za 25 000 dolarů.</p>
      <p>V září dostal desetiletý trest bývalý agent americké vojenské rozvědky DIA za pokus předat Číně utajované informace týkající se americké národní obrany.</p>
      <related>
        <h4>Související články</h4>
        <a href="https://www.irozhlas.cz/zpravy-svet/spionaz-rusko-usa-butinova-vezeni_1911222031_aur"/>
        <a href="https://www.irozhlas.cz/zpravy-svet/norsko-rusko-spionaz-putin-propusteni_1910242005_cen"/>
        <a href="https://www.irozhlas.cz/zpravy-svet/podcast-vinohradska-12-reporter-new-york-times-michael-schwirtz_1910240600_cen"/>
      </related>
    </article>
  </body>
</html>