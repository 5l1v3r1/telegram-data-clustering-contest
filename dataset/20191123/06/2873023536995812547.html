<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/eyropi/220138_xetyligetai-koybari-tis-mafiozikis-dolofonias-tis-maltezas-dimosiografoy"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T06:47:04+00:00"/>
    <meta property="og:title" content="Ξετυλίγεται το κουβάρι της μαφιόζικης δολοφονίας της Μαλτέζας δημοσιογράφου"/>
    <meta property="og:description" content="Καταιγιστικές είναι οι εξελίξεις γύρω από την έρευνα για τη μαφιόζικη δολοφονία της Μαλτέζας δημοσιογράφου Ντάφνι Καρουάνα Γκαλίζια."/>
  </head>
  <body>
    <article>
      <h1>Ξετυλίγεται το κουβάρι της μαφιόζικης δολοφονίας της Μαλτέζας δημοσιογράφου</h1>
      <address><time datetime="2019-11-23T06:47:04+00:00">23 Nov 2019, 06:47</time> by <a rel="author">efsyn.gr</a></address>
      <p>
        <b>Ο επιχειρηματίας Γιόργκεν Φένετς, τέθηκε υπό κράτηση για δεύτερη φορά μετά την έρευνα στο σκάφος του και οι ερευνητές έχουν πλέον περιθώριο ως την Κυριακή το πρωί για να του απαγγείλουν κατηγορίες.</b>
      </p>
      <p>Καταιγιστικές είναι οι εξελίξεις γύρω από την <b>έρευνα</b> για τη <b>μαφιόζικη δολοφονία</b> της Μαλτέζας δημοσιογράφου <b>Ντάφνι Καρουάνα Γκαλίζια</b>. Ο Μαλτέζος επιχειρηματίας <b>Γιόργκεν Φένετς</b>, που συνελήφθη στο πλαίσιο της έρευνας για τη δολοφονία της δημοσιογράφου, αφέθηκε ελεύθερος υπό αστυνομική επιτήρηση την Πέμπτη το βράδυ και συνελήφθη ξανά την Παρασκευή.</p>
      <p>Αν και δεν έχουν απαγγελθεί επίσημα κατηγορίες, οι φήμες οργιάζουν ότι αυτός είναι το <b>πρόσωπο-κλειδί</b> που παρήγγειλε τη μαφιόζικη εκτέλεση της Γκαλίζια το 2017, καθώς η τελευταία είχε δημοσιεύσει εμπιστευτικά στοιχεία για τον επιχειρηματικό όμιλο του Φένετς που δραστηριοποιείται μεταξύ άλλων στους κλάδους της ενέργειας, των αγοραπωλησιών ακινήτων και των τυχερών παιχνιδιών.</p>
      <p>Ο <b>Μαλτέζος κροίσος</b> συνελήφθη όταν η θαλαμηγός του αναχαιτίστηκε λίγο μετά τον απόπλου της από μαλτέζικο λιμάνι, τις πρώτες πρωινές ώρες της Τετάρτης. Βάσει της ισχύουσας νομοθεσίας στη Μάλτα, η απαγγελία κατηγοριών σε όσους συλλαμβάνονται πρέπει να γίνει εντός 48 ωρών διαφορετικά θα πρέπει να αφεθούν ελεύθεροι.</p>
      <p>Το πρωί της Παρασκευής η αστυνομία ερεύνησε <b>το γιοτ του Φένετς</b>. Πηγές δήλωσαν στην εφημερίδα Times of Malta ότι ο επιχειρηματίας τέθηκε υπό κράτηση για δεύτερη φορά μετά την έρευνα στο σκάφος του και πρόσθεσε ότι οι ερευνητές έχουν πλέον περιθώριο ως την Κυριακή το πρωί για να του απαγγείλουν κατηγορίες.</p>
      <p><u><a href="https://www.efsyn.gr/kosmos/eyropi/219843_apokalypseis-me-aroma-siemens">Όπως έγραψε και η «Εφημερίδα των Συντακτών»</a></u>, μία από τις <b>αποκαλύψεις </b>της Γκαλίζια, στο πλαίσιο του παγκόσμιου σκανδάλου φοροδιαφυγής και ξεπλύματος των Panama Papers, βλέπετε, ήταν πως μία εταιρεία-μαύρο ταμείο του Φένετς, η <b>«17 Black»</b>, είχε πληρώσει μεγάλα ποσά σε δύο άλλες εταιρείες-βιτρίνες με έδρα τον Παναμά, που όλως τυχαίως σχετίζονταν με δύο υπουργούς του κυβερνώντος Εργατικού Κόμματος</p>
      <p>Η Καρουάνα Γκαλιζία, μία από τις πιο <b>γνωστές ερευνητικές δημοσιογράφους</b> στη Μάλτα, σκοτώθηκε από έκρηξη βόμβας ενώ έφευγε από το σπίτι της στις 16 Οκτωβρίου 2017.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/219843_apokalypseis-me-aroma-siemens"/>
        <a href="https://www.efsyn.gr/kosmos/eyropi/219693_synelifthi-epifanis-epiheirimatias-gia-ti-dolofonia-tis-dafnis-karoyana"/>
        <a href="https://www.efsyn.gr/kosmos/eyropi/132615_syllipseis-gia-ti-mafioziki-dolofonia-tis-gkalizia"/>
        <a href="https://www.efsyn.gr/kosmos/eyropi/167574_nea-syllipsi-ypoptoy-gia-ti-dolofonia-tis-marinoba"/>
        <a href="https://www.efsyn.gr/kosmos/eyropi/132956_i-kybernisi-kanei-oti-mporei"/>
        <a href="https://www.efsyn.gr/kosmos/eyropi/132843_katigoritirio-gia-treis-gia-ti-dolofonia-tis-maltezas-dimosiografoy"/>
      </related>
    </article>
  </body>
</html>