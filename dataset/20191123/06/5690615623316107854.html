<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837366-v-ukrayini-zris-riven-smertnosti-i-zakhvoryuvanosti-na-virobnitstvi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T06:57:00+00:00"/>
    <meta property="og:title" content="В Україні зріс рівень смертності і захворюваності на виробництві"/>
    <meta property="og:description" content="КИЇВ. 23 листопада. УНН. За даними трьох кварталів цього року Фондом соціального страхування України зареєстровано 3 270 потерпілих від нещасних випадків на …"/>
  </head>
  <body>
    <article>
      <h1>В Україні зріс рівень смертності і захворюваності на виробництві</h1>
      <address><time datetime="2019-11-23T06:57:00+00:00">23 Nov 2019, 06:57</time> by <a rel="author">Денис Масліков</a></address>
      <p><b>КИЇВ. 23 листопада. УНН.</b> За даними трьох кварталів цього року Фондом соціального страхування України зареєстровано 3 270 потерпілих від нещасних випадків на виробництві. З них 286 – травмовані смертельно. Про це повідомляє <b>УНН</b> з посиланням на пресслужбу ФССУ.</p>
      <p>Порівняно з тим же періодом 2018 року кількість потерпілих зменшилась на 7,9% (з 3 549 до 3 270). Водночас, кількість смертельно травмованих осіб збільшилась на 10% (з 260 до 286).</p>
      <p>Кількість професійних захворювань за цей період у порівнянні з 9 місяцями 2018 року збільшилась на 26,5%, або на 348 діагностованих захворювань (з 1 314 до 1662).</p>
      <p>Найбільша кількість професійних захворювань упродовж 9 місяців зареєстрована у: Дніпропетровській області (38,6 %), Львівській області (17,9 %) та Донецькій області (16,4 %). Кількість потерпілих осіб, які отримали профзахворювання у цих областях, складає 72,9 % від загальної кількості по Україні.</p>
      <p>Основними обставинами, внаслідок яких виникли професійні захворювання, є: недосконалість механізмів та робочого інструменту – 21,9%, недосконалість технологічного процесу – 20,1% та невикористання засобів індивідуального захисту – 10,1% від загальної кількості.</p>
      <p>У структурі професійних захворювань перше місце належить хворобам органів дихання – 45,4 % від загальної кількості діагнозів по Україні (1 314 випадків). На другому місці – захворювання опорно-рухового апарату (радикулопатії, остеохондрози, артрити, артрози) – 25,1% (728 випадків). Хвороби слуху складають 14,9% (430 випадків), вібраційна хвороба – 7,3% (211 випадків).</p>
      <p>Найбільше професійних захворювань сталося в галузі добувної промисловості і розробленні кар’єрів – 83, 5% від загальної кількості професійних захворювань по Україні.</p>
      <p>Нагадаємо, <a href="https://www.unn.com.ua/uk/news/1837046-sotsstrakh-vidnovlyuye-likarnyani-ta-dekretni-viplati-z-sogodnishnogo-dnya">Соцстрах відновив лікарняні та декретні виплати</a> з 21 листопада.</p>
    </article>
  </body>
</html>