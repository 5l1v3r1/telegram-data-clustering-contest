<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/raport-alarmant-a-crescut-cu-39/"/>
    <meta property="og:site_name" content="Cotidianul"/>
    <meta property="article:published_time" content="2019-11-23T06:04:34+00:00"/>
    <meta property="og:title" content="Raport alarmant: „A crescut cu 39%”"/>
    <meta property="og:description" content="Potrivit sursei citate, mai puţin de 10% dintre şoferi au recunoscut că s-au aflat în situaţia de a fi condus după ce au consumat..."/>
  </head>
  <body>
    <article>
      <h1>Raport alarmant: „A crescut cu 39%”</h1>
      <address><time datetime="2019-11-23T06:04:34+00:00">23 Nov 2019, 06:04</time> by <a rel="author">(D.V.)</a></address>
      <p>
        <b>Numărul accidentelor grave de anul trecut, cauzate de șoferi care au consumat alcool, a crescut cu 39%, arată un raport al Poliției Române. </b>
      </p>
      <p>„Anul trecut, numărul accidentelor rutiere grave cauzate de conducerea sub influența alcoolului a crescut cu 39%”, se arată în Buletinul siguranței rutiere. Raport anual 2018”, întocmit de Poliția Română.</p>
      <p>Potrivit sursei citate, mai puţin de 10% dintre şoferi au recunoscut că s-au aflat în situaţia de a fi condus după ce au consumat băuturi alcoolice, iar aproximativ 1% dintre aceștia au declarat că se află frecvent în această situație. Cel mai frecvent, acest comportament este motivat de drumul scurt pe care îl aveau de parcurs.</p>
      <p>„Între 9% şi 25% (în funcţie de concentraţia de alcool a băuturii) au precizat că pot consuma o anumită cantitate de alcool, fără a le fi afectată capacitatea de a conduce”, mai precizează raportul.</p>
      <p>Același raport arată că în cursul anului trecut, în fiecare zi s-au produs, în medie 24 de accidente rutiere grave care s-au soldat cu 5 morți, 22 de răniți grav și 9 răniți ușor.</p>
      <p>„Anul trecut, principalele cauze de producere a accidentelor rutiere grave au fost viteza neadaptată la condițiile de drum, traversarea neregulamentară a pietonilor și neacordarea de prioritate pietonilor. Față de anul anterior, numărul accidentelor rutiere grave a scăzut cu 1%, iar cel al persoanelor decedate cu 4,3%”, informează IGPR.</p>
      <p>Cele mai multe accidente rutiere grave s-au produs pe raza localităţilor urbane, 39%. Pe drumurile din afara localităţilor, evenimentele rutiere grave, deşi cel mai puţin numeroase, au cel mai ridicat indice de mortalitate, de 34.4.</p>
      <p>„În anul 2018, cele mai multe accidente rutiere grave s-au produs pe stradă și pe drumurile naţionale, împreună reprezentând peste două treimi din totalul evenimentelor rutiere. Pe drumurile naţionale şi-au pierdut viaţa jumătate dintre persoanele decedate în accidentele rutiere în anul 2018, de peste 2,3 ori mai multe decât în evenimentele rutiere care s-au produs pe stradă”, mai transmite sursa citată.</p>
      <related>
        <h4>Articole asemănătoare</h4>
        <a href="https://www.cotidianul.ro/mii-de-lei-pentru-pensii-date-mortilor/"/>
        <a href="https://www.cotidianul.ro/prim-procuror-in-vizorul-dna/"/>
        <a href="https://www.cotidianul.ro/trei-zile-cu-restrictii-de-trafic-in-capitala/"/>
      </related>
    </article>
  </body>
</html>