<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/politics/news_539033/"/>
    <meta property="og:site_name" content="INNnews"/>
    <meta property="article:published_time" content="2019-11-23T06:15:00+00:00"/>
    <meta property="og:title" content="“สุเทพ”ชื่นชม”วรงค์”เป็นคนทำงานจริงทุ่มเท"/>
    <meta property="og:description" content="นายสุเทพ เทือกสุบรรณ แกนนำพรรครวมพลังประชาชาติไทย พูดถึ…"/>
  </head>
  <body>
    <article>
      <h1>“สุเทพ”ชื่นชม”วรงค์”เป็นคนทำงานจริงทุ่มเท</h1>
      <h2>"สุเทพ"ชื่นชม"วรงค์"เป็นคนทำงานจริง ทุ่มเท เตรียมมอบหน้าที่จัดตั้งสาขาพรรคทั่วประเทศ ปัดเอามาเป็นหัวหน้าพรรคแทน "จตุมงคล"</h2>
      <address>
        <time datetime="2019-11-23T06:15:00+00:00">23 Nov 2019, 06:15</time>
      </address>
      <p>นายสุเทพ เทือกสุบรรณ แกนนำพรรครวมพลังประชาชาติไทย พูดถึงคุณสมบัติของนพ.วรงค์ เดชกิจ วิกรม สมาชิกพรรค รวมพลังประชาชาติไทย ว่า เป็นคนเดียวที่ตนถูกใจในการทำงานตั้งแต่สมัยตนเองเป็นเลขาธิการพรรคประชาธิปัตย์ เพราะ เป็นคนทำงานจริง ทุ่มเท เปิดโปงโครงการทุจริตโครงการรับจำนำข้าว ให้เห็นพิษภัยของนักการเมืองที่หาผลประโยชน์จากนโยบายซึ่งอาจมีหลายโครงการ</p>
      <p>ทั้งนี้ นายสุเทพ เตรียมเสนอให้ นพ.วรงค์ ทำหน้าที่จัดตั้งสาขาพรรคทั่วประเทศ เพราะการทำงานการเมืองในอนาคตอุดมการณ์และความเข้าใจเป็นเรื่องสำคัญ จึงจำเป็นต้องให้ นพ.วรงค์ ทำหน้าที่นี้</p>
      <p>ด้านม.ร.ว.จตุมงคล โสณกุล หัวหน้าพรรครวมพลังประชาชาติไทย ดีใจที่ นพ.วรงค์ มาร่วมงานกับพรรค เนื่องจากตนเองไม่ถนัดเรื่องการเมือง มีเพียงนายสุเทพ ที่เชี่ยวชาญ แต่ก็มีข้อจำกัดที่เคยสัญญากับประชาชนว่าจะไม่เล่นการเมือง</p>
      <figure>
        <img src="https://www.innnews.co.th/wp-content/uploads/2019/11/6948.jpg"/>
      </figure>
      <p>
        <b>“</b>
        <b>สุเทพ”ปัด”วรงค์”เป็นหัวหน้าพรรคแทน”จัตุมงคล”</b>
      </p>
      <p>นพ.วรงค์ เดชกิจวิกรมสมาชิกรวมพลังประชาชาติไทย แถลงเปิดใจ หลังลาออกจากพรรคประชาธิปัตย์และเข้าร่วม พรรครวมพลังประชาชาติไทย ว่า รู้สึกอบอุ่นกับการต้อนรับของพรรคมาก โดยกล่าวติดตลกว่า หากรู้ว่าอบอุ่นขนาดนี้คงมานานแล้ว พร้อมเล่าการตัดสินใจลาออกจากพรรคประชาธิปัตย์ ว่าหลังการเลือกตั้ง ปัญหาการเมืองเปลี่ยนแปลงไปมาก จากการทุจริตเชิงนโยบาย เป็นกฎหมายล้างผิด ซึ่งตนเองทนไม่ได้ จึงเข้าพบนายชวน หลีกภัย ประธานสภาที่ปรึกษาพรรคประชาธิปัตย์ เพื่อบอกว่า ในประเทศมีปัญหาเรื่องลัทธิชังชาติที่พยายามปลุกปั่นเยาวชน สร้างความเกลียดชัง และย้ำว่า พรรคประชาธิปัตย์ได้ทำหน้าที่ของตัวเองได้ดีตลอดมา และไม่มีความขัดแย้ง พร้อมฝากถึงคนของพรรคประชาธิปัตย์ว่า เราไม่ควรทะเลาะกัน และอนาคตต้องพึ่งพากัน เพราะประเทศมีปัญหาหลากหลาย สไตล์ของตนไม่เหมาะกับพรรคประชาธิปัตย์ แต่เหมาะกับการออกไปปราบลัทธิชังชาติกับพรรครวมพลังประชาชาติไทยมากกว่า</p>
      <p>ด้านนายสุเทพ เทือกสุบรรณ แกนนำพรรครวมพลังประชาชาติไทย ได้ชี้แจงกระแสข่าวเรื่องการรับ นพ.วรงค์ เข้ามาในพรรค ว่า ไม่ใช่การเชิญมาเป็นหัวหน้าพรรคแทน ม.ร.ว.จตุมงคล โสณกุล รัฐมนตรีว่าการกระทรวงแรงงาน และหัวหน้าพรรค ยืนยันว่า ม.ร.ว.จตุมงคล จะเป็นหัวหน้าพรรค ไปจนครบ 4 ปี รวมถึงจะอยู่เป็นรัฐมนตรีว่าการกระทรวงแรงงานไปจนจบสมัย</p>
    </article>
  </body>
</html>