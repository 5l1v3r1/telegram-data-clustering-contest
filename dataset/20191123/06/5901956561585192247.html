<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/gorazd-bertoncelj-ima-vec-orozij-v-ognju-252664"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Gorazd Bertoncelj ima več orožij v ognju"/>
    <meta property="og:description" content="Visla na jugu Poljske že tretjič zapored gosti uvodno prireditev sezone svetovnega pokala v smučarskih skokih, danes (16.00) bo na veliki napravi (HS-134) na sporedu ekipna preizkušnja, jutri (11...."/>
  </head>
  <body>
    <article>
      <h1>Gorazd Bertoncelj ima več orožij v ognju</h1>
      <h2>V Visli danes ekipna preizkušnja, jutri še posamična tekma. Glavni trener slovenske skakalne vrste ima visoke cilje.</h2>
      <address><time datetime="2019-11-23T06:00:00+00:00">23 Nov 2019, 06:00</time> by <a rel="author">Miha Šimnovec</a></address>
      <p>Visla na jugu Poljske že tretjič zapored gosti uvodno prireditev sezone svetovnega pokala v smučarskih skokih, danes (16.00) bo na veliki napravi (HS-134) na sporedu ekipna preizkušnja, jutri (11.30) pa še posamična. Glavni trener slovenske reprezentance <b>Gorazd Bertoncelj </b>si predvsem želi, da bi z izbranci ohranil stik z vrhom, zato se nadeja, da se bodo borili za stopničke, jutri pa bi bil zadovoljen z dvema uvrstitvama med elitno deseterico in še dvema do 20. mesta. Seveda je edino prav, da imajo v našem taboru visoke cilje.<br/><br/>»Imamo več orožij v ognju, računamo pa, da bodo tisti, ki so bili že poleti med deseterico, naši najboljši tudi pozimi,« je Bertoncelj s prstom pokazal na udarne slovenske adute, med katerimi sta v letošnji veliki nagradi Mednarodne smučarske zveze (FIS) najbolj izstopala <b>Timi Zajc</b> in <b>Anže Lanišek</b>, ki sta navsezadnje v poletni različici svetovnega pokala okusila tudi slast zmage. Zajc se je na najvišjo stopnico odra za najboljše skakalce zavihtel prav v Visli in v Courchevelu, Lanišek pa je vse tekmece pustil za seboj v Klingenthalu. Za Timija je glavni in odgovorni v naši skakalni vrsti dejal, da spada v sam svetovni vrh, kadar skače tako, kot zna, oziroma ko je v najboljši formi, ki jo je občasno kazal poleti.</p>
      <h3>Konkurenčen celo Kobajašiju</h3>
      <p>»V fazi letenja je med najboljšimi na svetu, konkurenčen celo izvrstnemu <b>Rjojuju Kobajašiju</b>. Ima izjemno postavitev telesa in smuči. Kadar dobro odskoči, je lahko povsem v ospredju,« je pojasnil 43-letni Kranjčan in o japonskem zvezdniku, ki je v prejšnji sezoni z velikanskim naskokom osvojil veliki kristalni globus, pristavil, da je lahko vzor vsem skakalcem. »Ima nadvse dinamičen odriv in povrhu sijajno leti. Zelo dober je v vseh razmerah in na vseh skakalnicah, podobno kot <b>Peter Prevc</b> v najboljših časih.« Na vprašanje, ali bo Kobajaši prevladoval tudi v tej tekmovalni zimi, je odvrnil, da težko napove kar koli. »A malo računamo na to, da bo – ker je težko biti dve leti zapored tako suveren – kljub vsemu težko ponovil prejšnjo sezono,« je presodil Bertoncelj.<br/><br/>O najstarejšem od bratov Prevc, ki se po svojih močeh trudi vrniti na pota nekdanje slave, je pojasnil, da je letos – v nasprotju z lani – bolj ali manj normalno oddelal celotno pripravljalno obdobje. »Morali smo veliko postoriti, na koncu koncev smo morali izboljšati gibljivost oziroma občutke v gležnju, kar nam je tudi uspelo, a ne popolnoma, tako da še ne morem reči, da je super. Po mojem mnenju je to še zmeraj manjši problem, na katerem je treba delati. V tehniki skokov pa smo storili skok naprej, a to še ni tisti stari Peter, ko je zmagoval,« je razložil Bertoncelj.<br/><br/>Kakor vsi poudarjajo na slehernem koraku, bo najpomembnejše tekmovanje v tej sezoni svetovno prvenstvo v poletih v Planici. »Tam bomo napadali kolajno – bodisi posamično bodisi moštveno. V svetovnem pokalu si želim osem posamičnih stopničk in dve ekipni, v skupni razvrstitvi pričakujem enega skakalca do šestega in drugega do 12. mesta, v pokalu narodov pa bomo merili na 4000 točk. Na novoletni turneji bo v končnem seštevku naša tarča osmerica,« je glavni trener še naštel slovenske cilje v sezoni 2019/20.</p>
    </article>
  </body>
</html>