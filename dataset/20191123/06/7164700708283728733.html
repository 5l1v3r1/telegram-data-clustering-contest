<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_539070/"/>
    <meta property="og:site_name" content="INNnews"/>
    <meta property="article:published_time" content="2019-11-23T06:38:52+00:00"/>
    <meta property="og:title" content="นทท.แห่รับลมหนาวชมสะพานไม้พระราม9"/>
    <meta property="og:description" content="ประชาชนและนักท่องเที่ยวแห่เดินทางไปชมความสวยงามของสะพาน…"/>
  </head>
  <body>
    <article>
      <h1>นทท.แห่รับลมหนาวชมสะพานไม้พระราม9</h1>
      <h2>นักท่องเที่ยว แห่รับลมหนาว ชมสะพานไม้พระราม 9 ที่จำลองมาไว้กลางทุ่งนาแห่งแรกของประเทศไทย</h2>
      <address>
        <time datetime="2019-11-23T06:38:52+00:00">23 Nov 2019, 06:38</time>
      </address>
      <p>ประชาชนและนักท่องเที่ยวแห่เดินทางไปชมความสวยงามของสะพานไม้เก็บฟาร์มสุข ที่ตกแต่งคล้ายสะพานพระราม 9 แต่อยู่กลางทุ่งนาแห่งแรกของประเทศไทย ซึ่งตั้งอยู่บริเวณริมถนน บ้านโคกหินช้าง ตำบลสาหร่าย อำเภอชุมพวง จังหวัดนครราชสีมา เป็นสถานที่ท่องเที่ยวใหม่ของโคราช เป็นจุดเช็คอินสุดเก๋ให้นักท่องเที่ยวได้มาชมวิวทุ่งนาเขียวขจี ถ่ายรูปเซลฟี่เก็บภาพความประทับใจ จนกลายเป็นเทรนด์ท่องเที่ยวที่ฮอตฮิตไปแล้วในปัจจุบัน</p>
      <figure>
        <img src="https://www.innnews.co.th/wp-content/uploads/2019/11/5972.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/5975.jpg"/>
      </figure>
      <p>โดยสะพานไม้พระราม 9 แห่งนี้ อยู่ไม่ไกลจากตัวเมืองจังหวัดนครราชสีมามากนัก ซึ่งที่นี่นอกจากจะได้ถ่ายรูปสวยๆ แล้ว ยังได้เรียนรู้หลักปรัชญาเศรษฐกิจพอเพียงของชุมชน และมีการจำลองสะพานพระราม 9 ย่อขนาดมาเป็นสะพานไม้ตั้งไว้กลางทุ่งนา พร้อมกับนำร่ม กว่า 240 คัน มากางไว้บนสะพานให้นักท่องเที่ยวเดินชมความสวยงามได้ทั้งกลางวันและกลางคืน ซึ่งสะพานจะทอดตัวเป็นทางยาว โค้งไปมา ประมาณ 400 เมตร และมีร้านกาแฟสดอยู่ริมถนน นักท่องเที่ยวส่วนใหญ่ที่แวะเวียนมาที่นี่ในแต่ละวันจึงได้ชมบรรยากาศบ้านนาที่สวยงามของธรรมชาติ และยังได้สนุกสุดคุ้มไปกับการถ่ายรูปท่ามกลางทุ่งข้าวเขียวขจีเก็บไว้เป็นที่ระลึกอีกด้วย</p>
      <figure>
        <img src="https://www.innnews.co.th/wp-content/uploads/2019/11/5978.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/5982.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/5983.jpg"/>
      </figure>
    </article>
  </body>
</html>