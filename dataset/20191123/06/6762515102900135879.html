<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/legia-warszawa/legia-warszawa-aleksandar-vukovic-musi-wybrac-miedzy-jose-kante-a-jaroslawem-niezgoda/3cwcmj6"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T06:12:00+00:00"/>
    <meta property="og:title" content="Kłopot bogactwa Vukovicia. Musi wybrać między Kante a Niezgodą"/>
    <meta property="og:description" content="Trener Legii Warszawa Aleksandar Vuković ma dylemat, czy w ataku postawić na Jose Kante, czy Jarosława Niezgodę. Więcej wskazuje na to, że zagra Polak."/>
  </head>
  <body>
    <article>
      <h1>Kłopot bogactwa Vukovicia. Musi wybrać między Kante a Niezgodą</h1>
      <address><time datetime="2019-11-23T06:12:00+00:00">23 Nov 2019, 06:12</time> by <a rel="author" href="https://www.przegladsportowy.pl/autorzy/maciej-kaliszuk" target="_blank">Maciej Kaliszuk</a></address>
      <p>
        <b>
          <b>Trener Legii Warszawa Aleksandar Vuković ma dylemat, czy w ataku postawić na Jose Kante, czy Jarosława Niezgodę. Więcej wskazuje na to, że zagra Polak.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Do niedawna numerem jeden w ataku Legii był Jose Kante, ale ostatnio pauzował za kartki i Jarosław Niezgoda wykorzystał szansę, zdobywając – w meczu z Górnikiem – kolejną bramkę w tym sezonie. Na dodatek reprezentant Gwinei przebywał ostatnio na zgrupowaniu drużyny narodowej. Notabene strzelił dla niej gola w spotkaniu z Namibią (2:2) w eliminacjach Pucharu Narodów Afryki.</p>
      <p>W tym czasie Niezgoda ćwiczył z kolegami, którzy nie zostali powołani do żadnej kadry. – Istniały obawy, co będzie z atakiem, a teraz jest tam dwóch wartościowych piłkarzy. Moim zdaniem powinien grać Niezgoda – mówi Marcin Mięciel, były napastnik warszawskiego klubu.</p>
      <p>– Trener ma teraz ból głowy, ale taki przyjemny – dodaje inny były snajper stołecznej drużyny Piotr Włodarczyk. Niezależnie bowiem, kogo Aleksandar Vuković wybierze, będzie to napastnik w dobrej formie.</p>
      <related>
        <a href="http://onet.tv/s/przegladsportowy/vukovic-po-wygranej-z-gornikiem-dazylismy-do-strzelenia-kolejnych-goli-gornikowi/es062d"/>
      </related>
      <p>
        <b>Vuković nie zmienia</b>
      </p>
      <p>Na początku sezonu szkoleniowiec Legii – wbrew wielu krytykom – stawiał na Sandro Kulenovicia. Po odejściu Chorwata numerem jeden w tej formacji został Niezgoda. Po porażce z Lechią (1:2) u siebie, gdy 24-latek został zmieniony w przerwie, stracił jednak miejsce w pierwszym składzie. Zastąpił go Kante i w pięciu spotkaniach strzelił cztery gole. Niezgoda tylko wchodził z ławki rezerwowych, ale w takiej roli dwukrotnie pokonywał bramkarzy. W końcu reprezentant Gwinei musiał pauzować za kartki i we wspomnianym starciu z Górnikiem (5:1) Vuković postawił oczywiście na Niezgodę. A ten znów trafił do siatki. W ekstraklasie zdobył już dziewięć bramek, został współliderem klasyfikacji strzelców. To mocne argumenty za tym, by grał dalej. Poza tym Vuković stosuje ostatnio zasadę, że zwycięskiego składu się nie zmienia. Wybrał najmocniejszą jego zdaniem jedenastkę i dokonuje w niej tylko tych roszad, które wymuszają pauzy za kartki lub kontuzje. Drużyna wygrała pięć meczów z rzędu, więc widać, że jego pomysł na Legię zaczyna się sprawdzać.</p>
      <p>Teraz Vuković może mieć jednak dylemat, kogo wystawić w ataku. Teoretycznie Kante i Niezgoda mogliby grać razem, ale to mało prawdopodobne rozwiązanie, bo wówczas szkolenioiec musiałby posadzić na ławce jednego z pomocników, co groziłoby zaburzeniem dobrze funkcjonującego mechanizmu. – Wydaje mi się, że zagra jednym napastnikiem – potwierdza Włodarczyk.</p>
      <p>
        <b>Różni zawodnicy</b>
      </p>
      <p>Ktoś z tego duetu musi więc usiąść na ławce rezerwowych. – Trener musi podjąć trudną decyzję. Na pewno temu, który nie zagra, nie będzie łatwo. Byłem napastnikiem i wiem, jak to wygląda, gdy jeden zawodnik musi czekać na szansę – mówi Mięciel.</p>
      <p>Vuković ma przy tym jednak taki komfort, że jego snajperzy prezentują inny styl gry. – To dwa różne typy, Kante umie utrzymać się przy piłce, gra dobrze tyłem do bramki. Z kolei Niezgoda sam stwarza sobie sytuacje, potrafi grać z kontrataku, więc też może się przydać w meczu z Pogonią. Trudno mi powiedzieć, na kogo bym postawił. Vuko jest na miejscu, więc wie lepiej – mówi Włodarczyk.</p>
      <p>Wydaje się, że większe szanse na grę ma Niezgoda. A jeśli dalej będzie strzelać, Kante może mieć duży kłopot z powrotem do wyjściowej jedenastki.</p>
    </article>
  </body>
</html>