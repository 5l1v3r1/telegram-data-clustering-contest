<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/administracja-ma-byc-fit-co-jedza-i-pija-w-urzedach,135120.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Administracja ma być fit. Co jedzą i piją w urzędach?"/>
    <meta property="og:description" content="Ministerstwo Zdrowia planuje wprowadzić &quot;kryteria zdrowotne&quot; do przepisów dotyczących zamówień publicznych. Nowe regulacje mają przede wszystkim wyeliminować słodycze i słodkie napoje z urzędów. Resort zdrowia chce, aby przedstawiciele administracji publicznej byli fit i dawali innym dobry przykład. A czy teraz tak nie jest? Sprawdziliśmy, co jedzą urzędnicy w pracy, a radni podczas sesji."/>
  </head>
  <body>
    <article>
      <h1>Administracja ma być fit. Co jedzą i piją w urzędach?</h1>
      <address><time datetime="2019-11-23T06:00:00+00:00">23 Nov 2019, 06:00</time> by <a rel="author">Tomasz Klyta  </a></address>
      <h4>Ministerstwo Zdrowia planuje wprowadzić "kryteria zdrowotne" do przepisów dotyczących zamówień publicznych. Nowe regulacje mają przede wszystkim wyeliminować słodycze i słodkie napoje z urzędów. Resort zdrowia chce, aby przedstawiciele administracji publicznej byli fit i dawali innym dobry przykład. A czy teraz tak nie jest? Sprawdziliśmy, co jedzą urzędnicy w pracy, a radni podczas sesji.</h4>
      <hr/>
      <ul>
        <li>
          <b>Co jedzą i piją urzędnicy oraz radni w miastach? Postanowiliśmy to sprawdzić po deklaracji Ministerstwa Zdrowia, które zapowiedziało prace nad "kryteriami zdrowotnymi" w zamówieniach publicznych.</b>
        </li>
        <li>
          <b>Zdaniem autorów pomysłu w polskiej administracji należy ograniczyć tzw. niezdrową żywność. </b>
        </li>
        <li>
          <b>Część samorządów - nie czekając na przepisy - już promuje zdrowe odżywanie. </b>
        </li>
      </ul>
      <p>Janusz Cieszyński, podsekretarz stanu w Ministerstwie Zdrowia, zapowiedział, że resort pracuje nad wprowadzeniem tzw. kryteriów zdrowotnych przy zamówieniach publicznych. Wprowadzenie w życie nowych przepisów miałoby za zadanie ograniczyć kupowanie niezdrowej żywności przez organy administracji publicznej. Słodkości w urzędach mają zostać zastąpione przez zdrową żywność, np. przez owoce i warzywa.</p>
      <p>- Uważam, że to dobry pomysł. Argument o promowaniu zdrowia w administracji jest rozsądny - komentuje Marcin Gołaszewski, przewodniczący rady miejskiej w Łodzi.</p>
      <p>Jak jednak dodaje, taką ideę już wprowadzają w życie łódzcy radni. Podczas sesji mają do dyspozycji tylko "kranówkę" z karafki oraz jabłka. Wspomina także, że we wcześniejszych kadencjach urząd zamawiał radnym kanapki na sesji, jednak z pomysłu szybko zrezygnowano.</p>
      <p>Czytaj także: <a href="https://www.portalsamorzadowy.pl/edukacja/slodycze-znikna-ze-szkolnych-sklepikow,71195.html">Słodycze znikną ze szkolnych sklepików</a></p>
      <p>- Na początku bieżącej kadencji była rozmowa o tym, co podawać radnym do jedzenia podczas obrad. Wspomniano, że wcześniejsze kanapki nie sprawdziły się, bo nie udawało się trafić w gusta wszystkich osób. Było dużo marudzenia, a część kanapek i tak trzeba było wyrzucać. Obecnie radni mają przerwę obiadową podczas sesji, w czasie której mogą skorzystać z kantyny - mówi Marcin Gołaszewski.</p>
      <p>Nieco inaczej wygląda jednak sprawa jedzenia i napojów dla urzędników z Łodzi. Pod koniec 2018 r. magistrat podpisał umowę na dostawę artykułów spożywczych do urzędu na rok 2019. Umowa warta ponad 68 tys. zł przewiduje m.in. dostawy kilkunastu rodzajów herbat, kawy, galaretek, cukierków, pierników czy słodkich napojów. </p>
      <h3>Każdy urząd powinien sam decydować</h3>
      <p>Kupowanie urzędnikom cukierków czy ciasteczek do bieżącej konsumpcji krytykuje Tomasz Szczerba, burmistrz Wojkowic (woj. śląskie). Nie uważa jednak, aby pomysł Ministerstwa Zdrowia był dobry.</p>
      <p>- Każdy urząd powinien działać w sferze swojej autonomii. To, czy ktoś chce być fit, czy nie, jest kwestią osobistego podejścia. Urzędnicy to nie przedszkolacy, którym powinno się mówić, co mogą jeść lub pić - uważa Tomasz Szczerba.</p>
      <p>Jak dodaje, urzędnicy w Wojkowicach nie mogą liczyć na słodycze zamawiane przez urząd. Z kolei radni mają podczas obrad do dyspozycji suche ciastka oraz kawę "3 w 1".</p>
      <p>- Nie ukrywam, że kiedy pojawia się w urzędzie ważny gość, na przykład inwestor zainteresowany prowadzeniem biznesu w naszym mieście, na stole pojawią się ciastka czy precle. Kupuję je jednak z prywatnych środków. Nie odbywa się to w trybie zamówienia publicznego, a faktura nie jest wystawiona na urząd - zapewnia. - Sam pomysł odgórnego reglamentowania tego, co jedzą urzędnicy, uważam jednak za kuriozum. Mam nadzieję, że w takiej sferze to pozostanie.</p>
      <p>Czytaj także: <a href="https://www.portalsamorzadowy.pl/polityka-i-spoleczenstwo/kanapki-i-owoce-zamiast-slodyczy-w-szkolnych-sklepikach,58772.html">Kanapki i owoce zamiast słodyczy w szkolnych sklepikach</a></p>
      <p>Na żadne ciastka ani nawet kawę nie mogą także liczyć pracownicy starostwa powiatowego w Nowym Targu. Jak mówi Radosław Jastrzębski, który pracuje tam jako specjalista IT, nawet gdyby regulacje proponowane przez ministerstwo weszły w życie, w jego pracy nic by się nie zmieniło.</p>
      <p>- Kawę mamy, ale własną. Tak samo jak cukier czy śmietanę do kawy. Urząd zapewnia tylko wodę i czajnik. W naszym pokoju jest także ekspres do kawy, ale został kupiony po zrzutce pracowników. Każdy zje to, co sobie sam przyniesie - mówi Radosław Jastrzębski.</p>
      <p>Dodaje, że w urzędzie pojawiają się słodycze, ale tylko w przypadku przyjmowania gości. Sam pomysł Ministerstwa Zdrowia jest zdaniem urzędnika z Nowego Targu po prostu niedorzeczny.</p>
      <p>- Może warto skupić się na tym, co w urzędach ważne. Co z tego, że urzędnik będzie fit, skoro nie potrafi poprawnie wydać decyzji administracyjnej. Jeśli do urzędów będą trafiać dobrzy specjaliści, zarabiający dobre pieniądze, to sami będą kupować np. jabłka - twierdzi Radosław Jastrzębski.</p>
      <p>W Ełku pracownicy mają do dyspozycji kawę, herbatę i wodę. Słodycze są kupowane tylko w przypadku, kiedy urząd ma gości z zewnątrz. Z kolei radni dostają podczas obrad wodę "kranówkę" oraz kanapki z warzywami. Jak mówi prezydent miasta Tomasz Andrukiewicz, wcześniej na posiedzeniach komisji radni otrzymywali słodycze. Teraz mają do dyspozycji tylko wodę z miejscowych wodociągów.</p>
      <p>- Pewne postawy powinno się promować. Jako samorządowcy zdajemy sobie sprawę z tego, że powinniśmy stanowić pewien przykład dla innych. Nie sądzę, żeby takie zakazy doprowadziły do czegokolwiek dobrego - komentuje Tomasz Andrukiewicz. - Doskonale zdaję sobie sprawę z tego, że w urzędach wydawane są pieniądze publiczne. Jednak jeżeli zaproszę na spotkanie ważnego gościa, którego będę chciał zachęcić do inwestycji w mieście, na pewno zachowam się adekwatnie - zapewnia.</p>
      <p>Jak dodaje prezydent Ełku, jego zdaniem resort zdrowia powinien skupić się na programach profilaktycznych, które będą się zajmowały promowaniem zdrowych nawyków u dzieci.</p>
    </article>
  </body>
</html>