<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/commento/sinisa-mihajlovic-1.4901250"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-23T06:09:09+00:00"/>
    <meta property="og:title" content="Mihajlovic, un condottiero che dà la forza a tutti i malati"/>
    <meta property="og:description" content="Se non si chiamasse Sinisa. Se non fosse un ex calciatore di successo, oggi allenatore di serie A. Ecco, forse il vero significato della avventura umana del caro Mihajlovic sta proprio qui. Forse, senza dirlo, perché non spetta a lui dirlo, il personaggio ci trasmette un messaggio che va al di là della notorietà dell’individuo in questione. Per capirci. Quante volte, nelle nostre fragili esperienze quotidiane, quante volte, sì, non ci accorgiamo della malattia entrata nella casa del vicino di casa? Quante volte lasciamo nella solitudine il prossimo che soffre, perché tanto tocca ad altri occuparsene e bla bla bla? Il silenzio è la nostra ammissione di impotenza, se non addirittura di indifferenza."/>
  </head>
  <body>
    <article>
      <h1>Mihajlovic, un condottiero che dà la forza a tutti i malati</h1>
      <address><time datetime="2019-11-23T06:09:09+00:00">23 Nov 2019, 06:09</time> by <a rel="author">LEO TURRINI</a></address>
      <p><b>Se non si chiamasse <a href="https://www.ilrestodelcarlino.it/bologna/fc/mihajlovic-leucemia-trapianto-1.4900198">Sinisa</a></b><a href="https://www.ilrestodelcarlino.it/bologna/fc/mihajlovic-leucemia-trapianto-1.4900198">. </a>Se non fosse un ex calciatore di successo, oggi <b>allenatore di serie A. </b>Ecco, forse il vero significato della <b>avventura umana del caro Mihajlovic </b>sta proprio qui. Forse, senza dirlo, perché non spetta a lui dirlo, il personaggio ci trasmette un messaggio che va al di là della notorietà dell’individuo in questione. Per capirci. Quante volte, nelle nostre fragili esperienze quotidiane, quante volte, sì, non ci accorgiamo della malattia entrata nella casa del vicino di casa? Quante volte lasciamo nella solitudine il prossimo che soffre, perché tanto tocca ad altri occuparsene e bla bla bla? Il silenzio è la nostra ammissione di impotenza, se non addirittura di indifferenza.</p>
      <p>Con la testimonianza di <b>resilienza</b> che sta offrendo e in virtù dell’affetto popolare che meritatamente si addensa intorno alla sua storia, in fondo proprio questo Sinisa ci aiuta a comprendere, ci sprona ad intuire. <b>Non lasciamoci mai soli</b>. Il mister del Bologna è uno dei tanti simboli di un dolore che attraversa il cammino di ognuno di noi, di ogni famiglia toccata dalla crudele insidia del tumore. E probabilmente lui, Sinisa, perché è forte dentro, si sarebbe spinto così avanti, sulla strada della resistenza, tra cure e trapianti, anche se non avesse avvertito la solidarietà di una tifoseria, di una città, dell’intero mondo del calcio e dello sport. Ma non tutti possono essere lui, non tutti possono essere irriducibili come lui. E allora incitiamolo, sosteniamolo, vogliamogli bene, di quel bene profondo che si prova per chi, gratuitamente, ti sta insegnando qualcosa. Mihajlovic ci sta implicitamente invitando a non dimenticare tutti quei <b>Sinisa che popolari e famosi non saranno mai</b>. E sta vincendo la battaglia, io spero, anche per loro.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>