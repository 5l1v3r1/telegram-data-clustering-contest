<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/culture/item/489875-i-ekthesi-dierxomenoi-erxetai-sto-geni-tzami"/>
    <meta property="og:site_name" content="thestival.gr"/>
    <meta property="article:published_time" content="2019-11-23T06:52:00+00:00"/>
    <meta property="og:title" content="Η έκθεση &quot;Διερχόμενοι&quot; έρχεται στο Γενί Τζαμί"/>
    <meta property="og:description" content="Η Δημοτική Πινακοθήκη Θεσσαλονίκης εγκαινιάζει την ατομική έκθεση έργων του Γιώργου Ξένου με τίτλο Διερχόμενοι."/>
  </head>
  <body>
    <article>
      <h1>Η έκθεση "Διερχόμενοι" έρχεται στο Γενί Τζαμί</h1>
      <address><time datetime="2019-11-23T06:52:00+00:00">23 Nov 2019, 06:52</time> by <a rel="author">Thestival team</a></address>
      <p>Η Δημοτική Πινακοθήκη Θεσσαλονίκης εγκαινιάζει την ατομική έκθεση έργων του Γιώργου Ξένου με τίτλο Διερχόμενοι.</p>
      <p>Τα εγκαίνια θα γίνουν την Τρίτη 26 Νοεμβρίου στο Γενί Τζαμί, ώρα 19.00,</p>
      <p>Ο Γιώργος Ξένος σημειώνει γι’ αυτήν την ενότητα των έργων του: “Η τέχνη, η καταγωγή της οποίας αρχίζει από το ίχνος, διερμηνεύοντας νοήματα προδιαγράφει τον σημασιολογικό της ορίζοντα: συγκροτεί, δημιουργεί, παράγει παιδεία και πολιτισμό, δυνάμεις θαυμαστές προς όφελος του ανθρώπου.</p>
      <p>Ερευνώντας για πολλά χρόνια τον άνθρωπο, το ίχνος και τη γραφή, έννοιες καθοριστικής αξίας για το παρόν και το μέλλον του, δημιούργησα τους Διερχόμενους, ένα έργο σε εξέλιξη, αποτελούμενο από ένα πλήθος ανθρωπίνων περιγραμμάτων από σίδηρο.</p>
      <p>Η εξέλιξη του ίχνους σε εικόνα δημιουργεί τη γραφή, εντυπώνοντας ταυτόχρονα την πληροφορία στη μνήμη. Στη συνέχεια ο άνθρωπος, ως αυτοκινούμενη πληροφορία, βάζει τάξη στην αταξία και μέσω της γραφής αφήνει ίσκιο στον μύθο, στο μέλλον, στο επέκεινα, δημιουργώντας έτσι τον πολιτισμό του.</p>
      <p>Η ενότητα των έργων μου, που θα εκτεθεί στο ιστορικό μνημείο Γενί Τζαμί της Θεσσαλονίκης, τον Νοέμβριο του 2019, μια εγκατάσταση με κεντρικό άξονα τον άνθρωπο, εστιάζει στη διαχείριση, μετάδοση και μεταφορά της πληροφορίας δημιουργώντας καινούργια δεδομένα στα οποία στηρίζεται η συγκρότηση και η εξέλιξη του πολιτισμού.</p>
      <p>Οι Διερχόμενοι σηματοδοτούν έναν αναστοχασμό συνεχίζοντας τον διάλογο ανάμεσα στο παρελθόν και το παρόν προσβλέποντας πάντα στο μέλλον.”</p>
      <p>Ο Γιώργος Ξένος γεννήθηκε το 1953 στην Αθήνα. Από το 1976 έως το 1982 σπούδασε στην École National Supérieure des Beaux arts – Section des Arts Plastiques στο Παρίσι. Από το 1983 έως το 1986 έζησε και εργάστηκε στην Αθήνα. Το 1987 έζησε και εργάστηκε στο Mönchengladbach της Γερμανίας. Από το 1988 έως το 1992 έζησε και εργάστηκε στο Βερολίνο, όπου βίωσε τα ιστορικά γεγονότα της πτώσης του Τείχους. ΄Εργα της περιόδου αυτής εξέθεσε στο Winckelmann Museum της πόλης Stendal (Ιούνιος – Οκτώβριος 1991) και στο Pergamon Museum του Βερολίνου (Ιανουάριος – Νοέμβριος 1992). Έχει πραγματοποιήσει περισσότερες από 30 ατομικές εκθέσεις στην Ελλάδα και στο εξωτερικό, και έχει συμμετάσχει σε δεκάδες ομαδικές εκθέσεις.</p>
      <p>Διάρκεια μέχρι τις 24 Ιανουαρίου 2020</p>
      <p>Ωράριο λειτουργίας<br/>Τρίτη, Τετάρτη, Παρασκευή και Σάββατο 10.00 – 16.00<br/>Πέμπτη 10.00 έως 18.00</p>
      <p>Γενί Τζαμί</p>
      <p>Αρχαιολογικού Μουσείου 30<br/>Τηλ. 2310 857978<br/>Αυτή η διεύθυνση ηλεκτρονικού ταχυδρομείου προστατεύεται από τους αυτοματισμούς αποστολέων ανεπιθύμητων μηνυμάτων. Χρειάζεται να ενεργοποιήσετε τη JavaScript για να μπορέσετε να τη δείτε.</p>
    </article>
  </body>
</html>