<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kulfold/2019/11/23/kijarasi_tilalom_bogota_kolumbia/"/>
    <meta property="og:site_name" content="Index.hu"/>
    <meta property="article:published_time" content="2019-11-23T06:19:00+00:00"/>
    <meta property="og:title" content="Civilek és rendőrök is meghaltak a kolumbiai zavargásokban, kijárási tilalom van a fővárosban"/>
    <meta property="og:description" content="Bogotában és az ország több más pontján kormányellenes zavargások és fosztogatások voltak, 3 ember vesztette életét, 273-an megsebesültek."/>
  </head>
  <body>
    <article>
      <h1>Civilek és rendőrök is meghaltak a kolumbiai zavargásokban, kijárási tilalom van a fővárosban</h1>
      <address><time datetime="2019-11-23T06:19:00+00:00">23 Nov 2019, 06:19</time> by <a rel="author" href="https://index.hu/szerzo/biro_marianna" target="_blank">birom</a></address>
      <p>Éjszakai kijárási tilalmat rendelt el a kolumbiai főváros polgármestere péntek este azt követően, hogy Bogotában és az ország több más pontján kormányellenes zavargások és fosztogatások voltak, sok helyen a tüntetők összecsaptak a rendfenntartókkal, írja az MTI.</p>
      <figure>
        <img src="https://kep.cdn.indexvas.hu/1/0/3048/30481/304813/30481393_15a1041be144160d01eb7a085b11166b_wm.jpg"/>
        <figcaption>
          <cite>Fotó: Luisa Gonzalez / Reuters</cite>
        </figcaption>
      </figure>
      <p>Csütörtökön még békés tüntetések zajlottak a latin-amerikai ország több városában Iván Duque jobboldali elnök gazdasági és szociálpolitikája ellen, összesen 207 ezer ember vonult utcára. A tiltakozó megmozdulások azonban péntek reggelre erőszakos cselekményekbe torkolltak Bogotában, randalírozó csoportok megbénították a tömegközlekedést, 79 buszt megrongáltak, üzleteket fosztogattak, sok helyen összecsaptak a rendőrökkel, akik vízágyúk és könnygáz bevetésével, valamint gumilövedékekkel próbálták megfékezni a demonstrálókat.</p>
      <p>A belügyminiszter pénteken arról adott tájékoztatást, hogy</p>
      <aside>az utcai harcokban három ember vesztette életét, 273-an megsebesültek.</aside>
      <p>A rend helyreállítása érdekében Bogotá polgármestere a főváros egész területére bevezette a kijárási tilalmat helyi idő szerint este kilenc órától.</p>
      <blockquote>Sajnos általánossá fajult a vandalizmus</blockquote>
      <p>- nyilatkozta, közölve, hogy négyezer katona segíti a nyugalom fenntartásában részt vevő mintegy húszezer rendőrt Bogotában. <a href="https://index.hu/kulfold/2019/10/28/eloszor_lesz_noi_polgarmestere_bogotanak/">Claudia Lópezt</a> néhány hete választották főpolgármesterré, egy igencsak durva <a href="https://index.hu/kulfold/2019/10/27/zavargasok_bombafenyegetes_es_gerillaakciok_zavarjak_meg_a_kolumbiai_valasztast/">kampány</a> után.</p>
      <related>
        <h4>Kapcsolódó</h4>
        <a href="https://index.hu/kulfold/2019/10/27/zavargasok_bombafenyegetes_es_gerillaakciok_zavarjak_meg_a_kolumbiai_valasztast/"/>
      </related>
      <p><b>Frissítés</b>: Ismeretlenek megtámadtak egy rendőrkapitányságot péntek este a jelentős kábítószer-termeléséről elhíresült Cauca kolumbiai megye egyik városában, Santander de Quilichaóban, három rendőr halálát okozták, hetet pedig megsebesítettek, közölte a város önkormányzata.</p>
      <p>Jaime Asprilla polgármester beszámolt arról, hogy a támadók gázpalackokkal robbanásokat okoztak a kapitányságnál, és a szomszédos lakóházak is megrongálódtak.</p>
      <aside>Kizártnak nevezte ugyanakkor, hogy az eset az országos kormányellenes tüntetésekből elfajult, aznap elkezdődött zavargásokkal volna összefüggésben.</aside>
      <p>Szerinte inkább a megyében általában garázdálkodó fegyveresekről van szó. Az eset miatt kijárási tilalmat rendelnek a városban vasárnapig.</p>
      <p>A Cauca feletti ellenőrzésért a Kolumbiai Forradalmi Fegyveres Erők (FARC) gerillaszervezet szakadár, az állammal békét kötni nem hajlandó tagjai és kábítószer-kereskedő bandák vívnak ádáz harcot. A drogkereskedők a megyében hatalmas ültetvényeken termesztik a marihuánát és a kokaint. Mindazonáltal e fegyveres csoportok nemcsak egymás ellen követnek el támadásokat, hanem őslakos (indián) közösségek vezetőit és jogvédőket is rendszeresen megtámadnak. Október végén és november elején 16 embert gyilkoltak meg, főleg indián vezetőket egy jogvédő szervezet szerint. Az ENSZ kolumbiai emberi jogi főbiztosa pedig nemrég arról tett jelentést, hogy Cauca megye északi részén, ahol a nasza indiánok tömbben élnek, az év eleje óta 52 gyilkosságot követtek el.</p>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>