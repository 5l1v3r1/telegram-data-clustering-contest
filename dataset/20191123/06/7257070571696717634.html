<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.abante.com.ph/mas-murang-gamot-wag-ipagkait-sa-mamamayan-2.htm"/>
    <meta property="og:site_name" content="Abante News Online"/>
    <meta property="article:published_time" content="2019-11-23T06:46:22+00:00"/>
    <meta property="og:title" content="Mas murang gamot ‘wag ipagkait sa mamamayan"/>
    <meta property="og:description" content="Sa gitna ng debate upang maaprubahan ng Senado ang 2022 budget, aking masinsin na binusisi ang pondo ng Department of Health (DOH) kasama na ang pagpapatupad ng Cheaper Medicines Act (Republic Act No. 9502) na aking iniakda noong ako pa ay Akbayan Party-list representative."/>
  </head>
  <body>
    <article>
      <h1>Mas murang gamot ‘wag ipagkait sa mamamayan</h1>
      <address>
        <time datetime="2019-11-23T06:46:22+00:00">23 Nov 2019, 06:46</time>
      </address>
      <p>Sa gitna ng debate upang maaprubahan ng Senado ang 2022 budget, aking masinsin na binusisi ang pondo ng Department of Health (DOH) kasama na ang pagpapatupad ng Cheaper Medicines Act (Republic Act No. 9502) na aking iniakda noong ako pa ay Akbayan Party-list representative.</p>
      <p>Aking tinanong ang pamunuan ng DOH tungkol sa mga nauulat na malakas na lobby diumano ng ilang pharmaceutical companies na tutol sa panukalang paggamit ng regulatory powers ng pamahalaan sa ilalim ng nasabing batas upang maging abot-kaya ang presyo ng mga gamot sa buong bansa.</p>
      <p>Sa panahon ng kaliwa’t kanan ang epidemiya at mga nagkakasakit, ang presyo ng gamot ay hindi dapat dagdag pasakit. Aking hinamon ang mga opis­yales ng DOH na tukuyin kung sino ang mga kompanya ng mga gamot na ito na diumano ay humahadlang upang mapababa ang presyo ng mga gamot, lalo na ang 120 na mga gamot para sa mga karaniwang sakit tulad ng diabetes, sakit sa puso, asthma, at iba’t ibang klase ng kanser.</p>
      <p>Kung totoo ang mga ulat, dapat na pangalanan sila at kuwestyunin kung bakit nila hinahadlangan ang pagpapababa ng mga presyo ng mga gamot, at kung bakit mas mahal ang presyo ng gamot dito sa Pilipinas kumpara sa ibang bansa.</p>
      <p>Nanawagan ako sa DOH na pangalanan ang mga pharmaceutical company na diumano mas inuuna pa ang kanilang malalaking tubo at kita kaysa sa buhay at kalusugan ng mamamayan. Ang pres­yo ng gamot ay dapat abot-kaya ng ating mga kababayan at dapat naipapatupad ang ating mga batas.</p>
      <related>
        <h4>Related Posts</h4>
        <a href="https://www.abante.com.ph/bakbakan-sa-negros-occidental-1-rebelde-patay1.htm"/>
        <a href="https://www.abante.com.ph/inabot-ng-10-taon-pagkaantala-ng-hustisya-sa-maguindanao-massacre-nakakahiya-andanar.htm"/>
        <a href="https://www.abante.com.ph/tulfo-pinagso-sorry-sa-pinag-resign-na-guro.htm"/>
      </related>
      <p>Ayon sa mga ulat, kinontra diumano ng mga asosasyon ng mga kompanya ng mga gamot ang panukalang ipatupad ang maximum drug retail prices sa 120 na gamot para sa mga karaniwang sakit dahil daw ito ay ‘contentious and counterproductive’.</p>
      <p>Sinusuportahan naman natin ang nais ng mga pharmaceutical company na pagandahin ang sistema ng pangkalusugan sa bansa pero pinapaalala ko sa kanila na ang tubong lugaw nilang presyo ay makakasagabal sa pagpapatupad ng epektibong serbis­yong pangkalusugan. Sobrang maaapektuhan ang ating mga mahihirap na mga kababayan, maging ang mga galing mula sa middle-class na pamilya.</p>
      <p>Ang presyo ng ating mga gamot dito sa bansa ay labis na nakakabahala dahil patuloy itong hindi abot-kaya ng mga mamamayan. Mahigit-kumulang 41 porsiyento sa ginagastos ng isang pamilya ay napupunta sa pambili ng gamot kumpara sa mga ma­yayamang bansa (19.7 porsiyento).</p>
      <p>Magkaagapay ang pagkakaroon ng abot-kamay na mga produkto at serbisyong pangkalusugan upang maging mas masaya at malusog ang ating lipunan. Patuloy kong ipaglalaban ang pagpapababa ng presyo ng mga karaniwang gamot para sa mga Pilipino. Tututukan ko ito.</p>
      <related>
        <a href="https://www.abante.com.ph/mas-murang-gamot-wag-ipagkait-sa-mamamayan.htm"/>
        <a href="https://www.abante.com.ph/presyo-ng-gamot-dapa1t-abot-kaya-ng-masa.htm"/>
        <a href="https://www.abante.com.ph/bawas-presyo-sa-gamot-sa-hypertension-diabetes-at-cholesterol-nagsimula-na.htm"/>
      </related>
    </article>
  </body>
</html>