<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/felietony/jakub-rzezniczak-antybohaterem-zdjecia-przed-meczem-widzew-lodz-legia-warszawa-or/mgkg7nf"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T06:35:00+00:00"/>
    <meta property="og:title" content="Gadki Ofensywnych: Historia jednej fotografii [FELIETON]"/>
    <meta property="og:description" content="W kolejnym odcinku „Ofensywnych Gadek” Piotr Wołosik i Łukasz Olkowicz wspominają historię jednego zdjęcia, na którym Jakub Rzeźniczak pozował w rzeźni przed spotkaniem Widzewa Łódź z Legią Warszawa."/>
  </head>
  <body>
    <article>
      <h1>Gadki Ofensywnych: Historia jednej fotografii [FELIETON]</h1>
      <address><time datetime="2019-11-23T06:35:00+00:00">23 Nov 2019, 06:35</time> by <a rel="author">Łukasz Olkowicz, Piotr Wołosik</a></address>
      <p>
        <b>
          <b>W kolejnym odcinku „Ofensywnych Gadek” Piotr Wołosik i Łukasz Olkowicz wspominają historię jednego zdjęcia, na którym Jakub Rzeźniczak pozował w rzeźni przed spotkaniem Widzewa Łódź z Legią Warszawa.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p><b>OLKOWICZ</b>: Słyszałeś kiedyś, żeby jedno zdjęcie wpłynęło na przebieg meczu w ekstraklasie?</p>
      <p><b>WOŁOSIK</b>: Co najwyżej, to zdjęcie z boiska jakiegoś grajka.</p>
      <p><b>OLKOWICZ</b>: A widzisz... Mam dla ciebie opowieść, jak to kiedyś z Piotrkiem Kuczą, fotop(str)ykiem sportowym namieszaliśmy, zupełnie przypadkowo, przed meczem Widzewa z Legią.</p>
      <p><b>WOŁOSIK</b>: Opowiadaj, bo jestem ciekawy.</p>
      <p><b>OLKOWICZ</b>: Dawno, dawno temu, za górami, za lasami... No nie, tak odległe czasy to nie były, bo działy się, kiedy młodziutki Kuba Rzeźniczak został wypożyczony z Legii do Widzewa. Zbliżał się mecz tych drużyn, a wiadomo, że emocji między tymi klubami nie trzeba specjalnie podgrzewać. No, ale jakoś musieliśmy go zapowiedzieć do „Faktu”. A więc siedzimy i kombinujemy, kombinujemy i siedzimy, co tu wymyślić? Na pierwszy plan wysunął się oczywiście „Rzeźnik”, wypożyczony przez jednych do drugich. Zaraz, zaraz, ktoś powiedział „Rzeźnik”?!</p>
      <p>No i zaświeciła nam się lampka, że przecież piłkarskiego „Rzeźnika” można zabrać na sesję fotograficzną do... rzeźni.</p>
      <p>Organizacją wyjazdu zajął się Piotrek, nie było kłopotów z przekonaniem Kuby, że warto tak zapowiedzieć mecz. Jak szoł, to szoł. Umówiliśmy się w rzeźni koło Strykowa – Kuba przyjechał z Łodzi, my z Warszawy. Rzeźnicy chętnie zgodzili się nas przyjąć, oprowadzili po swoim miejscu pracy, dzieląc się wrażeniami. Okazało się, że część mięsa, po rytualnym uboju przez wyspecjalizowanego rzeźnika, wysyłali muzułmanom w Europie.</p>
      <p>No, ale nas interesowały zdjęcia. Powstała wyjątkowa sesja, gdy Kuba w ochronnym ubraniu pozował przy mięsie. Materiał opublikowaliśmy w dniu meczu z tytułem, który miał okazać się zapalnikiem. „Urządzę Legii rzeźnię” – groził „Rzeźnik”.</p>
      <p>I w Legii zawrzało. Postanowili wyjaśnić sobie z nim to na boisku, od początku meczu czuć było, że to legioniści chcą urządzić Kubie rzeźnię. Zrobiło się nieprzyjemnie, w zasadzie było tak przez 90 minut. Kulminacją złości i okazją do upustu emocji była przepychanka w końcówce meczu, w której w centrum znalazł się też bohater naszego tekstu, a na boisko wbiegli trenerzy i ich pomocnicy. – Już nigdy nie zagrasz w Legii! – wrzeszczał w kierunku Kuby jej kierownik, Ireneusz Zawadzki.</p>
      <p>Aż poczuliśmy się z Piotrkiem nieswojo, że jedno zdjęcie, ale i w połączeniu z krzykliwym tytułem, mogą tak nabuzować obie strony. Czy Kuba żałował tamtej sesji? Chyba tak... A nawet nie chyba, na pewno żałował. Dla nas to też była nauczka, żeby ostrożniej planować zapowiedzi meczów.</p>
      <related>
        <a href="http://onet.tv/s/przegladsportowy/szymanski-chce-czerpac-z-gry-w-kadrze-jak-najwiecej/glrvqh"/>
      </related>
      <p><b>WOŁOSIK</b>: I nie igrać z tytułami.</p>
      <p><b>OLKOWICZ</b>: Ale słuchaj, to jeszcze nie koniec. Kilka dni później Kubę wezwano na posiedzenie Komisji Dyscyplinarna, żeby wyjaśnić, dlaczego groził piłkarzom Legii. Na pezetpeenowskim korytarzu zawieruszył się też Piotrek, który akurat przechodził z tragarzami i przypadkowo dowiedział się, że będą sądzić jego kumpla.</p>
      <p>Odwoził później Kubę i Tadeusza Gapińskiego, kierownika Widzewa na Dworzec Centralny i pociąg powrotny do Łodzi. Kierownik kręcił głową. – Kuba, Kuba, co ty najlepszego narobiłeś... Kto to w ogóle wymyślił?!</p>
      <p>Cóż, Piotrek zachował ciszę. Skupił się akurat na kierowaniu, trudno jeździ się po tej Warszawie, rozumiesz... Najważniejszym podsumowaniem tej opowieści jest to, że nie sprawdziły się słowa kierownika Zawadzkiego. Kuba do Legii wrócił i był to opłacalny ruch dla obu stron. Nie wiem, gdzie on trzyma w domu wszystkie te medale za mistrzostwa i puchary wygrane z Legią. Nie wiem też, czy na pamiątkę zachował zdjęcie z rzeźni..</p>
      <p>Ty jakiś czas temu opowiadałeś pyszną historię, który nieco odwróciła bieg... kariery pewnej lekkoatletki.</p>
      <p>Dowiedziałem się, iż pozbawiłeś kulomiotkę Podlasia Białystok wyjazdu na igrzyska olimpijskie do Atlanty!</p>
      <p><b>WOŁOSIK</b>: To nie ja, lecz Polski Związek Lekkiej Atletyki. Ruszyłem kamyk, a stoczyła się lawina, choć w wymiarze lokalnym. Oj, dostało mi się wtedy razów. Gówniarz Wołosik rozpętał aferę, bo miałem nieco ponad 20 lat i dopiero zaczynałem uczyć się zawodu. Zostałem wyklęty ze środowiska lokalnych patriotów, bo ponoć swoim nie robi się takich świństw. Utytułowana, bezkonkurencyjna w kraju kulomiotka, Krystyna Danilczyk-Zabawska, zawodniczka Podlasia starała się uzyskać minimum uprawniające do startu w Atlancie.</p>
      <p>
        <a href="https://literia.pl/krzysztof-piatek-w-drodze-na-szczyt?utm_source=content&amp;utm_campaign=%5Bcontent%5D%5Bps%5Dpiatek">„Krzysztof Piątek. W drodze na szczyt”. Opowieść o młodym chłopaku, który miał marzenia. I nie bał się ich spełnić. Zamów już dziś! &gt;&gt;</a>
      </p>
      <p><b>OLKOWICZ</b>: No i w końcu nadeszły „te” zawody.</p>
      <p><b>WOŁOSIK</b>: Dokładnie mityng Grand Prix PZLA na białostockim stadionie. Na trybunie dosiedli się do mnie Jerzy Mydlarz, lekkoatleta, trener biegaczy oraz inny szkoleniowiec, spec od sprinterów – Jerzy Leszkiewicz. Nie było im po drodze z ówczesnym trenerem Danilczyk-Zabawskiej – Henrykiem Olszewskim. Mydlarz i Leszkiewicz, robiąc tajemnicze miny, uczulili mnie, bym uważnie oglądał konkurs kulomiotek, bo może być ciekawie... Byli znakomicie zorientowani w lekkoatletycznym środowisku, nie tylko Białegostoku. Oprócz Danilczyk-Zabawskiej, w konkursie miotała także młodsza od niej inna zawodniczka Podlasia – Katarzyna Żakowicz. Jak się okazało, miało to pewne znaczenie... Garstka kibiców zobaczyła najpierw dwie kiepskie próby pani Krystyny – 17,96 i 17,74. Nadeszła trzecia i... szok! Kapitalne pchnięcie –19,87. Pobity 20-letni rekord Polski należący do Ludwiki Chewińskiej (19,58). Wspaniały wynik i pewny wyjazd na igrzyska. A tu za ramię szarpie mnie Jerzy Mydlarz i wskazuje palcem: „Patrz tam! patrz tam!” Kula, którą machnęła Danilczyk-Zabawska nagle znalazła się obok torby Katarzyny Żakowicz, kręcącej się tuż za rzutnią. W ekstazie nikt z fanów królowej sportu nie zwrócił uwagi na pewien szczegół: „rekordowa” kula zniknęła...Zapewne była lżejsza od ważącej, ile należy... Zapewne, bo... przepadła. Opisałem zawody, dodałem odpowiedni komentarz. Skończyło się na tym, że „rekordzistce” nie uznano kapitalnego wyniku, więc nie pojechała do Atlanty, a mnie zagroziła skręceniem karku.</p>
    </article>
  </body>
</html>