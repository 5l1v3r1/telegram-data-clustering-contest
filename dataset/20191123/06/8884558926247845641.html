<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/jutri-eden-viskov-rokometne-sezone-v-istri"/>
    <meta property="og:site_name" content="Primorske novice"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Jutri eden viškov rokometne sezone v Istri"/>
    <meta property="og:description" content="Rokometaši Kopra in Izole se bodo jutri pomerili za točke državnega prvenstva. Ne gre dvomiti, da bo odziv navijačev primeren sosedskemu rivalstvu. In če bi lahko na tribunah bili glasnejši Izolani, so na igrišču v vlogi favorita Koprčani."/>
  </head>
  <body>
    <article>
      <h1>Jutri eden viškov rokometne sezone v Istri</h1>
      <address><time datetime="2019-11-23T06:00:00+00:00">23 Nov 2019, 06:00</time> by <a rel="author">Rok Maver</a></address>
      <p>
        <b>Rokometaši Kopra in Izole se bodo jutri pomerili za točke državnega prvenstva. Ne gre dvomiti, da bo odziv navijačev primeren sosedskemu rivalstvu. In če bi lahko na tribunah bili glasnejši Izolani, so na igrišču v vlogi favorita Koprčani.</b>
      </p>
      <figure>
        <img src="https://static.primorske.si/foto/highres/sport/720944_270-rokomet_koper_izola051z.jpg"/>
        <figcaption>Zadnji dvoboj koprskih in izolskih rokometašev v dvorani Bonifika. Foto: Zdravko Primožič/FPA</figcaption>
      </figure>
      <p><b>KOPER</b> &gt; Za obe ekipi položaj na lestvici še zdaleč ni idealen. Koper je trenutno sedmi, z enakim številom točk, kot je njegova uvrstitev. Vknjižene ima tri zmage, en remi in šest porazov. Butan plin Izola je zadnja, 12., z eno samo zmago proti drugemu novincu v ligi, Slovenj Gradcu. To se je zgodilo v 2. krogu, v tretjem pa je iztržila edini remi proti Trimu. Potem se je začela rezultatska pot navzdol in kar očitna nemoč proti tekmecem.</p>
      <p>Razmerja moči so torej prvič, odkar se tekmeca merita v prvi ligi, vsaj na papirju nekoliko bolj izenačena. Največja razlika med njima je bila pred osmimi leti, v času bivšega Cimosa, a je takrat Izola proti udeležencu lige prvakov uspela iztržiti eno od svojih dveh zmag v medsebojnih dvobojih s sosedi. Kajpak Cimos in sedanji RD Koper nista ista kluba, kljub temu pa vsi rezultati štejejo v zgodovino dvobojev med Koprom in Izolo.</p>
      <blockquote><b>Dosedanji dvoboji</b><br/>Sezona 2011/12 - Izola : Cimos Koper 28:27, Cimos Koper : Izola 29:19; sezona 2012/13 - Izola : Cimos Koper 20:26, Cimos Koper : Izola 30:26; sezona 2015/16 - Koper : Izola 25:22, Izola : Koper 24:22; sezona 2016/17 - Izola : Koper 18:24, Koper : Izola 29:19.</blockquote>
      <p>Izolani se pritožujejo nad poškodbami, zadnji s težavami so bili <b>Rok Gašperšič</b>, <b>David Zorič Stipančič</b>, <b>Amel Redžić</b> in <b>Urh Jakob Poberaj</b>. “Oboji zagotovo rabimo točke. Koprski cilji so nedvomno višji od naših. V zadnjem času smo imeli velike težave s poškodbami, upam, da bomo kolikor toliko uspeli zakrpati ekipo za to tekmo. Dobro bi bilo, če bi iz nje odnesli kakšno točko in obrnili rezultatski trend. Smo optimisti,” pred jutrišnjim derbijem pravi trener Izole <b>Fredi Radojkovič</b>. Na drugi strani bo stal njegov nekdanji igralec iz časov Cimosa <b>Uroš Rapotec</b>, ki se je lani oktobra iz igralskih vrst preselil med trenerje. “Če bo moja ekipa odigrala, kot upam in pričakujem ter da bo tekma rokometni praznik, bom dosegel, kar si želim,” pravi Rapotec, ki večjih težav s poškodbami zdaj nima, čeprav poudarja, da se v sedanjem trenutku pozna vsak poškodovan izkušenejši igralec. <b>Tilen Sokolič</b> pa dodaja: “Posebnega strahu ne bomo imeli, po mojem pa tudi očitnega favorita na tekmi ni, seveda pa si želim zmage v domači dvorani. Upam, da bodo tudi navijači poskrbeli za pravo vzdušje.”</p>
      <p>Na dosedanjih osmih tekmah so koprski rokometaši slavili šestkrat, izolski pa dvakrat. Oboji so pred tem le v sezoni 2000/01 igrali v isti ligi.</p>
      <blockquote><b>Uroš Rapotec<br/></b>trener RD Koper<br/>“Pričakujem, da bo to rokometni praznik.”</blockquote>
      <p>Vstopnice za tekmo 11. kroga prve A DRL so sicer na voljo po ceni pet evrov. Dvorana Bonifika je na koprsko-izolskih dvobojih že pokala po šivih, tokrat pa verjetno ni moč pričakovati polne dvorane. Da je istrsko rivalstvo odmevno tudi širše, priča zanimanje nacionalne televizije, da bi ga ponudila gledalcem v neposrednem TV prenosu, vendar pa ga ne bo. TV Slovenija je imela na drugem programu prost termin v soboto popoldne, ko domačo tekmo v ligi Aba igra Koper Primorska - v tem primeru ima močnejšo besedo lastnik TV pravic.</p>
      <blockquote><b>Fredi Radojkovič<br/></b>trener RD Butan plin Izola<br/>“Oboji zagotovo rabimo točke.”</blockquote>
    </article>
  </body>
</html>