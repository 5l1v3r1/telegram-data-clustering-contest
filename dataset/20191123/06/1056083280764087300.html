<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200466/%D9%85%D8%AD%DA%A9%D9%88%D9%85%DB%8C%D8%AA-%D8%A7%DB%8C%D8%B1%D8%A7%D9%86-%D8%A7%D8%B2-%D8%B3%D9%88%DB%8C-%D8%AF%D8%A7%D8%AF%DA%AF%D8%A7%D9%87%DB%8C-%D8%AF%D8%B1-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-23T06:58:49+00:00"/>
    <meta property="og:title" content="محکومیت ایران از سوی دادگاهی در آمریکا"/>
    <meta property="og:description" content="در ادامه سیاست‌های ضد ایرانی مقامات و دولتمردان آمریکا، یک دادگاه فدرال این کشور، دولت ایران را به پرداخت ۱۸۰ میلیون دلار بابت آن‌چه خسارت به جیسون رضائیان و خانواده‌اش در مدت بازداشتش در ایران خوانده شده، محکوم کرد."/>
  </head>
  <body>
    <article>
      <h1>محکومیت ایران از سوی دادگاهی در آمریکا</h1>
      <address><time datetime="2019-11-23T06:58:49+00:00">23 Nov 2019, 06:58</time> by <a rel="author">فاطمه ابوطالبی</a></address>
      <p>در ادامه سیاست‌های ضد ایرانی مقامات و دولتمردان آمریکا، یک دادگاه فدرال این کشور، دولت ایران را به پرداخت ۱۸۰ میلیون دلار بابت آن‌چه خسارت به جیسون رضائیان و خانواده‌اش در مدت بازداشتش در ایران خوانده شده، محکوم کرد.</p>
      <p>به گزارش ایسنا، به نقل از روزنامه واشنگتن پست، یک دادگاه فدرال، روز جمعه حکمی را صادر کرد که بر اساس آن دولت ایران باید مبلغ ۱۸۰ میلیون دلار بابت آن‌چه خسارت 18 ماه بازداشت جیسون رضائیان، در دوره مذاکرات هسته‌ای ایران و آمریکا در سال ۲۰۱۴ خوانده شده است، به او و خانواده‌اش پرداخت کند و گفته شده است که این اقدام برای جلوگیری از گروگان‌گیری آمریکایی‌ها در آینده ضرورت داشته است.</p>
      <p>رضائیان که خبرنگار واشنگتن پست در تهران بود، به همراه همسرش در ۲۲ جولای سال ۲۰۱۴ بازداشت شد. او پس از ۵۴۴ روز و همسرش نیز دو ماه بعد آزاد شدند.</p>
      <p>ریچارد.جی. لئون، قاضی دادگاه فدرال واشنگتن، پس از آن‌که ایران به جلسه استماع دو روزه در ماه ژانویه پاسخی نداد، حکمی غیابی علیه ایران صادر کرد.</p>
      <p>این قاضی مبالغ ۲۳.۸ میلیون دلار بابت جبران خسارت رنج کشیدن و زیان مالی به رضائیان، ۲.۷میلیون دلار به برادرش علی و ۳.۱میلیون دلار به مادرش مری بابت ادعاهای مشابه و ۱۵۰ میلیون دلار به خانواده‌اش بابت خسارات کیفری، اهدا کرده است.</p>
      <p>او همچنین در یک رای  30 صفحه‌ای مدعی شد: گروگان گرفتن یک مرد و وسیله نفوذ قرار دادن او در مذاکرات با آمریکا، ظالمانه بوده و سزاوار تنبیه است و حتما ضرورت دارد که از آن جلوگیری شود.</p>
      <p>به گزارش ایسنا، یک منبع آگاه قضایی در گفت‌وگو با ایسنا در سال ۹۴[۲۰۱۴] خبر از آزادی جیسون رضائیان داده بود.</p>
      <p>جیسون رضائیان تیرماه سال ۹۳ به همراه همسرش و دو نفر دیگر دستگیر شد و پس از گذشت حدود یک ماه، یک نفر از این افراد آزاد شد. دادستانی تهران ۲۴ دی ماه سال ۹۳ از صدور کیفرخواست این پرونده و ارسال آن به دادگاه انقلاب خبر داد.</p>
      <p>چهار جلسه رسیدگی به این پرونده در شعبه ۱۵ دادگاه انقلاب به صورت غیرعلنی برگزار شد.</p>
      <p>انتهای پیام</p>
    </article>
  </body>
</html>