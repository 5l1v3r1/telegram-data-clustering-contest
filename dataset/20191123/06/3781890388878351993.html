<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743172"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T06:45:00+00:00"/>
    <meta property="og:title" content="ยันไม่ได้ล็อกช่วย'เสี่ยร้านลาบ' หนุ่มโดนโยงถูกด่าถึงลูก!"/>
    <meta property="og:description" content="พี่สนิท 'เสี่ยร้านลาบ' ยืนยันความบริสุทธิ์ ไม่ใช่มือล็อกแขน หลังโผล่คลิปรุมทำร้ายลุงไร้ทางสู้จนโซเชียลรุมจวก เจ้าตัวเผยพิษแห่แชร์ถูกเหมารวมด่าลามถึงลูกวัย 2 ขวบ ยันไม่เห็นด้วยกับรุ่นน้องแน่นอน!"/>
  </head>
  <body>
    <article>
      <h1>ยันไม่ได้ล็อกช่วย'เสี่ยร้านลาบ' หนุ่มโดนโยงถูกด่าถึงลูก!</h1>
      <address>
        <time datetime="2019-11-23T06:45:00+00:00">23 Nov 2019, 06:45</time>
      </address>
      <p>
        <b>พี่สนิท "เสี่ยร้านลาบ" ยืนยันความบริสุทธิ์ ไม่ใช่มือล็อกแขน หลังโผล่คลิปรุมทำร้ายลุงไร้ทางสู้จนโซเชียลรุมจวก เจ้าตัวเผยพิษแห่แชร์ถูกเหมารวมด่าลามถึงลูกวัย 2 ขวบ ยันไม่เห็นด้วยกับรุ่นน้องแน่นอน!</b>
      </p>
      <p>จากกรณีเกิดเหตุการณ์ชายรูปร่างเตี้ยล่ำใส่เสื้อสีดำ และชายรูปร่างผอมสูงใส่กางเกงขาสั้น ก่อเหตุลงมือชกต่อย <b>"ลุงสูงอายุ" </b>กลางถนนใกล้ทางแยกแห่งหนึ่ง โดยชายผอมสูง ได้ล็อกแขนชายสูงอายุ ส่วนหนุ่มเตี้ยล่ำ ได้ระดมประเคนทั้งหมัดและเท้า ใส่ใบหน้าลุงอย่างไม่ยั้ง โดยที่ลุงไม่สามารถต่อสู้ได้จนล้มฟุบลงข้างรถยนต์ ก็ยังตามเข้าไปเตะเสยศีรษะผู้สูงอายุอย่างต่อเนื่องไม่ยั้ง ตามที่ได้นำเสนอไปแล้วนั้น<br/><br/>ล่าสุดเมื่อวันที่ 23 พ.ย. ผู้สื่อข่าว <b>"เดลินิวส์ออนไลน์"</b> รายงานว่า ทางด้านโลกออนไลน์ต่างเกิดกระแสแชร์ภาพของชายหนุ่มหลายคน พร้อมอ้างว่าเกี่ยวกับเหตุการณ์ดังกล่าว ทั้งเป็นผู้ที่ล็อกแขนชายสูงวัย เป็นผู้ที่ขี่มอเตอร์ไซค์ขวางหน้ารถ โดยหนึ่งผู้ที่ถูกแชร์ภาพดังกล่าวคือ <b>"นายธนัช นิธิธนภากุล" </b>วัย 37 ปี ผู้ที่ถูกอ้างว่าเป็นผู้ล็อกแขน ได้เผยกับ <b>"เดลินิวส์ออนไลน์"</b> ว่า หลังจากที่คลิปดังกล่าวเป็นที่วิจารณ์ก็ถูกชาวเน็ตแชร์รูปที่ตนเคยถ่ายภาพกับ "เสี่ยร้านลาบ" ซึ่งส่วนตัวอยู่บ้านใกล้เรือนเคียงกัน โตมาด้วยกันตั้งแต่เด็ก วันที่เห็นในรูป เมื่อน้องที่สนิทกับกิจการก็ต้องไปอุดหนุน ก็ลงรูปเป็นปกติ ไม่ได้คิดอะไร <br/><br/><i><b>"เข้าใจที่คนไทยหลายๆคนไม่พอใจ เข้ามาคอมเมนต์ด่า ซึ่งก็เป็นเรื่องดีที่ทำให้เรื่องที่เกิดขึ้นเป็นข่าวโด่งดัง น้องเขาทำผิด ก็ว่ากันไปตามผิด ไปต่อยเขาก็ต้องรับโทษตรงนั้น ผมก็ไม่เห็นด้วยที่ทำพฤติกรรมแบบนี้ ชาวเน็ตอยากด่าผมก็ไม่ได้ห้าม แต่เรื่องราวมันกลับกลายเป็นว่าเรื่องเริ่มลามไปด่าถึงหลายๆคนในแก๊งผม ไปถึงรูปลูกผมที่อายุแค่ 2 ขวบที่เขาไม่ได้รู้เรื่องด้วย ผมว่าแบบนี้เกินไปมาก ก็ไม่ได้อยากจะว่าตอบโต้ใคร เพราะคนอ่านเรื่องราวแค่ไม่กี่บรรทัด ก็เข้าใจว่าคนไทยอ่านหนังสือไม่กี่บรรทัด ถึงผมจะเรียนไม่สูงแต่การจะว่าใครสักคนก็ต้องตรวจสอบ คนไม่ได้เกี่ยวข้องแต่เป็นคนรู้จักหลายๆคนก็ถูกตามด่าที่หน้าเฟซบุ๊ก จนบางคนเกือบถูกออกจากงานก็มี"</b></i> นายธวัชกล่าว<br/><br/>อย่างไรก็ตาม ตนไม่รู้จักคนล็อกคอ และคนที่ร่วมก่อเหตุในคลิป ซึ่งหลังจากเกิดเรื่องขึ้น ก็ไม่สามารถติดต่อเสี่ยร้านลาบได้อีกเลย และเมื่อคืนวันที่ 22 พ.ย.ที่ผ่านมา ตนก็ได้เดินทางไปพบเจ้าหน้าที่ตำรวจ สน.สวนพริกไทย จ.ปทุมธานี เพื่อยืนยันความบริสุทธิ์เป็นที่เรียบร้อย...</p>
      <figure>
        <img src="https://www.dailynews.co.th/admin/upload/20191123/news_ziupwrpknh125534_533.jpg?v=20191123154?v=3310"/>
      </figure>
      <p>ขอบคุณภาพจาก @ธนัช นิธิธนภากุล<br/><br/><br/><b>ข่าวที่เกี่ยวข้อง..<br/><a href="https://www.dailynews.co.th/regional/743156">-บิ๊กตร.สอบแก๊ง'เสี่ยร้านลาบ' ลั่นเดี๋ยวหาที่อยู่เหมาะๆให้</a><br/><a href="https://www.dailynews.co.th/regional/743067">-ลุงเหยื่อเสี่ยร้านลาบโอด ถูกกำกุญแจเหล็กต่อยเย็บ18เข็ม</a></b></p>
      <figure>
        <img src="https://www.dailynews.co.th/admin/upload/20191123/news_mFefOufKmO125535_533.jpg?v=20191123154?v=8545"/>
      </figure>
    </article>
  </body>
</html>