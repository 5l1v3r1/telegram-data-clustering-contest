<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/helyi-sport/vari-attila-a-pecsi-sport-egesze-is-bajba-kerulhet-a-varosvezetes-hezitalasa-miatt-2138904/"/>
    <meta property="og:site_name" content="BAMA"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="Vári Attila: a pécsi sport egésze is bajba kerülhet a városvezetés hezitálása miatt"/>
    <meta property="og:description" content="A PMFC másodosztályú tagság felé robogó csapata akár már a téli átigazolási szezonban szétszéledhet."/>
  </head>
  <body>
    <article>
      <h6 class="kicker">AGGODALOM</h6>
      <h1>Vári Attila: a pécsi sport egésze is bajba kerülhet a városvezetés hezitálása miatt</h1>
      <address><time datetime="2019-11-23T06:00:00+00:00">23 Nov 2019, 06:00</time> by <a rel="author">Máté Balázs</a></address>
      <h4>Komoly aggodalomra ad okot Vári Attila fideszes közgyűlési képviselő, a Pécsi Sport Nonprofit Zrt. (PSN) lemondott vezérigazgatója szerint, hogy még mindig nem neveztek ki a társaság élére új vezetőt, holott halaszthatatlan teendők lennének ebben az időszakban. A Pécsi Újság.hu hírportálnak adott interjúban a kétszeres olimpiai bajnok arról is beszélt, hogy közép- és hosszabb távú jövőkép nélkül a pécsi él- és utánpótlássport egésze kerülhet veszélybe, a PMFC másodosztályú tagság felé robogó felnőtt csapata pedig, akár már a téli átigazolási szezonban szétszéledhet. Vári Attila arról is szólt, hogy meg sem fordult a fejében, hogy a választási vereséget követően hátat fordítson Pécsnek.</h4>
      <p>
        <b>– Miután bejelentette lemondását, Péterffy Attila, Pécs polgármestere közleményében azt írta, „őszintén bízik abban, hogy a PSN Zrt-nél jelenleg is folyó átvilágítás a jövőben nem fogja beárnyékolni a távozó vezetőről kialakult képet.” Mit szólt ehhez?</b>
      </p>
      <p>– Nem tartom korrektnek. Ezzel nemcsak az én, hanem a munkatársaim munkáját is minősítette – fogalmazott Vári Attila <a href="https://www.pecsiujsag.hu/pecs/hir/helyi-hireink/vari-attila-szerint-a-pecsi-el--es-utanpotlassport-egesze-bajba-kerulhet-a-varosvezetes-hezitalasa-miatt">a Pécsi Újság.hu hírportának adott interjúban.</a> – A PSN gazdálkodását számos szervezet, hatóság vizsgálta az évek során, és nem találtak érdemi kifogásolni valót. Ezek tények, bízom benne, hogy ezek alapján fogják megítélni a saját és kollégáim munkáját, a társaságnál eltöltött sikeres tíz évemet. Remélem, hogy a jövőben a pécsi sportot nem politikai hadszíntérré szeretnék átalakítani.</p>
      <p>
        <b>– Külső szemlélőként az Ön számára sikertelenül végződött polgármesterválasztás után úgy tűnt, két választási lehetősége van. Felveszi a mandátumát és az összeférhetetlenség miatt lemond a vezérigazgatói posztról, vagy nem ül be a közgyűlésbe, s távozik Pécsről.</b>
      </p>
      <p>– Utóbbi lehetőség bennem fel sem vetődött. Mintegy huszonkétezer pécsi polgár tisztelt meg a bizalmával október 13-án, nem hagyhatom cserben őket. A jogszabályok szerint valóban nem lehet egyszerre valaki helyi képviselő és önkormányzati cég vezetője, én pedig a jövőben képviselőként kívánom szolgálni Pécs városát.</p>
      <p>
        <b>– Milyen örökséget vesz át az utóda a PSN-nél?</b>
      </p>
      <p>– A társaság évről-évre folyamatosan fejlődött, mára 14 sportlétesítménnyel, az ország egyik legnagyobb és legeredményesebb sportiskolájával rendelkezik. Az 1500 fős piramis csúcsán két olimpiai bajnokkal (Knoch Viktor és Burján Csaba gyorskorcsolyázó), egy-egy olimpiai és paralimpiai bronzérmessel (Kenderesi Tamás és Konkoly Zsófia úszók), további olimpikonokkal, kerettagokkal. Rajtuk kívül is tucatnyi világbajnoki, Világkupa- és Eb-érmes, helyezett, felnőtt és korosztályos magyar bajnokok százai szereztek PSN-es színekben dicsőséget az országnak és Pécsnek. Az önkormányzati sportlétesítmények üzemeltetőjeként évente 450–500 ezres vendégbelépést regisztrálnak, ami önmagában is óriási szám – ráadásul nemcsak sport-, hanem kulturális és művészeti rendezvények házigazdájaként. Az elmúlt években számos fejlesztés is lezajlott, elég csak a Verseny utcai torna munkacsarnok felépítésére, a Lőtér fejlesztésére műjégpálya hűtőrendszerének vagy a Hullámfürdő szabadtéri medencéinek megújítására gondolni. Emellett javában folyik a kovácstelepi id. Dárdai Pál labdarúgó-akadémia 2,5 milliárd forintos beruházása is. Korábban is többször elmondtam: lehet, hogy az én számból ez furcsán hangzik, de a sport nem azért fontos, hogy olimpiát nyerjünk, hanem hogy megalapozzuk, megőrizzük a felnövekvő generáció egészségét. Éppen ezért különösen lényegesnek tartom az ingyenes óvodai és iskolai úszásoktatási programunkat, vagy azt, hogy évente több tízezer fiatalt mozgattunk meg a diák- és szabadidősport-rendezvényeken.</p>
      <p>
        <b>– És gazdasági szempontból, hogy áll a cég?</b>
      </p>
      <p>– Stabilan. Bankszámla-egyenlegük plusz 1,88 milliárd forintot mutat, amiből 1,5 milliárd a labdarúgó-akadémia céltámogatása), a folyó kiadásokat elsősorban a kormánytól 2019-ben a város tehermentesítésére kapott 890 milliós keretből finanszírozzák, de csaknem 600 millió forint feltöltésére jogosító sportszövetségi TAO-határozattal is bír e pillanatban a cég.</p>
      <p>
        <b>– Az nem okozhat zavart a működésben, hogy még nem nevezték ki az utódát?</b>
      </p>
      <p>– Dehogynem, sőt, nagyon komoly aggodalomra ad okot. A helyzet az, hogy pillanatnyilag nincs aláírásra jogosult vezető a PSN-nél. Ez egyrészt veszélyezteti a napi feladatok ellátását, másrészről erre az időszakra esik, pontosabban így csak esne a munka dandárja, többek között a következő esztendő költségvetésének összeállítása, a TAO-támogatások megszerzése, felhasználásának tervezése is. Utóbbi igen jelentős, mintegy 600 milliós tétel, abból fedezhető például az utánpótlásban dolgozók bére, a gyerekek versenyekre utaztatása is. Ha ez a forrás csökken, az nagyon komoly gondot fog okozni. Mint ahogy az is, ha a folyamatban lévő beruházások valamilyen ok miatt leállnak, mert azok révén – gondolok többek között a labdarúgó akadémiára, a százéves PVSK-nál zajló fejlesztésekre vagy a patinás egyesület, PEAC tervezett fejlesztéseire, a kluboknak ezzel kapcsolatos együttműködésére – évtizedekre szólóan létrejöhetnek a pécsi él- és utánpótlássport bázisai.</p>
      <p>
        <b>– Ezek szerint a pécsi élklubok működésében is zavart okozhat a városvezetés hezitálása?</b>
      </p>
      <p>– Nem szeretném az ördögöt a falra festeni, de igen. Mindeddig egyetlen egyeztetésre sem került sor az átadás-átvétel kapcsán köztem és az önkormányzat között, ennél azonban sokkal aggasztóbb, hogy a pécsi sport jövőjét illetően sem a kampányban, sem azt követően nem fogalmaztak meg semmilyen konkrét tervet a város új vezetői. Megfelelő jövőkép nélkül pedig nem várható el egyetlen támogatótól sem, hogy befektessen a sportba.</p>
      <p>
        <b>– A hírek szerint ez a PMFC-nél máris érezteti a hatását.</b>
      </p>
      <p>– Tudomásom szerint is így van. Az eddigi szponzorok is nagyon bizonytalanok, s ha nem érkeznek újak, akár már a téli átigazolási időszakban is érezhető hatása lesz a történteknek. Remélem, hogy nem ilyen jövőnek nézünk elébe, mert most itt állunk egyik álmunk kapujában, kézzelfogható közelségbe került a másodosztályba való feljutás. Ezért is rendkívül fontos lenne, hogy az új városvezetés megfelelő helyén kezelje a sportot, hiszen sok ezer fiatal és több száz munkavállaló szeretne egy biztos jövőképről tájékoztatást kapni.</p>
    </article>
  </body>
</html>