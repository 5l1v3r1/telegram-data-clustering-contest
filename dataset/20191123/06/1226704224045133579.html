<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/kubanska-vlada-spustila-program-na-boj/431809-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T06:54:00+00:00"/>
    <meta property="og:title" content="Kubánska vláda spustila program na boj proti rasizmu"/>
    <meta property="og:description" content="Pred tým, než sa Fidel Castro v roku 1959 stal kubánskym premiérom, boli černosi na Kube často vyhadzovaní z univerzít či z tých druhov zamestnania, kde sa vyžadoval kontakt so zákazníkmi."/>
  </head>
  <body>
    <article>
      <h1>Kubánska vláda spustila program na boj proti rasizmu</h1>
      <h2>Pred tým, než sa Fidel Castro v roku 1959 stal kubánskym premiérom, boli černosi na Kube často vyhadzovaní z univerzít či z tých druhov zamestnania, kde sa vyžadoval kontakt so zákazníkmi.</h2>
      <address><time datetime="2019-11-23T06:54:00+00:00">23 Nov 2019, 06:54</time> by <a rel="author">TASR</a></address>
      <p>Havana 23. novembra (TASR) - Kubánska vláda spustila program na boj proti rasizmu. Ako napísala v piatok agentúra Reuters, Kuba tak priznala, že problém rasizmu, ktorý sa usiloval po kubánskej revolúcii (1953-1959) odstrániť Fidel Castro, ešte stále nie je vyriešený.</p>
      <p>Cieľom programu je vymedzenie krokov na boj proti diskriminácii, rozšírenie výučby o africkom kultúrnom dedičstve na Kube a otvorenie verejnej diskusie o rasových otázkach, uviedol na zasadnutí vládneho kabinetu námestník ministra kultúry Fernando Rojas.</p>
      <p><i>"Všetci uznávajú, že naša revolúcia bola spoločenským a politickým procesom, ktorý zrejme pre odstránenie rasovej diskriminácie toho spravil najviac,"</i> citovali slová prezidenta Miguela Díaza-Canela kubánske štátne médiá.</p>
      <p><i>"Stále sú však prítomné isté pozostatky (rasizmu), ktoré však v našej spoločnosti nie sú z dôvodu politiky, ale sú skôr ukotvené v kultúre istej skupiny ľudí,"</i> dodal Díaz-Canel. Narážal tak na to, že mnohí Kubánci stále majú v obľube rasistické vtipy a niektoré súkromné podniky inzerujú pracovné pozície výlučne pre ľudí určitej farby pleti.</p>
      <p>Aktivisti krok prezidenta, ktorý vlani vo funkcii hlavy štátu nahradil mladšieho brata Fidela Castra - Raúla Castra, ocenili, avšak upozornili ale na to, že ešte je potrebné vidieť, ako bude program implementovaný v praxi.</p>
      <p>Pred tým, než sa Fidel Castro v roku 1959 stal kubánskym premiérom, boli černosi na Kube často vyhadzovaní z univerzít či z tých druhov zamestnania, kde sa vyžadoval kontakt so zákazníkmi. Belosi mali vlastné súkromné pláže a kluby. Keď sa Fidel Castro dostal k moci, segregáciu zakázal a všetkým Kubáncom umožnil prístup k bezplatnému vzdelávaniu a zdravotnej starostlivosti.</p>
    </article>
  </body>
</html>