<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Ministryne-Dostalova-Chatrajici-vylidnene-a-zdevastovane-domy-jsou-velky-problem-604375"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-23T06:32:00+00:00"/>
    <meta property="og:title" content="Ministryně Dostálová: Chátrající, vylidněné a zdevastované domy jsou velký problém"/>
    <meta property="og:description" content="Ministerstvo pro místní rozvoj vyhlásilo výzvu na Demolice budov v sociálně vyloučených lokalitách. Pro příští rok je připraveno 100 milionů korun. Obce mohou žádosti o poskytnutí dotace podávat až do 14. února 2020."/>
  </head>
  <body>
    <article>
      <h1>Ministryně Dostálová: Chátrající, vylidněné a zdevastované domy jsou velký problém</h1>
      <address>
        <time datetime="2019-11-23T06:32:00+00:00">23 Nov 2019, 06:32</time>
      </address>
      <p>
        <b>Ministerstvo pro místní rozvoj vyhlásilo výzvu na Demolice budov v sociálně vyloučených lokalitách. Pro příští rok je připraveno 100 milionů korun. Obce mohou žádosti o poskytnutí dotace podávat až do 14. února 2020.</b>
      </p>
      <p>„Chátrající, vylidněné a zdevastované domy jsou v některých částech republiky velkým problémem. Věřím, že naše výzva obcím opět citelně pomůže. Po odstranění daného objektu bude následovat celková revitalizace prostoru, na kterém může vzniknout park, sportovní zařízení či například školské zařízení. Cílem našeho programu je pomoci připravit území tak, aby jej bylo možné znovu plnohodnotně využít k rozvoji obce,“ uvedla ministryně pro místní rozvoj Klára Dostálová.</p>
      <p>Výzva je vyhlášena ve dvou dotačních titulech, a to Demolice budov v sociálně vyloučených lokalitách na území Moravskoslezského, Ústeckého a Karlovarského kraje a Demolice budov v sociálně vyloučených lokalitách na území České republiky vyjma krajů uvedených v předchozím dotačním titulu.</p>
      <p>Po demolici objektu musí následovat celková revitalizace prostoru, včetně možné výstavby objektu, který ale musí sloužit jinému účelu, než sociálnímu bydlení (školské zařízení, komunitní centrum, sportovní zařízení atd.). Žadatelem mohou být obce, které mají ve svém katastru sociálně vyloučenou lokalitu, nebo se nacházejí ve správním obvodu obce, která má ve své územní působnosti tuto lokalitu. Dotace bude poskytována až do výše 70% skutečně vynaložených uznatelných nákladů a její čerpání může být rozloženo do dvou let. Pro letošní rok je připraveno 100 milionů korun.</p>
      <p>Žadatel může v dané výzvě podat více žádostí. Součet požadovaných dotací v rámci jednoho dotačního titulu v rámci této výzvy může být maximálně 10 milionů korun pro jednoho žadatele. Dolní limit dotace při podání žádosti činí 300 tisíc korun.</p>
      <p>Více informací naleznete <a href="https://www.mmr.cz/cs/Narodni-dotace/Podpora-a-rozvoj-regionu/Podpora-revitalizace-uzemi-2020/Demolice-budov-v-socialne-vyloucenych-lokalitach">ZDE</a>.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Ministryne-Dostalova-Cesky-dum-bude-reprezentovat-take-soucasnost-603662"/>
        <a href="https://www.parlamentnilisty.cz/politika/politici-volicum/Ministryne-Dostalova-IROP-jiz-rozdelil-vice-nez-100-miliard-do-regionu-po-cele-Ceske-republice-603415"/>
        <a href="https://www.parlamentnilisty.cz/politika/politici-volicum/Ministryne-Dostalova-Obce-mohou-zadat-o-dotace-na-uzemni-plany-603319"/>
        <a href="https://www.parlamentnilisty.cz/politika/politici-volicum/Ministryne-Dostalova-Spolu-jsme-silnejsi-602981"/>
      </related>
    </article>
  </body>
</html>