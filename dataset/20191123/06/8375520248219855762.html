<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/vidomiy-diplomat-bje-na-spoloh-cherez-metodi-zovnishnoji-politiki-zelenskogo-641261.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-23T06:20:56+00:00"/>
    <meta property="og:title" content="Відомий дипломат б’є на сполох через методи зовнішньої політики Зеленського"/>
    <meta property="og:description" content="Єлісєєв: МЗС перетворилася на того, хто виконує роль поштаря"/>
  </head>
  <body>
    <article>
      <h1>Відомий дипломат б’є на сполох через методи зовнішньої політики Зеленського</h1>
      <address>
        <time datetime="2019-11-23T06:20:56+00:00">23 Nov 2019, 06:20</time>
      </address>
      <h4>Єлісєєв: МЗС перетворилася на того, хто виконує роль поштаря</h4>
      <p>Сьогодні Міністерство закордонних справ фактично відсторонили від вирішення нагальних зовнішньополітичних питань України. Таку думку <a href="https://glavcom.ua/interviews/kostyantin-jelisjejev-pogodzhennya-formuli-shtaynmajera-pershiy-krok-do-rosiyskogo-scenariyu-na-donbasi-640869.html">в інтерв’ю «Главкому»</a> висловив відомий дипломат, найвпливовіший зовнішньополітичний радник експрезидента Петра Порошенка Костянтин Єлісєєв.</p>
      <p>Дипломат наводить у приклад ситуацію довкола україно-американських відносин. «МЗС просто передає документи від Офісу президента іноземним партнерам. Сьогодні міністерство, по суті, виконує другорядну роль», - вважає Єлісєєв і додає, що ключовою проблемою у стосунках Міністерства закордонних справ і Офісу президента є недовіра.</p>
      <p>«Нині в МЗС ділять усіх людей на «своїх» та «чужих». Але ж в МЗС немає ані своїх, ані чужих! Там є професіонали і патріоти, які хочуть працювати на державу. Вони працюють не заради якихось політичних партій або примх», - наголошує дипломат.</p>
      <p>Єлісєєв говорить, що сьогодні багато хто в МЗС перебуває у підвішеному стані, «вони не знають, що з ними буде завтра».</p>
      <p>«Починається «полювання на відьом». Багато послів відчувають, що їх звільнять лише за те, що вони були призначені за часів Порошенка», - стверджує дипломат.</p>
      <p>При цьому, Єлісєєв погоджується, що в українській дипломатії, як, до речі, і в американській дійсно є політичні призначення.</p>
      <p>«Така категорія послів була й в українській дипломатії. Коли прийшов Зеленський, він звільнив декілька послів, які були політичними призначенцями. Я, до речі, завжди з підозрою ставився до таких призначень. І зараз можу сказати, що не візував укази про призначення деяких послів, де я відчував що вони «временщики», - зізнався Єлісєєв.</p>
      <p>Як повідомлялося, 19 листопада заступник голови МЗС Олена <a href="https://glavcom.ua/news/zerkal-mozhe-nastupnogo-tizhnya-piti-z-mzs-641034.html">Зеркаль заявила, що на наступному тижні іде з МЗС</a>.</p>
      <p>Нагадаємо, 21 травня президент Володимир Зеленський підписав указ про призначення Зеркаль заступником глави Адміністрації президента. Пізніше <a href="https://glavcom.ua/news/z-saytu-prezidenta-znik-ukaz-pro-priznachennya-zerkal-595605.html">указ Зеленського зник з сайту</a> глави держави.</p>
      <p>Пізніше <a href="https://glavcom.ua/news/smishna-kadrova-politika-za-pivdobi-zelenskiy-skasuvav-sviy-ukaz-pro-priznachennya-zerkal-595682.html">президент скасував указ про призначення Зеркаль</a> заступником глави Адміністрації президента України. Потім Зеленський призначив Вадима Пристайка заступником глави Адміністрації президента.</p>
      <p>Наразі заступник глави Міністерства закордонних справ з питань європейської інтеграції Олена Зеркаль продовжує працювати на своїй посаді. Однак ще у серпні вона заявила, що <a href="https://glavcom.ua/news/zerkal-zayavila-shcho-zavershuje-robotu-v-mzs-617959.html">завершує роботу в МЗС</a>.</p>
      <blockquote><b>Читайте більше: Костянтин Єлісєєв: <br/></b><br/>   •  <a href="https://glavcom.ua/interviews/kostyantin-jelisjejev-pogodzhennya-formuli-shtaynmajera-pershiy-krok-do-rosiyskogo-scenariyu-na-donbasi-640869.html"><b>Погодження «формули Штайнмаєра» - перший крок до російського сценарію на Донбасі</b></a></blockquote>
      <related>
        <a href="https://glavcom.ua/country/society/diplomat-zayaviv-pro-pershi-oznaki-defoltu-ukrajinskoji-zovnishnoji-politiki-641246.html"/>
        <a href="https://glavcom.ua/columns/pavlo_podobed/zelenskiy-perezavantazhuje-vzajemini-z-rosijeyu-ale-poki-ne-navazhujetsya-pro-ce-zayaviti-publichno-641220.html"/>
        <a href="https://glavcom.ua/columns/taras_kuzyo/minlivi-zaplutani-y-najivni-yak-viglyadayut-mirni-plani-volodimira-zelenskogo-641149.html"/>
      </related>
    </article>
  </body>
</html>