<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/scienza/medicina/2019/11/23/contraccetivi-avvertenze-depressione-aifa/?utm_medium=marketing&amp;utm_campaign=wired&amp;utm_source=Twitter"/>
    <meta property="og:site_name" content="Wired"/>
    <meta property="article:published_time" content="2019-11-23T06:00:25+00:00"/>
    <meta property="og:title" content="Contraccettivi ormonali e rischio di depressione, servono davvero nuove avvertenze?"/>
    <meta property="og:description" content="Il legame tra contraccettivi ormonali e variazioni dell'umore è noto da tempo, e la buona pratica ginecologica – attenta alle prescrizioni e al monitoraggio delle pazienti – sarebbe già sufficiente a gestire il rischio, avvertono gli esperti commentando la nuova nota dell'Aifa in materia"/>
  </head>
  <body>
    <article>
      <h1>Contraccettivi ormonali e rischio di depressione, servono davvero nuove avvertenze?</h1>
      <address><time datetime="2019-11-23T06:00:25+00:00">23 Nov 2019, 06:00</time> by <a rel="author" href="https://www.wired.it/author/abonfranceschi/" target="_blank">Anna Lisa Bonfranceschi</a></address>
      <h3>Il legame tra contraccettivi ormonali e variazioni dell'umore è noto da tempo, e la buona pratica ginecologica – attenta alle prescrizioni e al monitoraggio delle pazienti – sarebbe già sufficiente a gestire il rischio, avvertono gli esperti commentando la nuova nota dell'Aifa in materia</h3>
      <p>“<i>Nota informativa importante sui contraccettivi ormonali”</i>. L’<u><a href="https://www.aifa.gov.it/web/guest/-/nota-informativa-importante-sui-contraccettivi-ormonali">annuncio</a></u> campeggia sul sito dell’<b>Aifa</b>, l’Agenzia italiana del farmaco, e in poche righe rende noto l’aggiornamento sui contraccettivi ormonali con una nuova avvertenza. Questi prodotti, si legge nel <u><a href="https://www.aifa.gov.it/documents/20142/847370/2019.11.15_NII_contraccettivi_ormonali.pdf/8304b6f2-c321-a9e1-975c-c186fda4c753">documento</a></u> rivolto ai medici, sono stati associati a<b> disturbi depressivi</b> anche gravi, considerati fattori di rischio per <b>pensieri e comportamenti suicidi</b>. Pertanto queste informazioni saranno riportate in modo chiaro nei diversi contraccettivi ormonali, invitando le donne a rivolgersi al medico non appena compaiano cambiamenti nell’umore e sintomi depressivi. Ma a ben vedere <b>di novità non ce ne sarebbero</b>. A detta di alcuni esperti, la nuova nota dell’Aifa potrebbe addirittura rischiare di creare un inutile <b>allarmismo</b> e di <b>demonizzare</b> gli <b>anticoncezionali</b>. Perché?</p>
      <h4>Da dove arriva la nuova avvertenza sui contraccettivi ormonali</h4>
      <p>Con <u><a href="https://www.wired.it/scienza/medicina/2014/04/30/mini-guida-alla-contraccezione/">contraccettivi ormonali</a></u> ci si riferisce a prodotti di tipi diverso: dalla più classica <b>pillola, ai cerotti, agli impianti sottocutanei, all’anello vaginale, alla spirale</b>. E la nota dell’Aifa segue una valutazione di sicurezza condotta a livello europeo, che arriva direttamente dal comitato dell’Agenzia europea del farmaco Prac (Pharmacovigilance Risk Assessment Committee). Le valutazioni cui fa riferimento all’Aifa risalgono in realtà a circa un anno prima e contengono indicazioni sulle avvertenze speciali e precauzioni d’impiego <u><a href="https://www.ema.europa.eu/en/documents/other/new-product-information-wording-extracts-prac-recommendations-signals-adopted-1-4-october-2018-prac_en.pdf">emanate</a></u> in seguito alle analisi compiute in seguito all’uscita di una pubblicazione.</p>
      <p>La pubblicazione in questione era uno studio danese, apparso sulle <u><a href="https://ajp.psychiatryonline.org/doi/full/10.1176/appi.ajp.2017.17060616?url_ver=Z39.88-2003&amp;rfr_id=ori:rid:crossref.org&amp;rfr_dat=cr_pub=pubmed&amp;">pagine</a></u> dell’<i>Americal Journal of Psychiatry</i>, che associava l’uso dei <b>contraccettivi ormonali</b> a <b>tentativi di suicidio </b>e<b> suicidio</b>, con un rischio relativo maggiore per le <b>adolescenti</b>, concludevano i ricercatori. La risposta dell’Ema invece sarebbe stata questa:<i>“Il Prac ha ritenuto che le limitazioni sui dati disponibili non permettono chiaramente di stabilire se esista un aumentato rischio di pensieri e comportamenti suicidi associati con l’uso dei contraccettivi ormonali</i> – <a href="https://www.ema.europa.eu/en/documents/minutes/minutes-prac-meeting-1-4-october-2018_en.pdf">si leggeva</a> nel documento riassuntivo –<i> In ogni caso, è noto che umore depresso e depressione si riscontrano in associazione con l’uso di contraccettivi ormonali. La <b>depressione</b> è una condizione grave e può talvolta portare a pensieri suicidi ed è importante che la potenziale gravità di questa condizione venga riportata nelle informazioni dei prodotti usati come contraccettivi ormonali”</i>. Le nuove avvertenze in sostanza arrivano da qui.</p>
      <h4>Il legame contraccetivi ormonali e depressione</h4>
      <p>Come l’Ema e anche l’Aifa ricordano però – e come è facile verificare per chi abbia sottomano il foglietto illustrativo di una pillola anticoncezionale o anche online, accedendo alla banca dati dell’Aifa – depressione e/o umore depresso compaiono tra gli effetti indesiderati associati all’uso del contraccettivo. E in alcuni casi sono stati giudicati sufficienti a chiarire le problematiche relative alla salute mentale associate all’utilizzo dei contraccettivi ormonali. Così è stato per esempio oltreoceano, in <b>Canada</b>, che proprio sulle revisioni compiute dall’Ema ha avviato un’analisi parallela in materia di rischi di <b>comportamenti e pensieri suicidi </b>e <b>contraccettivi ormonali.</b> I risultati erano era sostanzialmente gli stessi – non ci sono abbastanza evidenze a sostegno di questa associazione – ma le conclusioni diverse. Ovvero: se in Europa è stata scelta la strada di rendere più esplicito il rischio associato alla <b>depressione</b>, e dunque del potenziale legame con pensieri <b>suicidi</b>, in Canada le indicazioni riportate sul prodotto relative a depressione e cambiamenti dell’umore <u><a href="https://hpr-rps.hres.ca/reg-content/summary-safety-review-detail.php?lang=en&amp;linkID=SSR00230#references">sono state ritenute</a></u> già sufficienti (quelle relative alla suicidalità sono riportate espressamente in un prodotto).</p>
      <p>In generale l’associazione tra uso di <b>contraccettivi ormonali</b> e <b>sintomi depressivi</b> è abbastanza condivisa e riconosciuta dalla comunità scientifica (non mancano voci critiche, secondo cui non ci sono dati e ricerche di qualità per affermare con certezza i rischi per alterazioni<u><a href="https://www.tandfonline.com/doi/abs/10.1080/13625187.2016.1217327?journalCode=iejc20"> sull’umore </a></u>e <u><a href="https://www.contraceptionjournal.org/article/S0010-7824(18)30032-5/fulltext">depressione</a>)</u>. Le perplessità sul rischio di suicidio sono invece maggiori, e hanno a che fare anche con questioni metodologiche dello studio che ha innescato la revisione e che di fatto ha portato alla nuova avvertenza.</p>
      <h4>Quantificare il rischio suicidio e depressione</h4>
      <p>“<i>Parliamo di uno studio condotto su ragazze di età compresa tra i 15 e i 33 anni, in una popolazione a rischio per simili problematiche, ma che non sono stati confermati da altri studi e che hanno in ogni caso prodotto dei risultati su cui è necessario fare qualche riflessione”</i>, racconta a <i>Wired.it</i> <b>Claudio Crescini</b>, vicepresidente <b>Aogoi</b> (Associazione ostetrici ginecologi ospedalieri italiani). Nello studio, sono stati registrati 71 casi di suicidio in circa mezzo milione di ragazze, nel corso di otto anni e le giovani donne che avevano fatto uso di <b>contraccettivi ormonali</b> mostravano un rischio doppio di tentativo di suicido, triplo di suicido, rispetto a chi non ne aveva mai fatto uso.</p>
      <p>Ma parlare di <b>rischi</b> in sé non è mai semplice in medicina, ribadisce Crescini: <i>“Occorre per esempio ricordare che parliamo di un rischio comunque inferiore a quello rappresentato dalla gravidanza: sappiamo infatti che circa 10 donne l’anno in Italia muoiono di suicidio nel periodo della gravidanza o del post-partum”</i>. Un dato che <a href="https://www.epicentro.iss.it/itoss/suicidi-materno-italia-itoss">arriva</a> dal sistema di sorveglianza ostetrica, e che andrebbe riferito a circa mezzo milioni di nati ogni anno.<i> “Ciò non toglie che, così come dobbiamo evitare che ci siano 10 donne ogni anno che si possono suicidare a causa delle depressione legata alla gravidanza, dobbiamo fare altrettanto per i rischi di depressione collegati all’uso della pillola”</i>. Perché questi, sottolinea Crescini sono già noti e <a href="https://theconversation.com/taking-the-pill-as-a-teenager-may-have-long-lasting-effect-on-depression-risk-121786">alcuni studi suggerirebbero</a> che l’adolescenza sia un periodo critico per la loro insorgenza, anche a distanza di tempo.</p>
      <h4>I rischi di depressione vanno tenuti in considerazione</h4>
      <p><i>“Sappiamo da tempo che gli ormoni possono avere degli effetti sull’umore, e proprio per questo, come per tutte le complicanze associate all’utilizzo della contraccezione ormonale dobbiamo stare in allerta, operare prescrizioni accurate e seguire le nostre pazienti”. </i>ricorda <b> Franca Fruzzetti</b>, presidente della Società italiana di contraccezione (Sic). Ma non si tratta appunto di qualcosa di nuovo: lo stretto monitoraggio e l’analisi delle pazienti, con attenzione anche agli <a href="https://theconversation.com/informed-consent-women-need-to-know-about-the-link-between-the-pill-and-depression-92424">aspetti depressivi</a>, è già prevista dalla pratica ginecologica e più in generale rientra nelle <b>valutazioni di rischio/beneficio</b> che si compiono sempre in medicina, aggiunge Crescini.<i> “La nuova nota non aggiunge nulla di nuovo, anzi rischia di demonizzare i contraccettivi generando terrorismo, ma il messaggio è che non dobbiamo avere paura</i> – e di nuovo, aggiunge Fruzzetti – <i>Sappiamo che gli ormoni possono avere effetti negativi e dobbiamo prestare attenzione, indagando per esempio famigliarità, lo stato della paziente ed eventuali predisposizioni e controllandola nel tempo”</i>. Ogni paziente è diversa dall’altra, e anche quantificare il <b>rischio di depressione</b> in maniera assoluta è difficile: uno <a href="https://jamanetwork.com/journals/jamapsychiatry/fullarticle/2552796">studio</a> su <i>Jama Psychiatry</i> del 2016 (dello stesso team danese) quantificava il rischio di uso <b>antidepressivi</b> nelle donne in contraccezione ormonale come pari a 2,2 su 100 persone l’anno contro 1,7 su 100 nelle non-users.</p>
      <p>Ciò detto anche la presidente Sic solleva dubbi metodologici sullo studio del 2017 relativo al rischio suicidi<i>: “Tutto quello che si dice relativamente al campione è che si tratta di ragazze senza storie di diagnosi psichiatrica o uso di antidepressivi, ma nulla si dice sulla loro storia, sulla loro famigliarità, le abitudini, i fattori predisponenti, il ceto sociale”</i>. Né, aggiunge Crescini, sulle ragioni che si celano dietro l’assunzione della <b>pillola</b>, che possono essere diversi<i>: “Per evitare gravidanze in ragazze attive sessualmente, ma anche per regolare problemi e sindromi premestruali o ancora contro l’endometriosi o la sindrome dell’ovaio policistico”</i>. Tutti elementi che potrebbero agire da fattori confondenti, spiegano gli esperti. Senza considerare l’aspetto <i>strano</i>, spiega ancora Crescini, relativo al fatto che il <b>rischio suicidio</b> appare variare in relazione alla formulazione di <b>contraccettivo</b> ormonale utilizzato. Che andrebbero considerati caso per caso, conclude Fruzzetti, perché i<b> contraccettivi ormonali</b> sono diversi e possono avere effetti molto diversi tra loro.</p>
    </article>
  </body>
</html>