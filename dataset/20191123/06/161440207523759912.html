<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/23/cagliari-invasa-dai-ratti-citta-sotto-assedio-136-956110.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-23T06:05:47+00:00"/>
    <meta property="og:title" content="Cagliari invasa dai ratti: &quot;Città sotto assedio&quot;"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">l'allarme</h6>
      <h1>Cagliari invasa dai ratti: "Città sotto assedio"</h1>
      <h2>I residenti sono preoccupati, ma l'amministrazione chiarisce: "Nessun collegamento col sistema porta a porta per il ritiro dei rifiuti, piuttosto la colpa è degli incivili"</h2>
      <address>
        <time datetime="2019-11-23T06:05:47+00:00">23 Nov 2019, 06:05</time>
      </address>
      <p>Sono i quartieri storici di Cagliari quelli che registrano il più alto tasso di allarme per la presenza dei topi e dove numerose sono le richieste di intervento alle ditte specializzate.</p>
      <p>A Castello qualcuno racconta di averne visto uno gigante lungo "una trentina di centimetri", e a Stampace sono stati visti soprattutto di notte.</p>
      <p>I residenti spiegano che è difficile anche catturarli con le trappole e che sono attirati in particolare dalla spazzatura. Nelle case ancora non sono arrivati, non per questo la preoccupazione si attenua.</p>
      <p>"Riceviamo chiamate quasi quotidianamente, da ogni quartiere, soprattutto dai condomini e dagli stabili senza cortile - dice uno degli addetti alla derattizzazione - Sono aumentati, soprattutto il <i>norvegicus</i>, più noto come ratto di fogna. Gli ultimi avvistamenti sono stati nella scuola di Sant'Elia, che poi è stata chiusa per consentire l'intervento.</p>
      <p>Ma la colpa, ha spiegato l'assessore all'Ambiente, Alessandro Guarracino, non è del porta a porta, come in tanti sostengono, ma degli incivili che non rispettano le regole del conferimento. Stiamo portando avanti controlli serrati, che stanno dando buoni risultati e che speriamo possano ridurre anche la presenza dei topi legati all'abbandono selvaggio dei rifiuti".</p>
      <p>E Nicola Carboni, dirigente del Settore ambiente della Proservice, sottolinea che "la popolazione dei ratti è sotto controllo, non vi è un'invasione ma una maggior percezione della loro presenza. La Città metropolitana ha aumentato del 10 per cento gli interventi di derattizzazione: da inizio anno, nei 17 Comuni ne sono stati eseguiti 7.729 in ambito urbano e 74 in ambito extraurbano. Solo a Cagliari 2.577".</p>
    </article>
  </body>
</html>