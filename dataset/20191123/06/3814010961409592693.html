<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/nasilie-i-politseyski-chas-v-kolumbiya"/>
    <meta property="og:site_name" content="Новини БНТ"/>
    <meta property="article:published_time" content="2019-11-23T06:02:03+00:00"/>
    <meta property="og:title" content="Трима полицаи бяха убити при атентат в Колумбия"/>
    <meta property="og:description" content="Трима полицаи бяха убити, а седем други - ранени при атентат срещу полицейски участък в Колумбия. Според местните власти нападението няма връзка с про..."/>
  </head>
  <body>
    <article>
      <h1>Трима полицаи бяха убити при атентат в Колумбия</h1>
      <address>
        <time datetime="2019-11-23T06:02:03+00:00">23 Nov 2019, 06:02</time>
      </address>
      <p>
        <b>Трима полицаи бяха убити, а седем други - ранени при атентат срещу полицейски участък в Колумбия. Според местните власти нападението няма връзка с протестите през последните дни. Заради напрежението в Колумбия беше наложен полицейски час.</b>
      </p>
      <figure>
        <video src="https://nws2.bnt.bg/p/p/s/psn-231119-12-kolumbiq-x264-725952.mp4"/>
      </figure>
      <p>В Богота е в сила полицейски час, след като антиправителствените протести прераснаха в сблъсъци между демонстранти и силите на реда, при които загинаха трима души. 250 хиляди души участваха в демонстрация срещу президента Иван Дуке.</p>
      <p>В социалните мрежи и по местните радиостанции беше съобщено, че гражданите се организират, за да опазят имуществото си от евентуални грабежи, въпреки призивите на властите за спокойствие.</p>
      <blockquote>Жена: Има повече добри, отколкото лоши хора. Но сме длъжни да защитаваме нашата собственост, нашите семейства.</blockquote>
      <p>Недоволството на гражданите е срещу социалното неравенство, корупцията и погазването на човешките права.</p>
      <blockquote>Протестиращ: Тук съм по същата причина, както и останалите колумбийци. Уморени сме от президентите на страната. Това е най-лошото управление, на което съм бил свидетел.</blockquote>
      <p>На свой ред колумбийският президент отправи призив за спиране на протестите и за диалог между властта и обществото. Колумбия е поредната южноамериканска страна, обхваната от мащабни социални протести.</p>
      <related>
        <h4>Свързани публикации</h4>
        <a href="http://news.bnt.bg/bg/a/pone-19-dushi-sa-zaginali-v-svlachishche-v-kolumbiya"/>
        <a href="http://news.bnt.bg/bg/a/6-po-rikhter-raztrsi-zapadna-kolumbiya"/>
        <a href="http://news.bnt.bg/bg/a/razrushikha-doma-na-narkobarona-pablo-eskobar"/>
        <a href="http://news.bnt.bg/bg/a/kolumbiyskiyat-prezident-s-ostri-dumi-km-upravlenieto-na-maduro"/>
        <a href="http://news.bnt.bg/bg/a/kakva-shche-e-rekoltata-ot-kafe-v-kolumbiya"/>
      </related>
    </article>
  </body>
</html>