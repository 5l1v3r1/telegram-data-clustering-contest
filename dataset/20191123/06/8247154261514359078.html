<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/genprokuror-povernuv-do-nabu-spravu-eksgolovi-poltavskoyi-oda-golovka"/>
    <meta property="og:site_name" content="Кременчугская газета"/>
    <meta property="article:published_time" content="2019-11-23T06:55:00+00:00"/>
    <meta property="og:title" content="Генпрокурор повернув до НАБУ справу ексголови Полтавської ОДА Головка"/>
    <meta property="og:description" content="Раніше НАБУ і САП проводили обшуки в Полтавській облдержадміністрації."/>
  </head>
  <body>
    <article>
      <h1>Генпрокурор повернув до НАБУ справу ексголови Полтавської ОДА Головка</h1>
      <address>
        <time datetime="2019-11-23T06:55:00+00:00">23 Nov 2019, 06:55</time>
      </address>
      <p>
        <b>Раніше НАБУ і САП проводили обшуки в Полтавській облдержадміністрації.</b>
      </p>
      <p>Генеральний прокурор Руслан Рябошапка повернув до Національного антикорупційного бюро кримінальне провадження за фактом можливого одержання неправомірної вигоди колишнім головою Полтавської обласної державної адміністрації Валерієм Головком (на фото ліворуч), а також іншими посадовцями. Про це повідомляє видання <a href="http://argumentua.com/novosti/genprokuror-povernuv-do-nabu-spravu-eksgolovi-poltavsko-oda-golovka">Аргумент.</a></p>
      <p>Таку постанову він виніс ще 7 жовтня.</p>
      <p>У межах цієї справи Вищий антикорупційний суд зняв арешт з нежитлового приміщення колишнього заступника Головка Валерія Пісоцького. Водночас заарештованими залишилися дві квартири площами 80,9 і 260,6 кв. м, житловий будинок і автомобіль Lexus RX 350 2012 року випуску.</p>
      <p>Як відомо, звільнений заступник керівника Спеціалізованої антикорупційної прокуратури Володимир Кривенко забрав цю справу у НАБУ і направив до поліції.</p>
      <p>Раніше НАБУ і САП проводили обшуки в Полтавській облдержадміністрації. Як з'ясували ЗМІ, за даними слідства, Головко, його перший заступник Андрій Пісоцький (на фото праворуч), радник губернатора Литвинов О. М. та директор департаменту будівництва і ЖКГ Полтавської ОДА Голбан Т. Т. створили злочинну схему з вимагання хабарів від підприємців за забезпечення їхньої перемоги в державних закупівлях, які проводить облдержадміністрація.</p>
      <p>За даними слідства, у серпні 2017 року представник консорціумів «АЛВІ РОД» та «Укрбуддор» на бізнес-форумі в Полтаві познайомився з Головком і Пісоцьким, після чого керівники ОДА взяли в підприємця 200 тисяч доларів хабара за неперешкоджання веденню бізнесу на Полтавщині.</p>
      <p>Окрім того, голова ОДА отримав у представника хабар у вигляді оплати відпочинку чиновників ОДА в Іспанії. У жовтні сам Головко, його заступник Пісоцький, радник Литвинов і директор департаменту ОДА Іщенко здійснили цю подорож. Її вартість склала 70 тисяч євро.</p>
      <p>Як з'ясували детективи, також на вимогу Головка були придбані 12 мобільних телефонів iPhone 10 та комп'ютер MacBook Pro. 6 телефонів забрав голова ОДА, 6 телефонів і ноутбук – Пісоцький. За даними НАБУ, наприкінці 2017 року Головко отримав від представника компаній на день народження ще один хабар: автомобіль Mercedes G 63 AMG 2017 року випуску. Автівка з тюнінгом коштувала підприємцям 320 тисяч євро.</p>
      <p>Пізніше голова ОДА повідомив представнику, що з 1 січня 2018 року компанії можуть приступати до ремонтних робіт, прибирання снігу, тощо в Полтавській області, та пообіцяв допомогти виграти тендер на вказані роботи. Згідно з даними слідства, 17 січня 2018 року Головко взяв у представника компаній в борг 100 тисяч доларів, але повернув лише частину цих коштів.</p>
      <p>Як повідомили в НАБУ, в середині квітня 2018-го голова ОДА відмовився просто заплатити фірмі «Укрбуддор» за виконані роботи, натомість запропонував представнику компаній наступну схему з відкатом: консорциум «АЛВІ РОД» виставляє області рахунок на 80 мільйонів гривень, але отримує лише половину, решта йде в кишені Головку і його заступнику Пісоцькому. Реальна вартість робіт, зазначають у бюро, склала 38 мільйонів гривень. За даними слідства, представник будівельників спочатку відмовився, оскільки вважав схему злочинною, але йому дали зрозуміти, що іншого варіанту отримати гроші немає.</p>
      <p> </p>
      <p> </p>
      <p>За матеріалами джерела</p>
    </article>
  </body>
</html>