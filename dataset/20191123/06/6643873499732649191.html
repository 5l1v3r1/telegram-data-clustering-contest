<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/Ad5daz/Uansvarleg-trugsel-om-stemmenekt"/>
    <meta property="og:site_name" content="Bergens Tidende"/>
    <meta property="article:published_time" content="2019-11-23T06:30:57+00:00"/>
    <meta property="og:title" content="Uansvarleg trugsel om stemmenekt"/>
    <meta property="og:description" content="Bergensarane må kunne forvente at byens folkevalde ikkje stikk av når budsjettet skal vedtakast."/>
  </head>
  <body>
    <article>
      <h1>Uansvarleg trugsel om stemmenekt</h1>
      <h2>Bergensarane må kunne forvente at byens folkevalde ikkje stikk av når budsjettet skal vedtakast.</h2>
      <address><time datetime="2019-11-23T06:30:57+00:00">23 Nov 2019, 06:30</time> by <a rel="author">Bergens Tidende</a></address>
      <p><b>Både SV og Raudt</b> forhandlar no med det Ap-leia mindretalsbyrådet om neste års budsjett.</p>
      <p>Båe parti har vore svært kritiske til byrådet, etter at KrF tvang SV ut av forhandlingane etter valet. I eit intervju med BA, <a href="https://www.ba.no/nyhet/politikk/budsjett/truer-med-a-bryte-loven-ingen-kan-vri-armene-vare-i-budsjettforhandlingene/s/5-8-1179319">trugar SV med å nekte å stemme over budsjettet i bystyret</a>.</p>
      <p>Raudts Sofie Marhaug vurderer det same.</p>
      <p>Det går an å håpe at dette berre er eit forhandlingsutspel frå SV og Raudt. For det er nesten ikkje grenser for kor ansvarslaust den trugselen er.</p>
      <p><b>Det er stemmeplikt</b> i bystyret, ifølgje kommunelova. Mikkel Grüner (SV) har rett i at det er vanskeleg å handheve eit slikt lovbrot.</p>
      <p>Men det er ein dårleg grunn til å bryte lova. Stemmeplikta er ein sentral speleregel i det norske politiske systemet. Det vurderer SV og Raudt å setje til side, om dei ikkje får viljen sin.</p>
      <p>Når ein vert vald inn i bystyret, så fører det med seg eit ansvar om å setje seg inn i og stemme i alle saker. Stemmeplikta sikrar at byens folkevalde ikkje berre stemmer i sakene dei bryr seg mest om.</p>
      <p>Trugselen om å bryte regelen undergrev det. Men det kan òg få store politiske konsekvensar.</p>
      <p>
        <a href="https://www.bt.no/btmeninger/kommentar/i/2GgMKR/dei-kranglar-som-om-det-er-2014">Les også<br/>Morten Myksvoll: Dei kranglar som om det er 2014</a>
      </p>
      <p><b>Dersom SV og Raudt</b> forlèt bystyresalen når dei folkevalde skal bestemme neste års pengebruk, vil det ikkje vere nok om byrådet får støtte frå Senterpartiet.</p>
      <p>Då kan resultatet bli at Høgre får gjennom sitt alternative budsjett. Då har Ap, MDG, Venstre og KrF neppe noko anna val enn å gå av. Det er vanskeleg å sjå at det skal vere i SV og Raudts interesse.</p>
      <p>I eit slikt utfall vil SV og Raudt ha gitt frå seg innflytelse og skapt ein svært kaotisk situasjon i bypolitikken. For dei kan ikkje berre skyve ansvaret for at byen har eit styringsdyktig fleirtal over på byrådet åleine.</p>
      <p><b>Makta sit i bystyret. </b>Der ligg òg ansvaret. Det kan ikkje SV og Raudt springe frå.</p>
      <p>Byrådet har sjølvsagt eit stort ansvar for at budsjettet kjem i hamn. Dei må kome forhandlingspartnarar i møte, men dei må òg sikre at kommuneøkonomien ikkje vert sett på spel.</p>
      <p>Difor kan ikkje byrådet gå med på kva som helst av budsjettforlik.</p>
      <p><b>Veljarane røysta </b>inn eit svært fragmentert bystyre i årets val. Når så mange parti må samarbeide for å få fleirtal, krev det vilje til kompromiss.</p>
      <p>Og det gjeld både byrådet og opposisjonen.</p>
      <p><b>Om BTs leder</b><br/><br/>BTs lederartikler blir skrevet av mediehusets redaktører og kommentargruppe. Politisk redaktør er leder for denne gruppen. Lederne er skrevet på bakgrunn av BTs publisistiske idé, sjefredaktørs meninger og avisens tradisjon. I avisens publisistiske idé heter det:<br/><br/><i>«Bergens Tidende skal være en frittstående, liberal, borgerlig (ikke-sosialistisk) avis, partipolitisk uavhengig. Avisens generelle grunnsyn skal bygge på et progressivt og menneskelig samfunnssyn. Den redaksjonelle ledelse skal ha som oppgave å lage en avis som gir sine lesere i by og bygd saklig og sann orientering om det som foregår lokalt, nasjonalt og internasjonalt. Redaksjonsledelsens integritet skal være uavkortet så vel utad som innad»</i>.</p>
      <related>
        <h4>Les også</h4>
        <a href="https://www.bt.no/nyheter/lokalt/i/g7xg39/slik-skal-dei-tvinge-gjennom-bybanetunnel"/>
        <a href="https://www.bt.no/nyheter/lokalt/i/y3JaxA/raudt-foreslaar-oppkjoep-etter-akasia-braaket-det-trengst-ei-oppryddi"/>
        <a href="https://www.bt.no/nyheter/lokalt/i/AdBKKr/foer-valet-var-forskjellane-uoverstigelege-no-vil-krf-samarbeide-med"/>
        <a href="https://www.bt.no/nyheter/lokalt/i/awePPL/dette-er-det-nye-byraadet"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/btmagasinet/i/JoXlG4/karina-forstaar-ikke-vitser-thomas-gaar-midt-i-en-samtale-hvis-den-kjed"/>
        <a href="https://www.bt.no/nyheter/lokalt/i/50v6M6/vill-budkamp-om-bolig-med-krypt-solgt-for-235-millioner-over-takst"/>
        <a href="https://www.bt.no/btmeninger/kommentar/i/qLx2Po/martyren-paa-ytre-hoegre"/>
        <a href="https://www.bt.no/sport/i/Vbr1Q1/hyller-branns-nye-spiss-blant-de-beste-avslutterne-jeg-har-sett"/>
        <a href="https://www.bt.no/btmeninger/debatt/i/2GgMmr/det-dummeste-jeg-har-gjort"/>
      </related>
      <ol>
        <li>
          <a href="https://www.bt.no/tag/Bystyret">Bystyret</a>
        </li>
        <li>
          <a href="https://www.bt.no/tag/Byr%C3%A5det_(Bergen)">Byrådet (Bergen)</a>
        </li>
        <li>
          <a href="https://www.bt.no/tag/Sosialistisk_Venstreparti_(SV)">Sosialistisk Venstreparti (SV)</a>
        </li>
        <li>
          <a href="https://www.bt.no/tag/R%C3%B8dt_(R)">Rødt (R)</a>
        </li>
      </ol>
    </article>
  </body>
</html>