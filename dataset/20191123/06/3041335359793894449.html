<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/world/ilthe-to-telos-tis-igemonias-tou-vasilia-mpimpi/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T06:03:50+00:00"/>
    <meta property="og:title" content="Ήλθε το τέλος της ηγεμονίας του «βασιλιά Μπίμπι»;"/>
    <meta property="og:description" content="Η άσκηση διώξεων για διαφθορά εις βάρος του ισραηλινού πρωθυπουργού Μπενιαμίν Νετανιάχου θα μπορούσε να σημάνει το τέλος της ηγεμονίας του «βασιλιά Μπίμπι»."/>
  </head>
  <body>
    <article>
      <h6 class="kicker">Ισραήλ</h6>
      <h1>Ήλθε το τέλος της ηγεμονίας του «βασιλιά Μπίμπι»;</h1>
      <h2>Η άσκηση διώξεων για διαφθορά εις βάρος του ισραηλινού πρωθυπουργού Μπενιαμίν Νετανιάχου θα μπορούσε να σημάνει το τέλος της ηγεμονίας του «βασιλιά Μπίμπι».</h2>
      <address><time datetime="2019-11-23T06:03:50+00:00">23 Nov 2019, 06:03</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Είναι αυτό το τέλος της εποχής του Μπενιαμίν <a href="https://www.in.gr/tags/%ce%bd%ce%b5%cf%84%ce%b1%ce%bd%ce%b9%ce%ac%cf%87%ce%bf%cf%85/">Νετανιάχου</a>; Η άσκηση διώξεων για διαφθορά εις βάρος του ισραηλινού πρωθυπουργού τη στιγμή που οι βουλευτές καλούνται να αποφασίσουν για τον επόμενο επικεφαλής της κυβέρνησης, θα μπορούσε να σημάνει το τέλος της ηγεμονίας του «βασιλιά Μπίμπι», εκτιμούν σχολιαστές.</p>
      <h3>Κατηγορούμενος πρωθυπουργός</h3>
      <p>Για πρώτη φορά στην ιστορία του, το Ισραήλ ξύπνησε χθες με κατηγορούμενο πρωθυπουργό: για διαφθορά, απάτη και κατάχρηση εμπιστοσύνης σε τρεις υποθέσεις, το χειρότερο σενάριο για τον 70χρονο Νετανιάχου από τότε που η δικαιοσύνη άρχισε την έρευνα εναντίον του.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Ράγισε» καρδιές το γράμμα 7χρονης στον Άη Βασίλη</a>
      </p>
      <p>Ορισμένοι πίστευαν ότι ο γενικός εισαγγελέας Αβιχάι Μάντελμπλιτ θα έβαζε στο αρχείο τις κατηγορίες ή ακόμα και ολόκληρη την υπόθεση κατά του μακροβιότερου ισραηλινού πρωθυπουργού. Αλλά ο γενικός εισαγγελέας του απάγγειλε προχθές κατηγορίες για όλα τα αδικήματα που του προσάπτονται σε ένα νομικό σίριαλ που ενδέχεται να συνεχιστεί για καιρό.</p>
      <p>Κοντολογίς, στην πραγματικότητα αμφισβητείται η ίδια η εξουσία του «Μπίμπι», του αρχηγού του δεξιού κόμματος Λικούντ.</p>
      <p>Γιατί; Ο Νετανιάχου δεν κατόρθωσε να εξασφαλίσει τους 61 βουλευτές, το όριο της κοινοβουλευτικής πλειοψηφίας, για να σχηματίσει κυβέρνηση μετά τις πρόωρες εκλογές του Απριλίου και του Σεπτεμβρίου.</p>
      <p>Ο αντίπαλός του, ο κεντρώος Μπένι Γκαντς, απέτυχε επίσης να υλοποιήσει την εντολή σχηματισμού κυβέρνησης και ο πρόεδρος Ρέουβεν Ρίβλιν ανέθεσε προχθές την εντολή στο ίδιο το Κοινοβούλιο.</p>
      <h4>«Το τέλος είναι ξεκάθαρο»</h4>
      <p>Μέσα στις επόμενες τρεις εβδομάδες, οι ισραηλινοί βουλευτές καλούνται να ορίσουν πρωθυπουργό ο οποίος μπορεί να κερδίσει κοινοβουλευτική πλειοψηφία ή να οδηγηθεί η χώρα σε τρίτες εκλογές σε λιγότερο από ένα χρόνο.</p>
      <p>«Ανεξάρτητα από ηθικά και νομικά θέματα, η πολιτική κατάσταση του πρωθυπουργού είναι οδυνηρά ξεκάθαρη: Οι πιθανότητες να εξασφαλίσει 61 έδρες είναι σχεδόν ανύπαρκτες, και ως εκ τούτου το ίδιο ανύπαρκτες είναι και οι πιθανότητες να σχηματίσει πέμπτη κυβέρνηση», συνοψίζει ο Αμίτ Σεγκάλ, δεξιός αρθρογράφος στην καθημερινή εφημερίδα Yediot Aharonot.</p>
      <p>«Το τέλος είναι ξεκάθαρο. Το ερώτημα τώρα είναι να ξέρουμε πόσο ανώμαλος θα είναι ο δρόμος», έγραψε ο Γιεχούντα Γιφρά, στην εφημερίδα Makor Rishon.</p>
      <p>Από την πλευρά τους, ορισμένοι από τους βασικούς συμμάχους του πρωθυπουργού τον διαβεβαίωσαν ότι θα συνεχίσουν να τον στηρίζουν, επισημαίνοντας ότι δεν έχει ακόμη καταδικαστεί. Μεταξύ αυτών, ο υπουργός Παιδείας Ράφι Περέτζ του ακροδεξιού κόμματος Εβραϊκή Εστία, ο υπουργός Εξωτερικών Ισραέλ Κατς και η υπουργός Πολιτισμού Μίρι Ρεγκέβ, μέλη του Λικούντ.</p>
      <h4>«Αμεση παραίτηση»</h4>
      <p>Ο πρώην αρχηγός του στρατού Μπένι Γκαντς ο οποίος διαγκωνίζεται για το πρωθυπουργικό αξίωμα ζήτησε την «άμεση παραίτηση» του μεγάλου αντιπάλου του από όλα τα υπουργικά πόστα που διατηρεί, μετά την ανακοίνωση της άσκησης διώξεων.</p>
      <p>Ο ισραηλινός νόμος απαγορεύει σε υπουργό, όχι στον πρωθυπουργό, να παραμείνει στην εξουσία εάν κατηγορηθεί. Ο Νετανιάχου εκτός από πρωθυπουργός κρατά τα χαρτοφυλάκια του υπουργού Γεωργίας, Υγείας Κοινωνικών Υποθέσεων και Διασποράς, πόστα που πιθανόν θα πρέπει να εγκαταλείψει.</p>
      <p>Δημοσκόπηση που μετέδωσε το τηλεοπτικό δίκτυο Channel 13 έδειξε πως το 56% των Ισραηλινών πιστεύει ότι ο Νετανιάχου δεν μπορεί να συνεχίσει να κυβερνά, μετά τις διώξεις εις βάρος του.</p>
      <p>Μάστορας στην τέχνη της πολιτικής επιβίωσης, ο Νετανιάχου υποσχέθηκε ότι «δεν θα εγκαταλείψει», καταγγέλλοντας «πραξικόπημα» εναντίον του, εκκολαπτόμενο από τη δικαιοσύνη.</p>
      <p>Κάλεσε για «τη διερεύνηση των ερευνητών», που βρίσκονται στο κέντρο της υπόθεσης εναντίον του, και τους υποστηρικτές του να κινητοποιηθούν μαζικά υπέρ του.</p>
      <h4>«Θα δεχτούμε τις αποφάσεις»</h4>
      <p>Χθες, σε βίντεο που αναρτήθηκε στο Διαδίκτυο, λίγο πριν την έναρξη του Σαμπάτ, κρατώντας πιο χαμηλό προφίλ ο Μπίμπι είπε ότι είναι έτοιμος να αποδεχθεί τις αποφάσεις της δικαιοσύνης.</p>
      <p>«Θα δεχτούμε τις αποφάσεις του δικαστηρίου, δεν υπάρχει καμία αμφιβολία γι’ αυτό» και «θα ενεργήσουμε σύμφωνα με το κράτος δικαίου», τόνισε και επανέλαβε την έκκλησή του να διερευνηθούν οι ερευνητές.</p>
      <p>Χθες, επίσης, περίπου 80 διαδηλωτές κατά του Νετανιάχου με πανό που έγραφαν μεταξύ άλλων «Διεφθαρμένε τράβα σπίτι σου» συγκεντρώθηκαν έξω από τα κεντρικά γραφεία του Λικούντ στο Τελ Αβίβ. Στην άλλη πλευρά του δρόμου, οπαδοί του Νετανιάχου τον επευφημούσαν με τραγούδια.</p>
      <h4>Ανταρσία στο Λικούντ;</h4>
      <p>Το ολέθριο πλήγμα μπορεί να έρθει μέσα από το ίδιο του το κόμμα που πρέπει να επιλέξει αν θα στηρίξει τον αρχηγό του ή αν θα τον εγκαταλείψει για να υποστηρίξει άλλον υποψήφιο για τη θέση του πρωθυπουργού.</p>
      <p>Προχθές, πριν την απαγγελία κατηγοριών, τενόρος του κόμματος, ο Γκιντεόν Σάαρ, δήλωσε πως σε περίπτωση νέων βουλευτικών εκλογών θα ήταν «παράλογο να σκεφτούμε» ότι ο Μπενιαμίν Νετανιάχου θα μπορούσε να κερδίσει, και ζήτησε να διεξαχθούν εσωκομματικές εκλογές.</p>
      <p>«Νομίζω ότι θα μπορέσω να σχηματίσω κυβέρνηση και να ενώσω τη χώρα και το έθνος», δήλωσε ο Σάαρ, αντίπαλος του Νετανιάχου μέσα στο Λικούντ.</p>
      <p>«Μεγάλη ανταρσία αναδύεται στο Λικούντ», δήλωσε ο Οφερ Ζάλζμπεργκ, αναλυτής της International Crisis Group. «Ολες οι ενδείξεις είναι ότι αυτή η εσωκομματική αντιπολίτευση θα ενταθεί τις επόμενες ημέρες ή εβδομάδες».</p>
      <p>Πηγή προσκείμενη στον πρόεδρο Ρίβλιν τόνισε πως αναμένει εκκλήσεις για να αποκλείσει ο πρόεδρος τον Νετανιάχου από υποψήφιο λόγω των κατηγοριών.</p>
      <p>Πηγή: ΑΠΕ</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>