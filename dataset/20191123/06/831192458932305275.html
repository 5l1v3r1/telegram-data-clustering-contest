<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/apth-apeiles-via-aselgeies-kai-propilakismoi-den-echoyn-choro-sto-panepistimio-mas/"/>
    <meta property="og:site_name" content="europost.gr"/>
    <meta property="article:published_time" content="2019-11-23T06:45:44+00:00"/>
    <meta property="og:title" content="ΑΠΘ: Απειλές, βία, ασέλγειες και προπηλακισμοί δεν έχουν χώρο στο Πανεπιστήμιό μας"/>
    <meta property="og:description" content="Οι πρυτανικές αρχές του ΑΠΘ καταδίκασαν τη βία, σε οποιαδήποτε μορφή της, με αφορμή τα τελευταία περιστατικά στους πανεπιστημιακούς χώρους. «Η βία δεν έχει χώρο στο Αριστοτέλειο Πανεπιστήμιο Θεσσαλονίκης», τονίζουν οι πρυτανικές αρχές σε ανακοίνωσή τους."/>
  </head>
  <body>
    <article>
      <h1>ΑΠΘ: Απειλές, βία, ασέλγειες και προπηλακισμοί δεν έχουν χώρο στο Πανεπιστήμιό μας</h1>
      <address>
        <time datetime="2019-11-23T06:45:44+00:00">23 Nov 2019, 06:45</time>
      </address>
      <p>Οι πρυτανικές αρχές του ΑΠΘ καταδίκασαν τη βία, σε οποιαδήποτε μορφή της, με αφορμή τα τελευταία περιστατικά στους πανεπιστημιακούς χώρους.</p>
      <p>«Η βία δεν έχει χώρο στο Αριστοτέλειο Πανεπιστήμιο Θεσσαλονίκης», τονίζουν οι πρυτανικές αρχές σε ανακοίνωσή τους. «Καταδικάζουμε τη βία σε οποιαδήποτε μορφή της- σωματική, λεκτική ή ψυχολογική- από οποιονδήποτε και κάτω από οποιεσδήποτε συνθήκες, καταδικάζουμε σθεναρά κάθε ενέργεια προσβολής της προσωπικότητας, κάθε απόπειρα πρόκλησης σωματικής ή ηθικής βλάβης σε οποιοδήποτε μέλος της πανεπιστημιακής μας κοινότητας , απομονώνουμε πολιτικά, ηθικά και ουσιαστικά όποιον επιχειρεί να υπονομεύσει την ελεύθερη έκφραση ιδεών στον χώρο του Πανεπιστημίου», επισημαίνει ακόμη η πρυτανεία του ΑΠΘ.</p>
      <p><b>ΑΠΘ: Προάγουμε τις ακαδημαϊκές ελευθερίες και αξίες</b><br/>Τις τελευταίες ημέρες έχουν γίνει απανωτές καταγγελίες για περιστατικά βίας σε Πανεπιστήμια. Φοιτητές ανέφεραν ότι δέχθηκαν επίθεση τόσο στην ΑΣΟΕΕ, όσο και στo Πάντειο κατά τη διάρκεια των συνελεύσεων. Καταγγελία για επίθεση έκαναν όμως και φοιτητές του Πανεπιστημίου Κρήτης.</p>
      <p>«Η πανεπιστημιακή κοινότητα του ΑΠΘ έχει αποδείξει ότι έχει την ικανότητα και την ωριμότητα για γόνιμο και δημοκρατικό διάλογο, που προάγει τις ακαδημαϊκές ελευθερίες και αξίες. Προπηλακισμοί διδασκόντων, φοιτητών ή εργαζομένων, απειλές και βία δεν έχουν χώρο στο Πανεπιστήμιό μας», αναφέρει ακόμη η ανακοίνωση. Στο ΑΠΘ, την Πέμπτη φοιτητές έκαναν κατάληψη στο κτίριο διοίκησης, ζητώντας λύση για τη συμφόρηση που παρατηρείται στην κυρίως αίθουσα της φοιτητικής λέσχης.</p>
      <p>Πέρα από τα περιστατικά βίας όμως, στις αρχές του μήνα είχε προκαλέσει σοκ ένα άλλο περιστατικό που συνέβη στη βιβλιοθήκη του ΑΠΘ. Πρόκειται για την περίπτωση φοιτητή, ο οποίος παρενόχλησε σεξουαλικά φοιτήτρια- φέρεται να εκσπερμάτισε στην πλάτη της 20χρονης- και καταδικάστηκε σε ποινή φυλάκισης 10 μηνών με τριετή αναστολή.</p>
    </article>
  </body>
</html>