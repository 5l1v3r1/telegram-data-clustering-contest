<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://incont.stirileprotv.ro/auto/gigant-auto-german-cu-peste-20-000-de-angajati-in-romania-face-concedieri-masive-din-cauza-eliminarii.html"/>
    <meta property="og:site_name" content="incont.stirileprotv.ro"/>
    <meta property="article:published_time" content="2019-11-23T06:23:00+00:00"/>
    <meta property="og:title" content="Gigant auto german cu peste 20.000 de angajaţi în România face concedieri masive, din cauza eliminării motoarelor cu combustie internă"/>
    <meta property="og:description" content="Grupul german Continental a anunţat că va concedia, până în 2028, aproximativ 5.040 de angajaţi."/>
  </head>
  <body>
    <article>
      <h1>Gigant auto german cu peste 20.000 de angajaţi în România face concedieri masive, din cauza eliminării motoarelor cu combustie internă</h1>
      <address><time datetime="2019-11-23T06:23:00+00:00">23 Nov 2019, 06:23</time> by <a rel="author">InCont.ro</a></address>
      <p>Grupul german Continental a anunţat că va concedia, până în 2028, aproximativ 5.040 de angajaţi.</p>
      <p>Decizia companiei vine în urma reducerii activităţii de fabricare a motoarelor, în condiţiile în care reglementările mai stricte privind emisiile ameninţă cererea de componente pentru motoarele cu combustie internă, transmite Reuters, preluată de <a href="http://Agerpres.ro/"><i>Agerpres</i></a>.</p>
      <p>Al doilea mare producător european de componente auto şi anvelope, cu peste 240.000 de angajaţi, este afectat de încetinirea vânzărilor de automobile pe plan global şi de trecerea de la maşinile pe benzină şi motorină la cele electrice şi hibride.</p>
      <p>Continental a precizat că aproximativ 520 de locuri de muncă vor fi pierdute în 2024, când va fi închisă fabrica din Roding, unde se fac componente hidraulice pentru motoarele pe benzină şi motorină.</p>
      <p>Alte 850 de locuri de muncă ar putea fi pierdute la unitatea din Limbach-Oberfrohna, când nu se vor mai produce componente pentru motoarele pe motorină, din 2028, şi încă 2.200 de slujbe în Babenhausen, a precizat Continental.</p>
      <p>Toate cele trei fabrici sunt Germania.</p>
      <p>De asemenea, în SUA, la uzina din Newport News, vor fi eliminate încă 720 de locuri de muncă în 2024, iar în Pisa, Italia, 750 de slujbe sunt ameninţate deoarece din 2028 va fi oprită producţia de componente pentru motoarele pe benzină.</p>
      <p>În plus, Continental a informat că va începe discuţii cu reprezentanţii muncitorilor de la fabrica sa din Rubi, Spania, unde lucrează 760 de angajaţi.</p>
      <p>Profitul operaţional ajustat al Continental a scăzut cu 20% în trimestrul trei din 2019, iar grupul german a avertizat luna aceasta că se aşteaptă la o scădere cu 6% a producţiei de maşini şi camionete.</p>
      <p>Continental AG nu se aşteaptă la o îmbunătăţire a producţiei auto globale în următorii cinci ani. "În cel mai bun caz, ne aşteptăm la un trend uşor descendent în 2020", a afirmat directorul financiar Wolfgang Schaefer.</p>
      <p>Compania se aşteaptă ca în trimestrul patru din 2019 producţia auto să scadă în continuare în China, Europa şi America de Nord. Din cauza încetinirii preconizate a producţiei auto mondiale, grupul german a decis să treacă în conturile sale o depreciere a activelor de 2,5 miliarde euro, în principal legate de achiziţiile făcute înainte de 2008.</p>
      <p>Continental deţine şapte unităţi de producţie şi patru centre de inginerie în Timişoara, Sibiu, Carei, Nădab, Braşov şi Iaşi. Potrivit compnaiei, Continental România are peste 20.000 de angajați pe piața locală, din care o treime sunt ingineri și informaticieni în centrele de cercetare și dezvoltare.</p>
    </article>
  </body>
</html>