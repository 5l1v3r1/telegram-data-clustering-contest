<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/national/2019/11/23/bengal-college-welcomes-muslim-sanskrit-professor-bhu"/>
    <meta property="og:site_name" content="Media One"/>
    <meta property="article:published_time" content="2019-11-23T06:33:03+00:00"/>
    <meta property="og:title" content="‘എന്നാല്‍ ഞങ്ങളെ സംസ്‌കൃതം പഠിപ്പിക്കാന്‍ മുസ്‍ലിം അധ്യാപകന്‍ മതി’"/>
    <meta property="og:description" content="കല്‍ക്കട്ട യൂണിവേഴ്‌സിറ്റിക്ക് കീഴില്‍ വരുന്ന കോളേജാണ് രാമകൃഷ് മിഷന്‍ വിദ്യാമന്ദിര്‍."/>
  </head>
  <body>
    <article>
      <h1>‘എന്നാല്‍ ഞങ്ങളെ സംസ്‌കൃതം പഠിപ്പിക്കാന്‍ മുസ്‍ലിം അധ്യാപകന്‍ മതി’</h1>
      <h2>കല്‍ക്കട്ട യൂണിവേഴ്‌സിറ്റിക്ക് കീഴില്‍ വരുന്ന കോളേജാണ് രാമകൃഷ് മിഷന്‍ വിദ്യാമന്ദിര്‍.</h2>
      <address><time datetime="2019-11-23T06:33:03+00:00">23 Nov 2019, 06:33</time> by <a rel="author" href="https://www.mediaonetv.in/author/550783" target="_blank">Web Desk</a></address>
      <p>സംസ്‌കൃതം പഠിപ്പിക്കാന്‍ മുസ്‍ലിം അധ്യാപകന്‍ വരുന്നതിനെതിരെയുള്ള ബനാറസ് ഹിന്ദു സര്‍വകലാശാലയില്‍ നടത്തി വരുന്ന ‘വിപ്ലവകരമായ’ സമരം നടന്നുകൊണ്ടിരിക്കെ, തൊട്ടപ്പുറത്ത് രാമകൃഷ്ണ മിഷന്‍ വിദ്യാമന്ദിര്‍ കോളേജില്‍ നിന്നും ഉയരുന്നത് വേറിട്ടൊരു ശബ്ദമാണ്. സംസ്‌കൃതാധ്യാപകനായി കോളേജില്‍ എത്തിയ റംസാന്‍ അലിക്ക് വരവേല്‍പ്പ് നല്‍കിയിരിക്കുകയാണ് കോളേജിലെ വിദ്യാര്‍ഥികള്‍.</p>
      <figure>
        <img src="https://images.assettype.com/mediaone%2F2019-11%2F51c160b6-eb4e-4447-a3e1-4a311b9dcf44%2Ffdsdf_d.JPG?w=1200&amp;auto=format%2Ccompress"/>
      </figure>
      <p>നേരത്തെ, ബനാറസ് ഹിന്ദു സര്‍വകലാശാലയില്‍ സംസ്‌കൃതം വിഭാഗത്തിലേക്ക് എത്തിയ ഫിറോസ് ഖാന്‍ എന്ന അധ്യാപകനെതിരെ ഒരു വിഭാഗം രംഗത്ത് വരികയായിരുന്നു. ഫിറോസ് ഖാനെ നിയമിക്കുന്നതിനെതിരെ കഴിഞ്ഞ ആഴ്ച്ച പ്രതിഷേധക്കാര്‍ കുത്തിയിരിപ്പ് സമരം ആരംഭിക്കുകയും സംഭവം ദേശീയ ശ്രദ്ധ നേടുകയും ചെയ്യുകയുണ്ടായി. ഇതിനിടെയാണ് പശ്ചിമ ബംഗാളിലെ കോളേജില്‍ നിന്നുള്ള ശുഭകരമായ വാര്‍ത്ത എത്തിയത്.</p>
      <p>കല്‍ക്കട്ട യൂണിവേഴ്‌സിറ്റിക്ക് കീഴില്‍ വരുന്ന കോളേജാണ് രാമകൃഷ് മിഷന്‍ വിദ്യാമന്ദിര്‍. ഏവരേയും ഉള്‍ക്കൊള്ളുന്നതാണ് ശ്രീ രാമകൃഷ്ണ പരമഹംസന്റെയും രാജ്യത്തിന്റെയും പാരമ്പര്യമെന്നും, ആരെയും മതത്തിന്റെ പേരില്‍ മാറ്റിനിര്‍ത്തുന്ന പ്രശ്‌നമിവിടെ ഉദിക്കുന്നില്ലെന്നും കോളേജ് പ്രിന്‍സിപ്പള്‍ സ്വാമി ശാസ്ത്രജ്ഞനാനന്ദ പറഞ്ഞു.</p>
      <figure>
        <img src="https://images.assettype.com/mediaone%2F2019-11%2F8d1c0d58-6e8a-48a0-8981-b15e0317706e%2Fbhu_protest_647x363.webp?w=1200&amp;auto=format%2Ccompress"/>
      </figure>
      <p>കഴിഞ്ഞ ചൊവ്വാഴ്ച്ചയാണ് റംസാന്‍ അലിയെ സംസ്‌കൃതം അധ്യാപകനായി നിയമിച്ചത്. ബി.എച്ച്.യുവില്‍ നടക്കുന്നത് ഒറ്റപ്പെട്ട സംഭവമാണെന്നും രാജ്യത്തിന്റെ സ്വഭാവമല്ലെന്നും റംസാന്‍ അലി പറഞ്ഞു. തന്റെ വിശ്വാസത്തിന്റെ പേരില്‍ കോളേജില്‍ തനിക്ക് യാതൊരു ബുദ്ധിമുട്ടും ഉണ്ടായിട്ടില്ലെന്നും റംസാന്‍ ചൂണ്ടിക്കാട്ടി. ഇത്തരം കാര്യങ്ങളുടെ പേരില്‍ ഒരു അധ്യാപകനെ പഠിപ്പിക്കുന്നതില്‍ നിന്ന് തടയുന്നത് നാടിന് ദോഷകരമാണെന്നും അദ്ദേഹം പറഞ്ഞു. ജല്‍പൈഗുരി സര്‍ക്കാര്‍ കോളേജില്‍ നിന്നും സ്ഥലം മാറി വന്നതായിരുന്നു റംസാന്‍ അലി.</p>
    </article>
  </body>
</html>