<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/greece/ellinokyprioi-kai-tourkokyprioi-diadilosan-mazi-zitontas-lysi-sto-kypriako/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-23T06:27:09+00:00"/>
    <meta property="og:title" content="Ελληνοκύπριοι και Τουρκοκύπριοι διαδήλωσαν μαζί ζητώντας λύση στο Κυπριακό"/>
    <meta property="og:description" content="Ελληνοκύπροι και Τουρκοκύπριοι διαδήλωσαν μαζί και ζήτησαν λύση στο Κυπριακό από τον πρόεδρο της Κυπριακής Δημοκρατίας Νίκο Αναστασιάδη και τον τουρκοκύπριο ηγέτη Μουσταφά Ακιντζί ενόψει της τριμερούς συνάντησης στις 25 Νοεμβρίου στο Βερολίνο."/>
  </head>
  <body>
    <article>
      <h6 class="kicker">Λευκωσία</h6>
      <h1>Ελληνοκύπριοι και Τουρκοκύπριοι διαδήλωσαν μαζί ζητώντας λύση στο Κυπριακό</h1>
      <h2>Ελληνοκύπροι και Τουρκοκύπριοι διαδήλωσαν μαζί και ζήτησαν λύση στο Κυπριακό από τον πρόεδρο της Κυπριακής Δημοκρατίας Νίκο Αναστασιάδη και τον τουρκοκύπριο ηγέτη Μουσταφά Ακιντζί ενόψει της τριμερούς συνάντησης στις 25 Νοεμβρίου στο Βερολίνο.</h2>
      <address><time datetime="2019-11-23T06:27:09+00:00">23 Nov 2019, 06:27</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Κοινή διακήρυξη επέδωσαν το απόγευμα της Παρασκευής στους εκπροσώπους του πρόεδρου της Κυπριακής Δημοκρατίας Νίκου Αναστασιάδη και του τουρκοκύπριου ηγέτη Μουσταφά Ακιντζί ελληνοκυπριακές και τουρκοκυπριακές οργανώσεις που διοργάνωσαν δικοινοτική κινητοποίηση υπό τον τίτλο «ΛΥΣΗ-ΕΠΑΝΕΝΩΣΗ-ΕΙΡΗΝΗ ΤΩΡΑ».</p>
      <h3>Στην οδό Λήδρας</h3>
      <p>Οι οργανώσεις αρχικά πορεύτηκαν στην οδό Λήδρας και πέρασαν το σημείο ελέγχου για να μεταβούν στο γραφείο του Μουσταφά Ακιντζί. Εκεί επέδωσαν τη διακήρυξη στα τουρκικά, ενώ μπροστά από το γραφείο του Ακιντζί ο ΓΓ της συντεχνίας των τουρκοκύπριων δασκάλων, KTOS, Σενέρ Ελτζίλ και ο ΓΓ της ΠΕΟ Πάμπης Κυρίτσης ανέγνωσαν ομιλίες.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Ράγισε» καρδιές το γράμμα 7χρονης στον Άη Βασίλη</a>
      </p>
      <p>Στη συνέχεια, οι οργανώσεις πορεύτηκαν στο Προεδρικό Μέγαρο όπου τη διακήρυξη παρέλαβε εκ μέρους του προέδρου της Δημοκρατίας, ο κυβερνητικός εκπρόσωπος Πρόδρομος Προδρόμου.</p>
      <p>Εξω από το Προεδρικό οι οργανώσεις πραγματοποίησαν εκδήλωση με καλλιτεχνικό πρόγραμμα. Οι συμμετέχοντες κρατούσαν πανό με συνθήματα στα ελληνικά και τα τουρκικά όπως «Λύση, επανένωση, ειρήνη τώρα» και «Οχι στη διχοτόμηση, ναι στην επανένωση», «Κύπρος ενωμένη ομοσπονδιακή».</p>
      <h4>Κοινή διακήρυξη</h4>
      <p>Παραδίδοντας την κοινή διακήρυξη στον κυβερνητικό εκπρόσωπο, ο ΓΓ της ΠΕΟ Πάμπης Κυρίτσης ανέφερε ότι η πορεία αυτή έχει μοναδικό στόχο να ασκήσει καλώς νοούμενη πίεση και να ενθαρρύνει τους δύο ηγέτες, ώστε ενόψει της συνάντησης που θα έχουν στο Βερολίνο να δείξουν όλη την αποφασιστικότητά τους, όλη την καλή τους διάθεση και θέληση για να υπάρξει αποτέλεσμα.</p>
      <p>Ο κυβερνητικός εκπρόσωπος, Πρόδρομος Προδρόμου ευχαρίστησε την δικοινοτική πρωτοβουλία και διαβεβαίωσε εκ μέρους του προέδρου της Δημοκρατίας για την καλή του θέληση και βούληση με την οποία πηγαίνει στο Βερολίνο για την επανέναρξη των διαπραγματεύσεων.</p>
      <p>Σημείωσε ότι είναι κοινός στόχος να υπάρξει κατάληξη σε συμφωνία, εφόσον υπάρξει κατάληξη στους όρους αναφοράς, στη βάση και της κοινής δήλωσης με την οποία ξεκίνησαν οι διαπραγματεύσεις και στην οποία γίνεται αναφορά σε λύση διζωνικής δικοινοτικής ομοσπονδίας, με πολιτική ισότητα που προσδιορίζουν τα ψηφίσματα του ΟΗΕ. Παράλληλα είπε, θα πρέπει να αξιοποιούνται και οι έξι παράμετροι που είχε προτείνει ο ΓΓ στο Κραν Μοντάνα.</p>
      <h4>«Αξίζουμε την ανεξαρτησία»</h4>
      <p>Πρόσθεσε ότι ο πρόεδρος της Δημοκρατίας νιώθει την αυτοπεποίθηση πως με καλή θέληση και πολιτική βούληση – εφόσον αυτή υπάρξει και από την άλλη πλευρά και από τους Τουρκοκύπριους και από την Τουρκία – στο Βερολίνο θα ανοίξει ο δρόμος για την επανέναρξη των διαπραγματεύσεων.</p>
      <p>Στην ομιλία του έξω από το γραφείο του Μουσταφά Ακιντζί, ο κ. Ελτζίλ ανέφερε ότι οι τουρκόφωνοι και ελληνόφωνοι Κύπριοι περιμένουν να λυθεί το κυπριακό πρόβλημα στη βάση διζωνικής, δικοινοτικής ομοσπονδιακής Κύπρου, με βάση την πολιτική ισότητα των δύο κοινοτήτων με ενιαία κυριαρχία, ενιαία ιθαγένεια και ενιαία διεθνή εκπροσώπηση.</p>
      <p>«Ως Κύπριοι, αξίζουμε την ανεξαρτησία, την ελευθερία, αξίζουμε να ζούμε ελεύθερα στην ανεξάρτητη Κύπρο. Αυτός είναι ο στόχος μας. Για να τον πετύχουμε, το νησί πρέπει να είναι ενωμένο. Καλούμε τους δύο ηγέτες να εργαστούν και να επιδείξουν βούληση γι’ αυτό», είπε.</p>
      <h4>Σε στασιμότητα</h4>
      <p>Στην κοινή διακήρυξή τους οι οργανώσεις αναφέρουν ότι μετά τη διακοπή των συνομιλιών στο Crans-Montana το κυπριακό πρόβλημα βρίσκεται σε στασιμότητα, γεγονός που εγκυμονεί τεράστιους κινδύνους για την οριστικοποίηση της διχοτόμησης του νησιού.</p>
      <p>«Ολοι εμείς που συνυπογράφουμε αυτό το κείμενο, θέλουμε να υπογραμμίσουμε για ακόμη μια φορά τη δέσμευσή μας στον στόχο για λύση δικοινοτικής διζωνικής ομοσπονδίας, για ένα κράτος, με μια κυριαρχία, μια ιθαγένεια, μια διεθνή προσωπικότητα και με πολιτική ισότητα των δυο κοινοτήτων όπως αυτή περιγράφεται στις σχετικές αποφάσεις των Ηνωμένων Εθνών. Λύση που να σέβεται τα δικαιώματα των δυο κοινοτήτων και να υπηρετεί τα συμφέροντα όλων των Κύπριων», προσθέτουν.</p>
      <p>Εκφράζουν επίσης την πεποίθηση ότι οι Κύπριοι, Ελληνοκύπριοι και Τουρκοκύπριοι, μπορούν και πρέπει να αφήσουν πίσω τους και να θάψουν οριστικά τη βία του παρελθόντος, τις εθνικιστικές εξάρσεις και τη μισαλλοδοξία και να οικοδομήσουν μαζί ένα κοινό ελπιδοφόρο μέλλον.</p>
      <h4>Σημαντική ευκαιρία</h4>
      <p>«Θεωρούμε ότι η επικείμενη συνάντηση των ηγετών των δυο κοινοτήτων με τον ΓΓ του ΟΗΕ στο Βερολίνο στις 25 Νοεμβρίου, αποτελεί σημαντική ευκαιρία για να ανοίξει ξανά η διαδικασία για επίλυση του Κυπριακού. Ως εκ τούτου είναι εξαιρετικά σημαντική για το μέλλον της Κύπρου», αναφέρουν.</p>
      <p>Οι οργανώσεις, εν όψει της συνάντησης της 25ης Νοεμβρίου, απαιτούν από τους δύο ηγέτες να αρθούν στο ύψος των περιστάσεων και με θέληση και αποφασιστικότητα να προχωρήσουν στη συνέχιση της διαδικασίας από το σημείο που διακόπηκε, με στόχο την κατάληξη σε συμφωνία το συντομότερο δυνατό.</p>
      <p>Οι δυο ηγέτες, προσθέτουν, οφείλουν να πείσουν τον ΓΓ ότι παραμένουν προσηλωμένοι στις αποφάσεις και τα ψηφίσματα του ΟΗΕ για λύση Δικοινοτικής Διζωνικής Ομοσπονδίας, και στη βάση του πλαισίου που έθεσε ο Γενικός Γραμματέας των Ηνωμένων Εθνών Γκουτέρες στο Crans-Montana.</p>
      <p>Διαφυλάσσοντας τις μέχρι σήμερα συγκλίσεις, αναφέρουν, να συμπεριφερθούν με θάρρος και υπευθυνότητα, ώστε να μην αφήσουν να ανοίξει η πόρτα προς το άγνωστο, την αβεβαιότητα, την αντιπαράθεση, και τελικά τη διχοτόμηση του τόπου.</p>
      <p>Πηγή: philenews/KYΠΕ</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>