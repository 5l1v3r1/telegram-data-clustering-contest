<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743143"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T06:00:00+00:00"/>
    <meta property="og:title" content="บสย.ร่วมออกบูธงาน มันนี่ เอ็กซ์โป 28 พ.ย.-1 ธ.ค.นี้"/>
    <meta property="og:description" content="บสย.จัดหนักนำโครงการ PGS8 ร่วมงานมันนี่เอ็กซ์โป ระหว่างวันที่ 28 พ.ย.-1 ธ.ค.นี้  ที่ ศูนย์นิทรรศการและการประชุมไบเทค พร้อมเปิดคลินิกหมอหนี้รับฟังปัญหา-ช่วยธุรกิจเข้าถึงแหล่งเงินทุน"/>
  </head>
  <body>
    <article>
      <h1>บสย.ร่วมออกบูธงาน มันนี่ เอ็กซ์โป 28 พ.ย.-1 ธ.ค.นี้</h1>
      <address>
        <time datetime="2019-11-23T06:00:00+00:00">23 Nov 2019, 06:00</time>
      </address>
      <p>
        <b>บสย.จัดหนักนำโครงการ PGS8 ร่วมงานมันนี่เอ็กซ์โป ระหว่างวันที่ 28 พ.ย.-1 ธ.ค.นี้  ที่ ศูนย์นิทรรศการและการประชุมไบเทค พร้อมเปิดคลินิกหมอหนี้รับฟังปัญหา-ช่วยธุรกิจเข้าถึงแหล่งเงินทุน</b>
      </p>
      <p>ดร.รักษ์ วรกิจโภคาทร  กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า  บสย. เตรียมนำโครงการค้ำประกันสินเชื่อ Portfolio Guarantee Scheme ระยะที่ 8 (PGS8)   เข้าร่วมงานมหกรรมการเงินส่งท้ายปีครั้งที่ 3 ในระหว่างวันที่ 28 พ.ย.-1 ธ.ค.นี้  ที่ ศูนย์นิทรรศการและการประชุมไบเทค บางนา พร้อมทั้งเปิดคลินิกหมอหนี้ให้คำปรึกษาผู้ประกอบการเอสเอ็มอีที่มีปัญหาในการทำธุรกิจ หรือมีปัญหาในการเข้าถึงแหล่งเงินทุน  โดยลูกค้าคลินิกหมอหนี้แบ่งออกเป็น 3 กลุ่ม กลุ่มแรกคือยังไม่เคยเป็นหนี้ เช่น สตาร์ทอัพ หรือมนุษย์เงินเดือน แล้ววันหนึ่งโรงงานปิด หรือธุรกิจปิดและอยากมีอาชีพใหม่เป็นกลุ่มแรกที่ให้คำปรึกษาว่าทำธุรกิจอย่างไร<br/><br/>กลุ่มที่ 2 ทำธุรกิจอยู่แล้วและอยากขยายธุรกิจแต่วงเงินเริ่มตึง หลายคนใช้เงินไม่ถูกทางไม่ถูกเวลาจะเป็นกับดักธุรกิจ หรือบางที่ใช้โอดีมาเป็นเงินทุนหมุนเวียนเอาดอกแพงมาสร้างธุรกิจที่มีกำไรต่ำได้เงินมาเท่าไหร่จ่ายดอกหมดเป็นการทำธุรกิจไม่สามารถปรับศักยภาพใช้วงเงินได้อย่างเต็มที่ <br/><br/>กลุ่มที่ 3 เป็นกลุ่มที่มีปัญหากว่า 30% ที่เข้ามาอยู่ในคลินิกหมอหนี้มีปัญหาเรื่องการชำระหนี้อยากขอปรับโครงสร้างหนี้  ได้รับผลกระทบจากธุรกิจชะลอตัวและต้องหารือกับธนาคารหลักในการหมุนเวียนธุรกิจอย่างไรให้อยู่ต่อไปได้  ซี่ง บสย.ทำหน้าที่ให้คำแนะนำยืดหนี้บางครั้งตัดกำไรพักแขวนเพื่อให้ธุรกิจผ่านพ้นไปก่อน   เดิมลูกค้าสามารถติดต่อ  Call Center  0-2890-9999 อย่างเดียว แต่ขณะนี้สามารถติดต่อผ่านwww.facebook.com/tcg.or.th  หรือแอดไลน์ได้แล้วที่ @doctor.tcg<br/><br/>สำหรับโครงการดังกล่าวมี 5 โครงการประกอบด้วย  1.บสย. SMEs ดีแน่นอน  วงเงินค้ำประกัน 40,000 ล้านบาท ระยะเวลาค้ำ 10 ปี ฟรีค่าธรรมเนียม 2 ปีแรก ปีต่อไปอัตราค่าธรรมเนียม 1.75%วงเงินค้ำประกันต่อราย 2 แสนบาท - 100 ลบ./ราย รวมทุกสถาบันการเงิน       2.บสย. SMEs บัญชีเดียววงเงินค้ำประกัน 10,000 ล้านบาท  ระยะเวลาค้ำ 10 ปี อัตราค่าธรรมเนียม 1.50% โดยฟรีค่าธรรมเนียม 2 ปีแรก ถัดไปปีที่ 3 และ 4 SMEs จ่าย 1% โดย บสย. ช่วยซัพพอร์ต 0.5% เป็นเวลา 2 ปี SMEs ที่ขอให้ค้ำประกันสินเชื่อต้องเป็น SMEs บัญชีเดียว หรืออยู่ภายใต้โครงการสินเชื่อบัญชีเดียวของสถาบันการเงิน วงเงินค้ำประกันตั้งแต่ 2 แสน - 100 ล้านบาท<br/><br/>3. SMEs LGวงเงินค้ำประกัน 3,000 ล้านบาท  ระยะเวลาค้ำ 10 ปีอัตราค่าธรรมเนียม 1% ฟรีค่าธรรมเนียม 3 ปีแรก 4.บสย. SMEs Supply Chain / Franchise  วงเงินค้ำประกัน 2,000 ล้านบาท ระยะเวลาค้ำ 10 ปี อัตราค่าธรรมเนียม 1.5% ฟรีค่าธรรมเนียม 2 ปีแรก ปีที่ 3 SMEs จ่าย 1% รัฐบาล จ่าย 0.5%งบชดเชยค่าธรรมเนียม 3.5% SMEs ได้รับสินเชื่อภายใต้โครงการสินเชื่อ Supply Chain ของผู้ให้สินเชื่อ หรือเป็น SMEs ที่ได้รับสินเชื่อเพื่อใช้ประกอบธุรกิจ Franchise และ 5. บสย. SMEs สหกรณ์ (ธ.ก.ส.) วงเงินค้ำประกัน 2,000 ล้านบาทอัตราค่าธรรมเนียม 1% ฟรีค่าธรรมเนียม 3 ปีแรกเป็นความร่วมมือระหว่าง บสย. และ ธนาคารเพื่อการเกษตรและสหกรณ์การเกษตร (ธ.ก.ส.)สินเชื่อที่ขอให้ค้ำประกันต้องไม่เป็นสินเชื่อที่นำไปปล่อยสินเชื่อต่อ (2 step loan)<br/><br/>อย่างไรก็ตาม  ทั้ง  5 โครงการนี้มีมูลค่า 57,000 ล้านบาท ส่วนที่เหลือ 93,000 ล้านบาท สำหรับผลิตภัณฑ์ หรือโครงการใหม่จะเกิดขึ้นในอนาคต  ซึ่งให้วงเงินค้ำประกันต่อรายสูงขึ้น คือ 100 ล้านบาท รวมทุกสถาบันการเงิน ฟรีค่าธรรมเนียม 2 ปี (จากเดิม PGS7 อยู่ที่ไม่เกิน 40 ล้านบาท ฟรีค่าธรรมเนียมแค่ปีเดียว) ระยะเวลาของโครงการค้ำประกันสินเชื่อ PGS8 จะสิ้นสุด 31 ธ.ค. 63 การที่ฟรีค่าธรรมเนียม 2 ปีเพื่อช่วยผู้ประกอบการลดค่าใช้จ่าย<br/> </p>
    </article>
  </body>
</html>