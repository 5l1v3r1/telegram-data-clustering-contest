<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200413/%DA%86%D8%B1%D8%A7-%D8%A7%D8%B9%D8%AA%D8%A8%D8%A7%D8%B1-%D8%AA%D8%B3%D9%87%DB%8C%D9%84%D8%A7%D8%AA-%D9%85%D8%B4%D8%A7%D8%BA%D9%84-%D8%AE%D8%A7%D9%86%DA%AF%DB%8C-%D8%A7%D8%B3%D8%AA%D8%A7%D9%86-%D8%A7%D9%85%D8%B3%D8%A7%D9%84-%DA%A9%D8%A7%D9%87%D8%B4-%DA%86%D8%B4%D9%85%DA%AF%DB%8C%D8%B1%DB%8C-%D8%AF%D8%A7%D8%B4%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T06:12:59+00:00"/>
    <meta property="og:title" content="چرا اعتبار تسهیلات مشاغل خانگی استان امسال کاهش چشمگیری داشت؟"/>
    <meta property="og:description" content="ایسنا/خراسان رضوی معاون اشتغال و کارآفرینی اداره کل تعاون، کار و رفاه اجتماعی خراسان رضوی گفت: اعتبار تسهیلات مشاغل خانگی از 64 میلیارد تومان در سال گذشته به 10 میلیارد تومان در سال جاری رسیده است."/>
  </head>
  <body>
    <article>
      <h6 class="kicker">یک مسؤول پاسخ داد؛</h6>
      <h1>چرا اعتبار تسهیلات مشاغل خانگی استان امسال کاهش چشمگیری داشت؟</h1>
      <address><time datetime="2019-11-23T06:12:59+00:00">23 Nov 2019, 06:12</time> by <a rel="author">عارف بلندنظر</a></address>
      <p>ایسنا/خراسان رضوی معاون اشتغال و کارآفرینی اداره کل تعاون، کار و رفاه اجتماعی خراسان رضوی گفت: اعتبار تسهیلات مشاغل خانگی از 64 میلیارد تومان در سال گذشته به 10 میلیارد تومان در سال جاری رسیده است.</p>
      <p>محمد امین بابایی در گفت‌وگو با ایسنا در خصوص پرداخت تسهیلات در حوزه مشاغل خانگی اظهار کرد: با توجه به کم بودن اعتبارات مشاغل خانگی این تسهیلات تنها به پشتیبان‌های مشاغل خانگی تعلق گرفته و به مستقلان تسهیلاتی پرداخت نشده است.</p>
      <p>وی ادامه داد: ما و استانداری جهت افزایش اعتبار تسهیلات مشاغل خانگی با بانک مرکزی مکاتبه کرده‌ایم، وزارتخانه نیز پیگیر این قضیه است.</p>
      <p>معاون اشتغال و کار افرینی اداره کل تعاون، کار و رفاه اجتماعی خراسان رضوی خاطر نشان کرد: ما امسال در سه بخش صنعت، خدمات میراث فرهنگی، گردشگری و همچنین در حوزه فرهنگ و ارشاد به 98 طرح با حدود 1285 نفر افراد تحت پوشش و به مبلغ 53 میلیارد و 360 میلیون ریال تسهیلات را مصوب و به بانک ارسال کرده‌ایم، این مبلغ در واقع 50 درصد از اعتبار تسهیلات مشاغل خانگی برای استان ماست.</p>
      <p>بابایی اضافه کرد: هشت مورد از این تسهیلات در حوزه فرهنگ و ارشاد و حدود 45، 46 مورد مربوط به بخش صنعت است و باقی آن‌ها در حوزه صنایع دستی بوده است.</p>
      <p>وی بیان کرد: در استان تاکنون شهرداری‌ها 20 بازار محلی برای مشاغل خانگی راه‌اندازی کرده‌اند و در مشهد هم همکاری‌های وجود داشته اما ما انتظار داریم در مشهد همکاری‌ها بیشتر باشد تا از ظرفیت بیشتری استفاده کنیم.</p>
      <p>معاون اشتغال و کار افرینی اداره کل تعاون، کار و رفاه اجتماعی خراسان رضوی در خصوص نظارت کیفی بر عملکرد مشاغل خانگی تصریح کرد: خود پشتیبان‌ها باید نظارت بر کیفیت را هم انجام دهند چرا که اگر محصولشان کیفیت نداشته باشد امکان عرضه در بازار را نخواهد داشت.</p>
      <p>بابایی اضافه کرد: در بخش مستقلان نظارتی نیست اما در بخش پشتیبان‌ها چون آن‌ها باید مواد اولیه را تامین کنند و هم مسائل مرتبط با بازار را پیگیری کنند یکی از وظایفی که دارند نظارت بر تولیدات است تا محصولات با کیفیت مدنظرشان توزیع شود و امکان عرضه به بازار را داشته باشد اما نهاد خاصی برای بررسی و نظارت بر کیفیت تولیدات مشاغل خانگی وجود ندارد.</p>
      <p>وی در خصوص شناسنامه‌دار شدن کالاهای تولیدی در بخش مشاغل خانگی گفت: شناسنامه دار کردن از مسائل رقابتی تولیدکننده‌ها است چرا که هرچه به سمت برندسازی و شناسنامه‌دارکردن کالاهای خود بروند به خصوص در حوزه صنایع دستی به نوعی اعتبار کارشان بالاتر می‌رود.</p>
      <p>معاون اشتغال و کار افرینی اداره کل تعاون، کار و رفاه اجتماعی خراسان رضوی افزود: اجبار قانونی در زمینه شناسنامه‌دارکردن وجود ندارد اما تولید کننده‌ها معمولا برای جلب اعتماد مشتریان به سمت شناسنامه‌دارکردن کالا حرکت می‌کنند. یکی از مسائل آموزشی در دوره‌های توانمندسازی شناسنامه‌دارکردن کالاها است چرا که قابل رصد باشد.</p>
      <p>بابایی گفت: هرساله تعهد اشتغال با توجه به مبالغی که تعیین می‌شود در بخش‌های مختلف تقسیم می‌شود، به عنوان مثال در بخش تسهیلات روستایی قانون‌گذار 10 درصد اعتبارات اشتغال روستایی را به مشاغل خانگی اختصاص داده است.</p>
      <p>وی تصریح کرد: ما در مشاغل خانگی به دنبال یک الگو به عنوان الگوی ملی مشاغل خانگی هستیم که در آن مشاغل خانگی را به عنوان زنجیره ای در نظر می‌گیریم و از تولید تا بازار فروش را آموزش می‌دهیم سپس آن‌هایی که آموزش دیده‌اند قابل رصد و ردگیری می‌باشند که ما ببینیم چه مقدار در بازار تاثیرگذار بوده‌اند.</p>
      <p>معاون اشتغال و کار افرینی اداره کل تعاون، کار و رفاه اجتماعی خراسان رضوی اضافه کرد: در چهار، پنج سال اخیر بالغ بر 20 هزار مجوز مشاغل خانگی صادر شده اما از ابتدای طرح حدود 100 هزار مجوز صادر شده است.</p>
      <p>بابایی اضافه کرد: من همیشه از مشاغل خانگی به عنوان یک ارتش خاموش اقتصادی یاد می‌کنم که اگر این ارتش به درستی مدیریت شود ما می‌توانیم حتی در شرایط تحریم، بازار ایران را از دست چینی‌ها خارج کنیم.</p>
      <p>وی ادامه داد: مشکل اصلی در این زمینه باوری است که باید تولید کنندگان داشته باشند تا خیلی از کالاها را به جای اینکه در کارخانه تولید کنند به سمت مشاغل خانگی هدایت کنند.</p>
      <p>معاون اشتغال و کار افرینی اداره کل تعاون، کار و رفاه اجتماعی خراسان رضوی اضافه کرد: ما در طرح نجات یکی از مصوباتی که در استان تعیین کردیم این بود که واحدهای صنعتی بررسی کنند که چه بخشی از تولیدات‌شان قابلیت واگذاری به مشاغل خانگی را دارد. با این کار هزینه تولید هم پائین می‌آید.</p>
      <p>بابایی در خصوص الگوی ملی مشاغل خانگی تصریح کرد: در الگوی نوین ملی مشاغل خانگی در سال قبل به صورت آزمایشی در 9 استان برای حدود 9 هزار نفر این طرح انجام شد که 4000 هزار نفر از آن ها سهم استان خراسان رضوی بود و امسال وزارتخانه با جهاد دانشگاهی برای ساماندهی 80 هزار نفر در یک موضوع در30 استان قرارداد بسته است و همچنین تفاهم سه جانبه ای با معاونت زنان و امور خانواده ریاست جمهوری برای 6000 نفر بسته شد.</p>
      <p>وی اضافه کرد: اولویت تسهیلات در استان کسانی هستند که در الگوی نوین ملی مشاغل خانگی توانمند شده‌ و توانسته‌اند پشتیبان تشکیل بدهند و افراد تحت پوشش خود را شناسائی کنند که بدین صورت افراد آموزش‌های سخت را که مهارت‌های تولید است می‌بینند و آموزش‌های نرم یا به عبارتی مدریت کسب و کار را هم در دوره توانمندسازی فرا می‌گیرند.</p>
      <p>معاون اشتغال و کارآفرینی اداره کل تعاون، کار و رفاه اجتماعی خراسان رضوی اضافه کرد: کسانی که در این حوزه کار می‌کنند می‌توانند با هزینه کمتر افراد بیشتری را تحت پوشش داشته باشند. در جلسه‌ای که در کارگروه اشتغال داشتیم همکاران جهاد دانشگاهی اعلام کردند که ما به ازای هر 100 میلیون تومان که شما تسهیلات پشتیبان بدهید 40 تا 50 نفر را تحت پوشش پشتیبان‌های خود قرار می‌دهیم.</p>
      <p>وی در خصوص صدور مجوز برای مشاغل تولید غذای خانگی و شیرینی خانگی بیان کرد: علی رغم اینکه غذا و شیرینی خانگی در رشته‌های مشاغل خانگی وجود دارد؛ وزارت بهداشت هیچگونه مجوزی در این زمینه صادر نکرده است.</p>
      <p>بابایی ادامه داد: این یکی از چالش‌های ماست، علی‌رغم اینکه مسئولین وزارت بهداشت در هنگام نوشتن قانون مشاغل خانگی این موارد را به عنوان مشاغل خانگی پیشنهاد دادند اما اکنون در مرحله اجرا مجوز آن را صادر نمی‌کنند.</p>
      <p>وی با اشاره به امکان کنترل و ساماندهی این رشته‌ها در مشاغل خانگی با انجام نظارت، افزود: ما به وزارت بهداشت می‌گوییم که هرگونه نظارتی مدنظر دارند، قرار دهیم تا این رشته‌ها در مشاغل خانگی فعال شوند اما تنها در تهران به یک سایت اجازه فعالیت در زمینه غذا خانگی داده‌اند و پس از آن هیچگونه مجوزی صادر نشده است، در استان هم علی رغم پیگیری‌های ما با صدور مجوز مخالفت کرده‌اند.</p>
      <p>انتهای پیام</p>
    </article>
  </body>
</html>