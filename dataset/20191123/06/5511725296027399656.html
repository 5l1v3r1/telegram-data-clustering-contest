<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/porzingis-ar-17-punktiem-palidz-mavericks-izcinit-ceturto-uzvaru-pec-kartas.d?id=51662897"/>
    <meta property="og:site_name" content="DELFI"/>
    <meta property="article:published_time" content="2019-11-23T06:52:03+00:00"/>
    <meta property="og:title" content="Porziņģis ar 17 punktiem palīdz 'Mavericks' izcīnīt ceturto uzvaru pēc kārtas "/>
    <meta property="og:description" content="Latvijas basketbola zvaigzne Kristaps Porziņģis piektdien Nacionālās basketbola asociācijas (NBA) spēlē guva 17 punktus, palīdzot Dalasas &quot;Mavericks&quot; izcīnīt jau ceturto panākumu pēc kārtas."/>
  </head>
  <body>
    <article>
      <h1>Porziņģis ar 17 punktiem palīdz 'Mavericks' izcīnīt ceturto uzvaru pēc kārtas </h1>
      <address><time datetime="2019-11-23T06:52:03+00:00">23 Nov 2019, 06:52</time> by <a rel="author">LETA</a></address>
      <p>
        <b>Latvijas basketbola zvaigzne <a href="https://www.delfi.lv/temas/kristaps-porzingis">Kristaps Porziņģis</a> piektdien Nacionālās basketbola asociācijas (<a href="https://www.delfi.lv/temas/nba">NBA</a>) spēlē guva 17 punktus, palīdzot Dalasas "<a href="https://www.delfi.lv/temas/mavericks">Mavericks</a>" izcīnīt jau ceturto panākumu pēc kārtas.</b>
      </p>
      <p>"Mavericks" mājās ar rezultātu 143:101 (29:26, 37:16, 45:29, 32:30) uzvarēja Klīvlendas "Cavaliers", kas uzvaras nav guvusi jau sešos mačos pēc kārtas.</p>
      <p>Porziņģis laukumā pavadīja 27 minūtes un 34 sekundes, kuru laikā guva 17 punktus, izcīnīja septiņas atlēkušās bumbas, četras reizes bloķēja pretinieka metienu un reizi pārtvēra bumbu. Latvietis grozā raidīja četrus no deviņiem divpunktu un trīs no pieciem trīspunktu metieniem. Tāpat viņš reizi pieļāva kļūdu, nopelnīja vienu personīgo piezīmi, bet "Mavericks" ar viņu ierindā guva par 23 punktiem vairāk nekā ielaida.</p>
      <p>Tikmēr Luka Dončičs izcēlās ar 30 punktiem, septiņām atlēkušajām bumbām un 14 rezultatīvām piespēlēm. Klīvlendas komandā ar 23 punktiem rezultatīvākais bija Dariuss Garlands.</p>
      <p>Latvijas basketbolists teju vai visus savus punktus (15) guva trešajā ceturtdaļā, bet "Mavericks" uzvaras izcīnījusi jau četrās spēlēs pēc kārtas. Tāpat šī bija jau otrā spēle pēc kārtas, kad "Mavericks" savus pretiniekus uzvarēja ar vairāk nekā 40 punktu starpību.</p>
      <p>Porziņģis piektdien aizvadīja savu 200.spēli NBA un kļuva par pirmo basketbolistu, kurš tik īsā laika posmā realizējis vairāk nekā 300 trīspunktu metienus un 400 reizes bloķējis pretinieku metienus.</p>
      <p>Nākamā spēle Dalasas klubam paredzēta svētdien pret spēcīgo Hjūstonas "Rockets".</p>
      <p>"Mavericks" ar desmit panākumiem 15 spēlēs Rietumu konferencē ieņem sesto pozīciju.</p>
      <related>
        <h4>Lasi vēl</h4>
        <a href="https://www.delfi.lv/sports/news/3-puslaiks/video-porzingis-izsmejas-par-komandas-biedra-teatri-laukuma-mala.d?id=51656365"/>
        <a href="https://www.delfi.lv/sports/news/basketbols/kurucs-velreiz-nosutits-uz-nets-farmklubu.d?id=51659483"/>
        <a href="https://www.delfi.lv/sports/news/basketbols/porzingim-double-double-uzvara-ar-48-bertans-velreiz-izcils-pret-bijuso-komandu.d?id=51655637"/>
      </related>
    </article>
  </body>
</html>