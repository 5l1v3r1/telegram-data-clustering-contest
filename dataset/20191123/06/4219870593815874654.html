<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/reportaze/aktuelno.293.html:831821-Sunce-se-ne-predaje-dok-siba-kosava-Na-snazi-narandzasti-meteoalarm"/>
    <meta property="og:site_name" content="Вечерње новости"/>
    <meta property="article:published_time" content="2019-11-23T06:15:00+00:00"/>
    <meta property="og:title" content="Sunce se ne predaje dok “šiba” košava: Na snazi narandžasti meteoalarm"/>
    <meta property="og:description" content="Zbog olujnih udara vetra do nedelje uveče na snazi je narandžasti meteoalarm"/>
  </head>
  <body>
    <article>
      <h1>Sunce se ne predaje dok “šiba” košava: Na snazi narandžasti meteoalarm</h1>
      <address><time datetime="2019-11-23T06:15:00+00:00">23 Nov 2019, 06:15</time> by <a rel="author">J. M.</a></address>
      <p>
        <b>Zbog olujnih udara vetra do nedelje uveče na snazi je narandžasti meteoalarm</b>
      </p>
      <p>PRETEŽNO sunčano i suvo vreme sa jakom košavom u Banatu i donjem Podunavlju, obeležiće predstojeći vikend. Zbog olujnih udara vetra u ovim krajevima Srbije do nedelje uveče na snazi će biti narandžasti meteoalarm. Na istoku i jugu zemlje moguća je i sipeća kiša koja će se "produžiti" na ponedeljak, ali će prvog dana radne sedmice vetar znatno oslabiti.</p>
      <related>
        <a href="https://www.novosti.rs/vesti/naslovna/reportaze/aktuelno.293.html:831669-Pazite-se-jakog-olujnog-vetra-A-evo-kakvo-nas-vreme-ocekuje-narednih-pet-dana-FOTO"/>
      </related>
      <p>Po najavama meteorologa, najviše dnevne temperature u subotu i nedelju dostići će 16. podelak Celzijusove skale. Prva dva dana naredne sedmice biće stepen-dva hladnije, a od sredine nedelje temperature će ponovo biti iznad prosečnih vrednosti za ovo doba godine.</p>
      <p>- U većem delu zemlje, danas će preovladavati pretežno sunčano, samo pre podne u južnim, jugoistočnim i centralnim krajevima pretežno oblačno - kažu u RHMZ. - U istočnoj Srbiji oblačno i hladno sa sipećom kišom. Vetar slab i umeren, u košavskom području jak, a na jugu Banata i donjem Podunavlju povremeno i olujni. Najviša temperatura od osam do 16, na istoku zemlje tek oko četiri stepena.</p>
      <p>U nedelju gotovo identične vremenske prilike, ali u većem delu zemlje biće malo hladnije, dok će na istoku najviša dnevna temperatura dostići sedmi podelak Celzijusove skale.</p>
      <p>- Umereno oblačno i uglavnom suvo vreme, biće u ponedeljak i utorak, uz jutarnje temperature od dva do sedam, a najviše dnevne od 10 do 14 stepeni - najavljuju iz RHMZ. - U sredu umereno oblačno i uglavnom suvo, a od četvrtka pretežno oblačno, mestimično s kišom. Temperatura će, međutim, biti iznad proseka za novembar.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/reportaze/aktuelno.293.html:831861-U-Srbiju-stize-sneg-tacno-ovog-datuma-Meteorolozi-najavili-padavine"/>
        <a href="http://www.novosti.rs/vesti/naslovna/reportaze/aktuelno.293.html:831669-Pazite-se-jakog-olujnog-vetra-A-evo-kakvo-nas-vreme-ocekuje-narednih-pet-dana-FOTO"/>
        <a href="http://www.novosti.rs/vesti/naslovna/reportaze/aktuelno.293.html:831473-Danas-promenljivo-oblacno-temperatura-do-18-stepeni-narednih-dana-hladnije-vetar-u-pojacanju"/>
        <a href="http://www.novosti.rs/vesti/naslovna/reportaze/aktuelno.293.html:831137-Vremenska-prognoza-U-sredu-hladnije-sa-kisom-kosava-u-slabljenju"/>
      </related>
    </article>
  </body>
</html>