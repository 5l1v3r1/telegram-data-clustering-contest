<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/calarasi/prognoza-meteo-mai-induram-frigul-anunta-meteorologii-mai-ninge-1_5dd7d1735163ec42714999c7/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T06:06:03+00:00"/>
    <meta property="og:title" content="Prognoza meteo: Cât mai îndurăm frigul. Ce anunţă meteorologii şi unde mai ninge"/>
    <meta property="og:description" content="Valul puternic de frig îngheaţă România şi în următoarele zile. De la mijlocul săptămânii viitoare vremea va începe să se încălzează, iar joi, pe 28 noimebrie, maximele vor atinge 16 grade Celsius. Până atunci, avem parte de ploi, frig în mare parte din ţară, lapoviţă şi ninsori."/>
  </head>
  <body>
    <article>
      <h1>Prognoza meteo: Cât mai îndurăm frigul. Ce anunţă meteorologii şi unde mai ninge</h1>
      <address><time datetime="2019-11-23T06:06:03+00:00">23 Nov 2019, 06:06</time> by <a rel="author">Ionela Stănilă</a></address>
      <h4>Valul puternic de frig îngheaţă România şi în următoarele zile. De la mijlocul săptămânii viitoare vremea va începe să se încălzează, iar joi, pe 28 noimebrie, maximele vor atinge 16 grade Celsius. Până atunci, avem parte de ploi, frig în mare parte din ţară, lapoviţă şi ninsori.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/calarasi/ce-tuslamaua-prepara-reteta-preparatului-delicios-fierbe-burta-vaca-ingrediente-adauga-1_5db00635892c0bb0c6d5e20a/index.html"/>
        <a href="https://adevarul.ro/locale/galati/politistii-locali-incepsa-stranga-persoanele-adapost-strazi-persoanele-aflate-subinfluenta-alcoolului-vor-internate-psihiatrie-1_5dd8042d5163ec42714b3524/index.html"/>
        <a href="https://adevarul.ro/locale/calarasi/topul-firmelor-200-societati-fost-premiate-camera-comert-1_5dd7f4735163ec42714ab986/index.html"/>
      </related>
      <p>Conform Administraţiei Naţionale de Meteorologie(ANM), ieri, la ora 9, meteorologii anunţau temperaturi sub pragul de îngheţ în Moldova, nordul Dobrogei şi nordul Munteniei. Se înregistrau minus 5 grade la Darabani, Bârnova şi Lăcăuţi, minus 4 la Întorsura Buzăului, Mamudia, în Ceahlău şi în Munţii Ţarcu. În judeşul Călăraşi, maxima a fost de 3 grade.</p>
      <p>Sâmbătă, 23 noiembrie, vremea va fi la fel de rece. Va ploua local în Muntenia şi în Dobrogea şi pe spaţii restrânse în Oltenia, Moldova, sudul Transilvaniei şi al Banatului. În zona montană şi izolat în Moldova şi nordul Munteniei, îndeosebi în prima parte a zilei, vor fi precipitaţii mixte şi condiţii de polei. În restul teritoriului, cerul va fi variabil, cu înnorări temporare, va ploua doar izolat, iar temperaturile vor fi în general apropiate de cele normale pentru această perioadă. Vântul va sufla slab şi moderat, cu unele intensificări în sudul Banatului, pe litoral şi pe crestele montane. Temperaturile maxime se vor încadra între 0...2 grade în Moldova şi 13...14 grade în zona deluroasă din Banat şi Crişana. Minimele termice de duminică dimineaţă vor fi cuprinse între -3 şi 7 grade.</p>
      <p>Vremea se va încălzi uşor, duminică, la nivelul întregii ţări, iar cerul va fi variabil în regiunile intra-carpatice şi mai mult noros în rest, a declarat pentru AGERPRES, Mirela Polifronie, meteorolog de serviciu în cadrul ANM.</p>
      <p>"Trecător, va ploua slab sau va burniţa, local, în Oltenia, Muntenia şi izolat în Dobrogea şi în Moldova. În zona montană înaltă, trecător, vor mai posibile precipitaţii sub formă de lapoviţă şi ninsoare. Vântul va avea intensificări în sudul Banatului, în special la munte, la altitudini mari, unde rafalele vor atinge viteze de 70 - 80 km/h. Maximele vor fi între 1 grad, în nordul Moldovei, şi 15 grade în Banat şi Crişana. Minimele înregistrate vor fi între -2 şi 9 grade, dimineaţa şi noaptea se va produce, izolat, ceaţă", a afirmat specialistul.</p>
      <p>Şi în Bucureşti, pe parcursul zilei de duminică, vremea se va încălzi uşor, valorile termice maxime vor fi de 8-9 grade, în timp ce minimele se vor situa în jurul valorii de 5 grade. În tot acest interval, cerul va fi mai mult noros şi trecător va ploua slab, a adăugat meteorologul de serviciu al ANM.</p>
      <hr/>
    </article>
  </body>
</html>