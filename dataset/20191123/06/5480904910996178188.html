<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-protidrogova-opatreni-vlada-zrejme-uvolni-77-milionu-korun/1824318?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T06:35:00+00:00"/>
    <meta property="og:title" content="Na protidrogová opatření vláda zřejmě uvolní 77 milionů korun"/>
    <meta property="og:description" content="Praha - Vláda v pondělí zřejmě uvolní z rozpočtových rezerv 77 milionů korun na protidrogovou prevenci a snižování škod spojených se závislostním chováním. Na potřebě poskytnout 26 milionů korun na spolufinancování služeb drogově závislých se podle podkladů pro jednání kabinetu v polovině listopadu dohodla Rada vlády pro koordinaci protidrogové politiky za účasti premiéra Andreje Babiše (ANO). Dalších 51 milionů chce vláda uvolnit na opatření vyplývající z akčního plánu pro boj se závislostmi pro léta 2019 až 2021."/>
  </head>
  <body>
    <article>
      <h1>Na protidrogová opatření vláda zřejmě uvolní 77 milionů korun</h1>
      <address><time datetime="2019-11-23T06:35:00+00:00">23 Nov 2019, 06:35</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Vláda v pondělí zřejmě uvolní z rozpočtových rezerv 77 milionů korun na protidrogovou prevenci a snižování škod spojených se závislostním chováním. Na potřebě poskytnout 26 milionů korun na spolufinancování služeb drogově závislých se podle podkladů pro jednání kabinetu v polovině listopadu dohodla Rada vlády pro koordinaci protidrogové politiky za účasti premiéra Andreje Babiše (ANO). Dalších 51 milionů chce vláda uvolnit na opatření vyplývající z akčního plánu pro boj se závislostmi pro léta 2019 až 2021.</p>
      <p>Finančně zatím nekryté jsou z opatření akčního plánu například závazek vytvořit programy prevence v krajích, dále podpora komunitních projektů v krajích a zajištění dlouhodobé preventivní a informační činnosti pro děti, mladistvé a jejich rodiče. Peníze chybí také na zvyšování informovanosti laické veřejnosti o rizicích zneužívání nových psychoaktivních látek a o hazardním hraní on-line.</p>
      <p>Obnovena má být z navýšení také informační kampaň Bezpečné léky v lékárnách. Peníze mají sloužit i na zajištění provozu národní linky pro odvykání kouření a zvýšení kapacity služeb substituční léčby, které v současné době chybějí ve čtyřech krajích.</p>
      <p>Je také nezbytné zřídit nové substituční programy v Praze a v Karlovarském kraji, nebo alespoň rozšířit kapacitu stávajících služeb o 1700 klientů, a to o 200 osob pro metadon, 1500 osob pro buprenorfin, uvádí dokument, který má ČTK k dispozici.</p>
      <p>V ČR je za problémové užívání drog označováno dlouhodobé užívaní pervitinu a opioidů a injekční užívání jakékoliv drogy. Odborníci odhadují, že závislých je přibližně 48.000 a téměř tři čtvrtiny z nich užívají pervitin.</p>
      <p>Letos jde z resortu zdravotnictví na dotace na protidrogovou prevenci méně peněz než loni. Rozdělených 30,5 milionu je o 29 procent méně než loni, z nich 22 milionů jde neziskovým organizacím, zbytek příspěvkovým organizacím ministerstva. Ministerstvo uvedlo, že loňská částka byla rekordní. V roce 2017 šlo 35 milionů korun, v letech 2016 a 2015 kolem 20 milionů korun.</p>
    </article>
  </body>
</html>