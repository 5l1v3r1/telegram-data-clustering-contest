<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426304/erxetai-enas-arithmos-mhtrwoy-gia-oles-tis-yphresies-sto-dhmosio"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T06:30:02+00:00"/>
    <meta property="og:title" content="Έρχεται ένας αριθμός μητρώου για όλες τις υπηρεσίες στο Δημόσιο"/>
    <meta property="og:description" content="Πιο απλές και γρήγορες διακασίες στις συναλλαγές των πολιτών με το Δημόσιο θέλει να εξασφαλίσει το υπουργείο Ψηφιακής Διακυβέρνησης. Προχθές υπεγράφη η απόφαση για την αρχή του «μόνον άπαξ», με την οποία ο πολίτης θα δίνει μόνο μία φορά τα στοιχεία του στο Δημόσιο και όχι σε κάθε υπηρεσία ξεχωριστά. Στόχος, όπως σημείωσε ο υπουργός Κυριάκος Πιερρακάκης, είναι η συγχώνευση των διαφόρων αριθμών μητρώων σε έναν."/>
  </head>
  <body>
    <article>
      <h1>Έρχεται ένας αριθμός μητρώου για όλες τις υπηρεσίες στο Δημόσιο</h1>
      <address>
        <time datetime="2019-11-23T06:30:02+00:00">23 Nov 2019, 06:30</time>
      </address>
      <p>
        <b>Πιο απλές και γρήγορες διακασίες στις συναλλαγές των πολιτών με το Δημόσιο θέλει να εξασφαλίσει το υπουργείο Ψηφιακής Διακυβέρνησης. Προχθές υπεγράφη η απόφαση για την αρχή του «μόνον άπαξ», με την οποία ο πολίτης θα δίνει μόνο μία φορά τα στοιχεία του στο Δημόσιο και όχι σε κάθε υπηρεσία ξεχωριστά. Στόχος, όπως σημείωσε ο υπουργός Κυριάκος Πιερρακάκης, είναι η συγχώνευση των διαφόρων αριθμών μητρώων σε έναν.</b>
      </p>
      <p>Σε συνέντευξή του στο ραδιόφωνο του ΣΚΑΪ, ο κ. Πιερρακάκης σχολίασε πως «έφτασε η ώρα να λύσουμε τα αυτονόητα», εξηγώντας ότι από τον ενιαίο αριθμό μητρώου θα αντλούνται αυτόματα από κάθε υπηρεσία τα στοιχεία του πολίτη, με αποτέλεσμα να περιοριστούν αισθητά οι ουρές, οι καθυστερήσεις και η ταλαιπωρία. «Θα σκοτώσουμε έτσι μια σειρά από ουρές και περιττές επισκέψεις στις δημόσιες υπηρεσίας» είπε χαρακτηριστικά.</p>
      <p>Στο πλαίσιο αυτό ο αριθμός ταυτότητας θα υπάρχει απλώς σαν αριθμός πιστοποίησης έκδοσης της ταυτότητας. Ο μοναδικός αριθμός μητρώου θα είναι αυτός που θα χρησιμοποιείται από τις υπηρεσίες, αλλά και από τους πολίτες προκειμένου να έχουν πρόσβαση στις υπηρεσίες ηλεκτρονικά από το σπίτι τους. Η διαδικασία θα ξεκινήσει στις αρχές του 2020 και θα ολοκληρωθεί σε ορίζοντα δύο ετών.</p>
      <p>Το πρώτο βήμα θα γίνει σύμφωνα με τον κ. Πιερρακάκη με την ηλεκτρονική πλατφόρμα Gov.gr, όπου οι πολίτες θα μπορούν να φτιάχνουν εξουσιοδότηση και υπεύθυνη δήλωση χωρίς να χρειάζεται επίσκεψη στα ΚΕΠ.</p>
    </article>
  </body>
</html>