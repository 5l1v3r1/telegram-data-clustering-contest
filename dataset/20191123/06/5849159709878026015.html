<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/hyderabad-news/a-software-engineer-arrested-by-banjarahills-police-1-1-10610386.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T06:17:00+00:00"/>
    <meta property="og:title" content="నగ్నంగా రోడ్డుపై పరిగెడుతూ.. హడలెత్తించాడు.."/>
    <meta property="og:description" content="బంజారాహిల్స్ రోడ్ నంబర్-3లో ఓ సాఫ్ట్‌వేర్ ఇంజినీర్ వీరంగం మానసిక చికిత్సాలయానికి తరలించిన పోలీసులు హైదరాబాద్ : మతి స్థిమితం సరిగాలేని ఓ యువకుడు బంజారాహిల్స్"/>
  </head>
  <body>
    <article>
      <h1>నగ్నంగా రోడ్డుపై పరిగెడుతూ.. హడలెత్తించాడు..</h1>
      <address>
        <time datetime="2019-11-23T06:17:00+00:00">23 Nov 2019, 06:17</time>
      </address>
      <p><b>బంజారాహిల్స్ రోడ్ నంబర్-3లో ఓ సాఫ్ట్‌వేర్ ఇంజినీర్ వీరంగం<br/>మానసిక చికిత్సాలయానికి తరలించిన పోలీసులు<br/></b><br/>హైదరాబాద్ : మతి స్థిమితం సరిగాలేని ఓ యువకుడు బంజారాహిల్స్‌లో వీరంగం సృష్టించాడు. నగ్నంగా రోడ్డుపై తిరుగుతూ వాహనదారులపై దాడికి పాల్పడటంతో వారు భయాందోళనలతో పరుగులు తీశారు. రోడ్డుపై వెళ్తున్న వాహనాలతోపాటు పోలీస్ పెట్రోలింగ్ వాహనానికి చెందిన అద్దాలను ధ్వంసం చేశాడు. సుమారు గంటపాటు బంజారాహిల్స్ రోడ్ నం.3లో హల్‌చల్ చేసిన యువకుడిని పోలీసులు, స్థానికులు పట్టుకుని ఎర్రగడ్డ మానసిక చికిత్సాలయానికి తరలించారు. స్థానికంగా తీవ్ర కలకలం సృష్టించిన ఘటన వివరాలు ఇలా ఉన్నాయి. <br/><br/>తిరుమలగిరికి చెందిన రక్ష రాజు(30) అనే యువకుడు గచ్చిబౌలిలోని ప్రముఖ సాఫ్ట్‌వేర్ సంస్థలో సాఫ్ట్‌వేర్ ఇంజినీర్‌గా పనిచేస్తున్నాడు. భార్యాపిల్లలతో కలిసి తిరుమలగిరిలో ఉంటున్న రాజు శుక్రవారం ఉదయం 7 గంటల సమయంలో బంజారాహిల్స్ రోడ్ నం. 3లో నగ్నంగా పరుగెడుతూ వచ్చిపోయేవారిని బెదిరించాడు. అక్కడి నుంచి పంజాగుట్ట వైపుకు వెళ్తూ దారిపొడవునా కేకలు పెట్టుకుంటూ జనంపై రాళ్లు విసరడం తీవ్ర కలకలం చెలరేగింది. దారినపోయే ద్విచక్ర వాహనదారులు బెంబేలెత్తిపోయారు. చట్నీస్ హోటల్ సమీపంలోకి వెళ్లిన తర్వాత అక్కడకు చేరుకున్న బంజారాహిల్స్ పెట్రోలింగ్ పోలీసులు అతడిని పట్టుకునేందుకు ప్రయత్నించగా, రెచ్చిపోయిన రాజు దాడికి యత్నించాడు. <br/><br/>సుమారు గంటపాటు రోడ్డుపై హైడ్రామా అనంతరం కొంతమంది స్థానికులు, పోలీసులు కలిసి అతడిని పట్టుకున్నారు. అతడిని ఎర్రగడ్డలోని మానసిక చికిత్సాలయంలో చేర్పించారు. ఈ ఘటనను మీడియాలో చూసిన కుటుంబసభ్యులు బంజారాహిల్స్ పీఎస్‌కు ఫోన్ చేసి సమాచారం అందించారు. మూడురోజులుగా మానసికస్థితి సరిగా లేదని, గురువారం ఉదయం డ్యూటీకి వెళ్తున్నానని చెప్పి ఇంట్లోంచి బయటకు వెళ్లిన రాజు ఈ విధంగా చేశాడని వారు పేర్కొన్నారు.</p>
    </article>
  </body>
</html>