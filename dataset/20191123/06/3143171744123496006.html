<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/video-sorveglianza-in-asili-ora-sicilia-deposita-il-disegno-di-legge.html"/>
    <meta property="og:site_name" content="Tempostretto"/>
    <meta property="article:published_time" content="2019-11-23T06:30:12+00:00"/>
    <meta property="og:title" content="Video-sorveglianza in asili: Ora Sicilia deposita il disegno di legge"/>
    <meta property="og:description" content="Il gruppo ha depositato all’Ars il ddl che non riguarderà solo gli asili nidi, ma anche le struttura socio sanitarie e le residenze sanitarie assistenziali e le guardie mediche."/>
  </head>
  <body>
    <article>
      <h1>Video-sorveglianza in asili: Ora Sicilia deposita il disegno di legge</h1>
      <address><time datetime="2019-11-23T06:30:12+00:00">23 Nov 2019, 06:30</time> by <a rel="author" href="https://www.tempostretto.it/author/francesca-cali" target="_blank">Francesca Cali</a></address>
      <p>
        <i>Il gruppo ha depositato all’Ars il ddl che non riguarderà solo gli asili nidi, ma anche le struttura socio sanitarie e le residenze sanitarie assistenziali e le guardie mediche.</i>
      </p>
      <p><b>Serve tutelare soggetti particolarmente esposti a episodi di violenza</b>. Ha commentato così <b>Luigi Genovese</b>, capogruppo di Ora Sicilia, il progetto di legge depositato nelle scorse ore a Palermo e firmato da tutti i parlamentari del gruppo.</p>
      <p>Obiettivo del disegno di legge quello di aumentare la tutela e la sicurezza all’interno degli asili nido, delle scuole dell’infanzia e delle strutture socio assistenziali.</p>
      <p>«Molti dei recenti fatti di cronaca – sottolinea <b>Luigi Genovese</b> – indicano inequivocabilmente un aumento esponenziale di fenomeni di violenza di cui spesso sono state vittime bambini, minori in situazioni di disagio, disabili, anziani e personale medico. Per la loro tutela, serve un provvedimento urgente, e quindi un investimento da parte del governo regionale che preveda, non solo per gli asili, le scuole e le strutture socio assistenziali, ma anche per le residenze sanitarie assistenziali (RSA) e per le strutture di servizio di continuità assistenziale, l’installazione di sistemi di videosorveglianza funzionali alla vigilanza e al costante monitoraggio di tali strutture”.</p>
      <p>Secondo quanto previsto dal ddl le immagini degli ospiti delle strutture interessate dal provvedimento per questioni di privacy saranno cifrate, attraverso un sistema di criptazione, così che sia garantita la loro privacy. Inoltre, il provvedimento prevede anche per le guardie mediche l’installazione di un sistema di videosorveglianza direttamente collegato con la stazione dell’Arma dei carabinieri più vicina.</p>
      <p>“Per rendere più vivibile la nostra regione – conclude il capogruppo di Ora Sicilia – servono misure che garantiscano innanzitutto la sicurezza dei siciliani, in particolar modo di quelle categorie particolarmente esposte a fenomeni di violenza di cui apprendiamo sempre più spesso dagli organi d’informazione». Il disegno di legge è stato sottoscritto anche dagli onorevoli Pippo Gennuso, Luisa Lantieri e Tony Rizzotto</p>
    </article>
  </body>
</html>