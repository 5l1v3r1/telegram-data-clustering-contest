<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200405/%D8%AF%D8%B9%D9%88%D8%AA-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1%DB%8C-%DA%A9%D9%84%D9%85%D8%A8%DB%8C%D8%A7-%D8%A8%D9%87-%D9%85%D8%B0%D8%A7%DA%A9%D8%B1%D8%A7%D8%AA-%D9%85%D9%84%DB%8C-%D8%AF%D8%B1-%D9%85%DB%8C%D8%A7%D9%86-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AC%D8%AF%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T06:08:16+00:00"/>
    <meta property="og:title" content="دعوت رئیس‌جمهوری کلمبیا به مذاکرات ملی در میان اعتراضات جدید علیه دولت"/>
    <meta property="og:description" content="هزاران نفر از مردم کلمبیا به اعتراضات جدید علیه دولت این کشور دست زده و در بخش‌هایی از پایتخت این کشور و پس از راهپیمایی‌های گسترده روز پنج‌شنبه که منجر به کشته شدن سه تن شد، غارت‌های زیادی را رقم زدند."/>
  </head>
  <body>
    <article>
      <h1>دعوت رئیس‌جمهوری کلمبیا به مذاکرات ملی در میان اعتراضات جدید علیه دولت</h1>
      <address><time datetime="2019-11-23T06:08:16+00:00">23 Nov 2019, 06:08</time> by <a rel="author">ایراندخت آذر شکیب</a></address>
      <p>هزاران نفر از مردم کلمبیا به اعتراضات جدید علیه دولت این کشور دست زده و در بخش‌هایی از پایتخت این کشور و پس از راهپیمایی‌های گسترده روز پنج‌شنبه که منجر به کشته شدن سه تن شد، غارت‌های زیادی را رقم زدند.</p>
      <p>به گزارش ایسنا به نقل از خبرگزاری رویترز، بیش از ۲۵۰ هزار تن از معترضان کلمبیایی پنج‌شنبه در اعتراض به دولت ایوان دوکو، رئیس جمهوری این کشور دست به راهپیمایی زده و به ناکارآمدی دولت در توقف فساد و همچنین قتل فعالان حقوق بشری اعتراض کردند. آنها همچنین شایعه اصلاحات اقتصادی که ریاست جمهوری هم آن را رد کرده بود، محکوم کردند.</p>
      <p>در ادامه اعتراضات، روز جمعه نیز هزاران تن از معترضان کلمبیایی علیه دولت ریاست جمهوری این کشور راهپیمایی اعتراض‌آمیز را آغاز کردند.</p>
      <p>یکی از معترضان حاضر در راهپیمایی روز جمعه گفت: ما اینجا هستیم تا علیه دولت ایوان دوکو اعتراضات خود را ادامه دهیم.</p>
      <p>وی با اشاره به هدف گرفتن مواضع شبه نظامیان که منجر به کشته شدن هشت نوجوان شد و استعفای وزیر دفاع کلمبیا را در پی داشت، گفت: این دولت ناکارآمدی است که کودکان را می‌کشد و اطلاعی از آن ندارد.</p>
      <p>معترضان روز جمعه همچنین با اقدامات پلیس ضد شورش و استفاده پلیس از گاز اشک آور متفرق شدند. همچنین منع آمد و شد در ساعت ۲۱ به وقت محلی روز جمعه اعلام شد.</p>
      <p>
        <b>در همین حال رئیس جمهوری کلمبیا در یک خطابه تلویزیونی که جمعه عصر صورت گرفت، گفت: برخی از مردم از اعتراضات برای ناآرامی سوءاستفاده کردند. از هفته آینده من گفت‌وگوی ملی را برای تقویت دستورالعمل سیاست‌های اجتماعی آغاز می‌کنم و این مساله به ما اجازه می‌دهد تا شکاف‌های اجتماعی را از میان برده و با فساد بیش از گذشته به مقابله بپردازیم و بین خودمان صلح و قانون برقرار سازیم.</b>
      </p>
      <p>رئیس‌جمهوری کلمبیا تاکید کرد، تمام گروه‌های اجتماعی و سیاسی در این مذاکرات ملی مشارکت خواهند کرد و کسانی که در جریان اعتراضات دست به خشونت زده‌اند نمایندگان کلمبیا نیستند.</p>
      <p>وی در عین حال اظهار کرد، اختلافات زیادی بین نحوه بیان یک چیز به صورت مسالمت‌آمیز و بین سوء استفاده از اعتراضات به منظور ایجاد آشوب وجود دارد.</p>
      <p>در همین حال مقام‌های دولتی بوگوتا ۱۱ مورد تحقیقات اولیه درباره سوء عملکرد نیروهای امنیتی به عمل آورده‌اند.</p>
      <p>انتهای پیام</p>
    </article>
  </body>
</html>