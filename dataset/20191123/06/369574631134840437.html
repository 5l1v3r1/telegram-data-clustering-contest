<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/byvaly-agent-cia-daval-za-stovky-tisic-dolaru-informace-cina/r~e6dd18140db611eab259ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-23T06:04:27+00:00"/>
    <meta property="og:title" content="Bývalý agent CIA dával za stovky tisíc dolarů informace Číňanům. Dostal 19 let vězení"/>
    <meta property="og:description" content="Hongkongský rodák pracoval pro CIA v letech 1994 až 2007, ve spojení s čínskými agenty byl od roku 2010."/>
  </head>
  <body>
    <article>
      <h1>Bývalý agent CIA dával za stovky tisíc dolarů informace Číňanům. Dostal 19 let vězení</h1>
      <address>
        <time datetime="2019-11-23T06:04:27+00:00">23 Nov 2019, 06:04</time>
      </address>
      <p>Lee, který se narodil v Hongkongu a americké občanství získal až později, pracoval pro CIA v letech 1994 až 2007, ve spojení s čínskými agenty byl od roku 2010. Podle prokuratury dostal Lee během tří let od Číny více než 840 tisíc dolarů výměnou za vyzrazení jmen informátorů a špionážních technik CIA.</p>
      <p>Pětapadesátiletý Lee se přiznal ke spiknutí za účelem shromažďovat a předávat tajné informace zástupci cizí vlády. Leeův obhájce ale poukazoval na to, že prokuratura nepředložila žádné důkazy, že Lee skutečně nějaké tajné informace Číňanům předal a že 840 tisíc dolarů v hotovosti, které si uložil na účet, skutečně pocházelo od čínských úřadů.</p>
      <p>Prokuratura naproti tomu zdůraznila, že Lee nebyl schopen přesvědčivě vysvětlit, kde k tak velké hotovosti přišel. V Hongkongu Lee podnikal v tabákovém průmyslu, ale příliš úspěšný nebyl. "Jediným logickým závěrem tak je, že čínská tajná služba od něj dostávala vysoce kvalitní informace," prohlásil prokurátor Neil Hammerstrom.</p>
      <p>Při pátečním soudním jednání se soudce T.S. Ellis přiklonil do značné míry k názoru prokuratury. Podle agentury Reuters souhlasil s tím, že alespoň část peněz, které si Lee uložil do banky, musí pocházet od Číny a že Lee na oplátku musel vyzradit alespoň nějaké tajné informace.</p>
      <p>Lee je jedním ze tří bývalých zaměstnanců amerických tajných služeb, kteří v posledních měsících dostali dlouhé vězeňské tresty za špionáž ve prospěch Číny. V květnu byl k 20 letům odnětí svobody odsouzen další někdejší agent CIA Kevin Mallory, který podle soudu předal čínské straně přísně tajné informace výměnou za 25 tisíc dolarů. V září dostal desetiletý trest bývalý agent americké vojenské rozvědky DIA za pokus předat Číně utajované informace týkající se americké národní obrany.</p>
    </article>
  </body>
</html>