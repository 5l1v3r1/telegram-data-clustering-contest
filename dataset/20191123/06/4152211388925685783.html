<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593525/%e0%a6%93%e0%a7%9f%e0%a6%be%e0%a6%9f%e0%a6%b2%e0%a6%bf%e0%a6%82%e0%a7%9f%e0%a7%87%e0%a6%b0-%e0%a6%b8%e0%a7%87%e0%a6%9e%e0%a7%8d%e0%a6%9a%e0%a7%81%e0%a6%b0%e0%a6%bf%e0%a6%a4%e0%a7%87-%e0%a6%95%e0%a6%bf%e0%a6%89%e0%a6%87%e0%a6%a6%e0%a7%87%e0%a6%b0-%e0%a6%b2%e0%a6%bf%e0%a6%a1"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T06:34:00+00:00"/>
    <meta property="og:title" content="ওয়াটলিংয়ের সেঞ্চুরিতে কিউইদের লিড"/>
    <meta property="og:description" content="ইংল্যান্ডের লিড পাওয়ার সম্ভাবনাই &amp;zwj;উঁকি দিয়েছিল দ্বিতীয় দিন শেষে। যদিও মাউন্ট মঙ্গানুই টেস্টের তৃতীয় দিনে পাল্টে গেল দৃশ্যপট। বিজে ওয়াটলিংয়ের দুর্দান্ত সেঞ্চুরিতে লিড নিয়েছে নিউজিল্যান্ড। এই উইকেটরক্ষকের হার না মানা ১১৯ রানে ভর দিয়ে কিউইদের স্কোর ৬ উইকেটে ৩৯৪। তাতে প্রথম ইনিংসে..."/>
  </head>
  <body>
    <article>
      <h1>ওয়াটলিংয়ের সেঞ্চুরিতে কিউইদের লিড</h1>
      <address><time datetime="2019-11-23T06:34:00+00:00">23 Nov 2019, 06:34</time> by <a rel="author">স্পোর্টস ডেস্ক</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/23/bea8fe1cd4a5125eee8e36b1cf386c66-5dd8d4667b491.jpg"/>
        <figcaption>বিজে ওয়াটলিংয়ের সেঞ্চুরি উদযাপন</figcaption>
      </figure>
      <p>
        <b>ইংল্যান্ডের লিড পাওয়ার সম্ভাবনাই ‍উঁকি দিয়েছিল দ্বিতীয় দিন শেষে। যদিও মাউন্ট মঙ্গানুই টেস্টের তৃতীয় দিনে পাল্টে গেল দৃশ্যপট। বিজে ওয়াটলিংয়ের দুর্দান্ত সেঞ্চুরিতে লিড নিয়েছে নিউজিল্যান্ড। এই উইকেটরক্ষকের হার না মানা ১১৯ রানে ভর দিয়ে কিউইদের স্কোর ৬ উইকেটে ৩৯৪। তাতে প্রথম ইনিংসে স্বাগতিকদের লিড ৪১ রানের।</b>
      </p>
      <p>আগের দিন ৪ উইকেট হারানো নিউজিল্যান্ড আজ (শনিবার) তৃতীয় দিনে হারিয়েছে মাত্র ২ উইকেট। কিউইদের ঘুরে দাঁড়ানোর নায়ক ওয়াটলিং। টেস্ট ক্যারিয়ারের টানা দ্বিতীয় ইনিংসে সেঞ্চুরি তুলে নিয়েছেন এই উইকেটরক্ষক। গত আগস্টে শ্রীলঙ্কার বিপক্ষে কলম্বো টেস্টে তিনি খেলেছিলেন হার না মানা ১০৫ রানের ইনিংস। দলের প্রয়োজনে আরেকবার জ্বলে ওঠে এবার ঘরের মাঠে শতক পূর্ণ করলেন ওয়াটলিং।</p>
      <p>৪ ‍উইকেটে ১৪৪ রান নিয়ে তৃতীয় দিন শুরু করেছিল নিউজিল্যান্ড। ব্যক্তিগত ২৬ রান নিয়ে শুরু করা হেনরি নিকোলস বেশিদূর যেতে পারেননি। ৪১ রান করে ইংল্যান্ড অধিনায়ক জো রুটের শিকার হয়ে ফেরেন প্যাভিলিয়নে। দিনের শুরুর ধাক্কা অবশ্য দারুণভাবে কাটিয়ে ওঠে কিউইরা ওয়াটলিং ও কলিন ডি গ্র্যান্ডহোমের জুটিতে।</p>
      <p>ঠাণ্ডা মাথার ব্যাটিংয়ে ইনিংস গড়েছেন ওয়াটলিং। যোগ্য সঙ্গ পেয়েছেন তিনি গ্র্যান্ডহোমের কাছ থেকে। ইংল্যান্ডের পেস ও স্পিন আক্রমণের বিপক্ষে চমৎকার সব শটে বাড়িয়ে নিয়েছেন তারা দলের সংগ্রহ। ষষ্ঠ উইকেটে ১১৯ রানে বড় জুটি গড়ার পথে হাফসেঞ্চুরির দেখা পেয়েছেন গ্র্যান্ডহোম। চমৎকার বাটিংয়ে ছিল সেঞ্চুরির সম্ভাবনাও। যদিও ৬৫ রানে গ্র্যান্ডহোমকে থামান বেন স্টোকস। ১০৮ বলের ইনিংসটি কিউই অলরাউন্ডার সাজান ৭ বাউন্ডারি ও ১ ছক্কায়।</p>
      <p>গ্র্যান্ডহোম আউট হলেও টেস্ট ক্যারিয়ারের অষ্টম সেঞ্চুরি পূরণ করে অপরাজিত আছেন ওয়াটলিং। ২৯৮ বলে ১৫ বাউন্ডারিতে তৃতীয় দিন শেষ করেছেন তিনি ১১৯ রানে অপরাজিত থেকে। তাকে সঙ্গ দিয়ে যাচ্ছেন মিচেল স্যান্টনার, ৩১ রানে অপরাজিত তিনি।</p>
      <p>বেন স্টোকস ও স্যাম কারান পেয়েছেন ২টি করে উইকেট। আর একটি করে উইকেট নিয়েছেন জো রুট ও জ্যাক লিচ। ক্রিকইনফো</p>
      <footer>/কেআর/</footer>
    </article>
  </body>
</html>