<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/attualita/tech/2019/11/23/uomo-vuole-diventare-cyborg-peter-scott-morgan/?utm_source=wired&amp;utm_medium=NL&amp;utm_campaign=default"/>
    <meta property="og:site_name" content="Wired"/>
    <meta property="article:published_time" content="2019-11-23T06:00:18+00:00"/>
    <meta property="og:title" content="Storia dell'uomo che vuole diventare un cyborg"/>
    <meta property="og:description" content="Peter Morgan-Scott è un esperto di robotica che punta a trasformarsi in un essere umano cibernetico. Lo fa per sconfiggere la sua malattia e garantire un futuro migliore a chi ne ha bisogno"/>
  </head>
  <body>
    <article>
      <h1>Storia dell'uomo che vuole diventare un cyborg</h1>
      <address><time datetime="2019-11-23T06:00:18+00:00">23 Nov 2019, 06:00</time> by <a rel="author" href="https://www.wired.it/author/adsignorelli/" target="_blank">Andrea Daniele Signorelli</a></address>
      <h3>Peter Morgan-Scott è un esperto di robotica che punta a trasformarsi in un essere umano cibernetico. Lo fa per sconfiggere la sua malattia e garantire un futuro migliore a chi ne ha bisogno</h3>
      <p>Che nella Silicon Valley sempre più persone siano attratte dal <b>transumanesimo</b> non è una novità. Allungare la vita grazie alle biotecnologie, creare una <a href="https://www.wired.it/attualita/tech/2019/09/07/simulazione-cervello-umano-che-punto-siamo/">riproduzione digitale</a> del cervello, uploadare la nostra mente nel cloud, innestare protesi tecnologiche per potenziare il corpo umano o dotarlo di nuovi sensi (come la capacità di riconoscere istintivamente i punti cardinali), creare un’interfaccia cervello-macchina per comunicare telepaticamente con i computer: i progetti per trasformare l’uomo in una <b>specie tecnologica</b> continuano a moltiplicarsi.</p>
      <p>A progettare questo futuro cibernetico sono personalità del calibro di Elon Musk, Larry Page, Peter Thiel e altri miliardari statunitensi, considerati da molti dei visionari e da altri delle persone con un <a href="https://www.wired.it/attualita/tech/2019/09/29/mark-o-connell-transumanesimo/">rapporto ambiguo</a> con la loro natura mortale e troppi soldi da investire in strampalati progetti. Dall’altra parte dell’oceano, però, i sogni transumanisti potrebbero essere la frontiera più promettente per dare una nuova speranza di vita a chi è stato colpito da gravissime <b>malattie neurodegenerative</b>.</p>
      <p>È il caso dell’esperto di robotica britannico <b>Peter Scott-Morgan</b>, il cui obiettivo esplicito è quello di trasformarsi in “<i>Peter 2.0</i>”, il più avanzato <b>cyborg</b> di sempre. <i>“Mi rendo conto che tutto questo possa sembrare fantascienza”</i>, ha <a href="http://www.scott-morgan.com/blog/next-generation-think-tank/becoming-peter-2-0/peter-2-0-the-present/">raccontato</a> nel suo blog, <i>“ma alcuni dei migliori cervelli al mondo, in collaborazione con i colossi del tech, stanno lavorando proprio per rendere tutto ciò una realtà. Già entro la fine di quest’anno”</i>.</p>
      <figure>
        <img src="https://images.wired.it/wp-content/uploads/2019/11/18183703/EJGqo5GWkAAHk-Z.jpeg"/>
      </figure>
      <p>Non è un caso che Scott-Morgan confidi in tempi così rapidi: qualche mese di vita è tutto il tempo che gli potrebbe rimanere, almeno stando a quanto gli è stato detto dai medici che hanno diagnosticato la sua condizione nel 2017. Lo scienziato è infatti vittima della <a href="https://it.wikipedia.org/wiki/Malattia_del_motoneurone">malattia del motoneurone</a>, la stessa che ha colpito lo scomparso astrofisico Stephen Hawking. Il sistema nervoso di Scott-Morgan sta quindi lentamente perdendo alcune funzioni cruciali e la capacità di gestire i <b>movimenti volontari</b>, condannandolo a una completa paralisi.</p>
      <p>La buona notizia, però, è che l’esperto di robotica non ha nessuna intenzione di arrendersi, ed è anzi motivato a vedere cosa il futuro abbia in serbo per lui. Il processo per <b>diventare un cyborg</b>, infatti, è già iniziato. Come <a href="https://www.sciencealert.com/a-terminally-ill-british-scientist-is-aiming-to-be-the-most-cybernetic-human-ever-created?fbclid=IwAR3fjQdh1CeY30IpPf77zElxfWc7EA8B_uFIVfzKFUfsgXVuOz57NYyYN-o">racconta</a> <i>Science Alert</i>, ai primi di questo mese Scott-Morgan è tornato a casa dopo aver affrontato quasi un mese di ricovero per sottoporsi a una serie di <b>interventi salvavita</b> (considerati però dallo scienziato dei “<i>potenziamenti</i>”).</p>
      <p>Tra questi, c’è un <b>mini-ventilatore</b> che gli permette di respirare (ma che, come <a href="https://twitter.com/DrScottMorgan/status/1193923007045132289">spiega</a> lui stesso scherzando, è molto più silenzioso di quello usato da Darth Vader), una sacca per la colostomia e un tubo inserito direttamente nello stomaco per nutrirsi. Inoltre, si è fatto rimuovere la laringe per ridurre il rischio di aspirare la sua stessa saliva e comunica adesso solo attraverso un <b>dispositivo artificiale</b>.</p>
      <p>Per Scott-Morgan, tutto ciò non è una sostituzione di parti del corpo, ma <b>un <i>upgrade</i></b>. E siamo solo agli inizi: <i>“Mancano solo uno o due anni prima che si concretizzino invenzioni davvero rivoluzionarie, la tecnologia per fare tutto ciò esiste già”</i>, scrive ancora nel suo blog. Una di queste, per esempio, è proprio l’interfaccia macchina-cervello che gli consentirebbe di comunicare via computer, di guidare una carrozzina <b>usando solo la mente</b> e molto altro ancora. Altri strumenti, come quello dell’eye tracking, rendono invece possibile di disegnare o scrivere su un computer solo muovendo gli occhi. Per quanto queste tecnologie siano ancora in fase sperimentale, Scott-Morgan punta già molto più avanti. A un futuro in cui Peter 2.0 non sarà un corpo che vive nello spazio fisico, ma <b>una mente digitale</b>.</p>
      <p>Purtroppo, la probabilità che Scott-Morgan viva abbastanza a lungo per vedere tutto ciò diventare realtà non è così elevata. Ma se anche non dovesse essere lui il <b>primo umano a trasformarsi in cyborg</b>, lo scienziato sta lavorando affinché, in futuro, non solo i techno-miliardari di San Francisco e dintorni possano beneficiare di questi progressi, ma anche le persone che, come lui, ne hanno davvero bisogno.</p>
      <p>Come vuole l’aforisma di <b>William Gibson</b>, <i>“il futuro è già qui, ma non è equamente distribuito”</i>. Ed è per questo che Scott-Morgan ha dato vita assieme al marito Francis a una fondazione che sostiene e finanzia la ricerca nei campi della robotica e dell’intelligenza artificiale, in particolare quella che punta ad aumentare tecnologicamente le capacità cognitive e fisiche di chiunque sogni di <b>sconfiggere la malattia</b>, le disabilità e, perché no, anche l’età.</p>
      <p>Non solo: lo scienziato ha anche dato vita a una campagna soprannominata <b>Right to Thrive</b> (“<i>diritto a prosperare</i>”), con cui spera di convincere alcuni parlamentari britannici a sostenere i suoi sforzi per allargare la platea di persone che possono beneficiare di trattamenti salvavita e delle ultime tecnologie mediche. <b>Cyborg futuristici e avatar virtuali</b> possono infatti attirare l’attenzione, ma il vero scopo della battaglia intrapresa da Scott-Morgan è fornire a tutti le innovazioni tecnologiche che possono aumentare la <b>speranza di vita</b> di chi è vittima di gravissime malattie (e che oggi sono a disposizione solo di chi se le può permettere).</p>
      <p><i>“Fondamentalmente, Right to Thrive è una battaglia per un accesso equo, uguaglianza sanitaria e libertà di scelta”</i>, scrive ancora nel suo blog. Scott-Morgan spera di diventare un cyborg, soprattutto per alimentare la speranza di tutte le persone che si sentono <b>intrappolate nel loro corpo</b>.</p>
    </article>
  </body>
</html>