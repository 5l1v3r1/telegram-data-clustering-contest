<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200407/%D8%A7%D9%85%D8%B1%DB%8C-%D8%B4%D8%A7%DB%8C%D8%B9%D9%87-%D9%81%D8%B1%D9%88%D8%B4-%D8%AA%D9%88%D8%B1%DB%8C%D8%B1%D8%A7-%D8%B1%D8%A7-%D8%B1%D8%AF-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T06:09:49+00:00"/>
    <meta property="og:title" content="امری شایعه فروش توریرا را رد کرد"/>
    <meta property="og:description" content="سرمربی آرسنال شایعه فروش لوکاس توریرا را رد کرد و عنوان کرد این بازیکن در تیمش باقی می ماند."/>
  </head>
  <body>
    <article>
      <h1>امری شایعه فروش توریرا را رد کرد</h1>
      <address><time datetime="2019-11-23T06:09:49+00:00">23 Nov 2019, 06:09</time> by <a rel="author">داود حاجبیان</a></address>
      <p>سرمربی آرسنال شایعه فروش لوکاس توریرا را رد کرد و عنوان کرد این بازیکن در تیمش باقی می ماند.</p>
      <p>به گزارش ایسنا و به نقل از تلگراف، در حالی که زمزمه‌هایی مبنی بر فروش لوکاس توریرا در زمستان در رسانه‌های انگلیسی به میان آمده بود، اونای امری تاکید کرد این بازیکن در جمع شاگردانش باقی می‌ماند. </p>
      <p>امری که تیمش شرایط چندان خوبی ندارد و در هفته‌های اخیر نتایج خوبی کسب نکرده است گفت: توریرا قطعا با ما خواهد ماند. او بازیکن خوبی برای ما است و تعهد زیادی به تیم دارد. این شایعات اصلا صحت ندارند. او آینده درخشانی در تیم و فوتبال خودش دارد و به نظرم فقط باید یاد بگیرد که چطور به پیشرفت خود ادامه دهد. او در بعضی زمینه‌ها نیاز به تقویت دارد. او تازه فصل قبل بازی در لیگ برتر را تجربه کرد و خیلی فضا برای پیشرفت دارد و نباید خیلی از او انتظار داشت. من امیدوارم او در آینده به بازیکن بهتری تبدیل شود چون از این قابلیت برخوردار است.</p>
      <p>امری درباره بازی با ساوتهمپتون نیز افزود: به ۳ امتیاز این بازی خانگی نیاز داریم و از فشردگی جدول رده‌بندی کاملا آگاه هستیم و می‌خواهیم خودمان را در جدول بالا بکشیم. ساوتهمپتون تیم منظم و با برنامه‌ای است و در چند بازی با بدشانسی روبه‌رو شد. من احترام زیادی برای این تیم قائل هستم ولی در بازی برابر آن‌ها فقط به کسب ۳ امتیاز فکر می‌کنیم.</p>
      <p>آرسنال بعد از این دیدار باید در لیگ اروپا برابر اینتراخت فرانکفورت قرار گیرد.</p>
      <p>انتهای پیام</p>
    </article>
  </body>
</html>