<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/bundesliga/robert-lewandowski-nie-strzelil-jeszcze-gola-fortunie-dusseldorf/9he2p12"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T06:09:00+00:00"/>
    <meta property="og:title" content="Lewa Fortuna. Lewy nie jest w stanie strzelić ekipie z Düsseldorfu"/>
    <meta property="og:description" content="Najlepszy napastnik świata potrafi strzelić cztery gole Realowi Madryt lub zdobyć pięć bramek w dziewięć minut, ale nie jest w stanie pokonać golkipera przeciętnego zespołu z Düsseldorfu – Fortuny."/>
  </head>
  <body>
    <article>
      <h1>Lewa Fortuna. Lewy nie jest w stanie strzelić ekipie z Düsseldorfu</h1>
      <address><time datetime="2019-11-23T06:09:00+00:00">23 Nov 2019, 06:09</time> by <a rel="author" href="https://www.przegladsportowy.pl/autorzy/maciej-szmigielski" target="_blank">Maciej Szmigielski</a></address>
      <p>
        <b>
          <b>Najlepszy napastnik świata potrafi strzelić cztery gole Realowi Madryt lub zdobyć pięć bramek w dziewięć minut, ale nie jest w stanie pokonać golkipera przeciętnego zespołu z Düsseldorfu – Fortuny.</b>
        </b>
      </p>
      <ul>
        <li>
          <b>W 12. kolejce Bundesligi Bayern Monachium zmierzy się z Fortuną Düsseldorf</b>
        </li>
        <li>
          <b>Robert Lewandowski postara się przedłużyć swoją serię meczów z golem w lidze. Zadania nie ma łatwego, bowiem w dotychczasowych pięciu spotkaniach z drużyną Friedhelma Funkela nie zdobył bramki</b>
        </li>
        <li>
          <b>To wręcz niesamowite, że kapitan reprezentacji Polski do tej pory nie zdołał pokonać bramkarz F95. Fortuna pozostaje jedyną drużyną z Bundesligi, której gola nie strzelił Lewy, a trzeba podkreślić, że nie jest zespołem z czołówki</b>
        </li>
      </ul>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>W imponującej karierze Robert Lewandowski strzelał gole niemal wszystkim najmocniejszym klubom świata. Potrafił rozgrywać spotkania przechodzące do historii piłki nożnej, jak chociażby pamiętny półfinał Ligi Mistrzów przeciwko Realowi Madryt, gdy jeszcze w barwach Borussii Dortmund czterokrotnie pokonał Ikera Casillasa, lub legendarne starcie z VfL Wolfsburgu, gdy ustanowił kilka rekordów Guinessa. Ale jest jeden zespół, z którym nawet najlepszy środkowy napastnik świata nie jest w stanie sobie poradzić. I nie jest to żadna potęga, a przeciętny klub z Düsseldorfu. Przeciwko Fortunie Lewy rozegrał już pięć spotkań – cztery w Bundeslidze i jedno w Pucharze Niemiec – i mimo licznych okazji nie zdołał pokonać bramkarza. W sobotę będzie miał kolejną okazję zmienić niekorzystną statystykę.</p>
      <p>
        <b>Jedyny bez gola</b>
      </p>
      <p>Oczywiście brak trafienie przeciwko Fortunie nie wpłynie na karierę kapitana reprezentacji Polski. Jednak zestawienie, ile goli strzelał drużynom aktualnie występującym w 1. Bundeslidze wyglądałoby zdecydowanie lepiej, gdyby przy każdym przeciwniku była bramkowa zdobycz.</p>
      <p>Co ciekawe, w zeszłym sezonie Bayern strzelił Fortunie w obu spotkaniach aż siedem goli, ale żadnego nie zdobył Lewandowski. – Mamy patent na niego, ale skupiamy się za bardzo na nim, a zapominamy o pozostałych zawodnikach Bayernu – żartował przed sobotnim starciem szkoleniowiec F95 Friedhelm Funkel. Najstarszy trener pracujący obecnie w niemieckiej ekstraklasie zdaje sobie sprawę, że teraz Lewego powstrzymać będzie jeszcze trudniej, bo w rundzie jesiennej nasz napastnik jest w życiowej formie.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>W jedenastu kolejkach bieżącego sezonu napastnik Bayernu strzelił aż szesnaście goli i na dodatek w każdym spotkaniu od dziewiątej kolejki poprawia rekord kolejnych meczów z bramkową zdobyczą. Ale teraz na drodze Polaka do kolejnych historycznych osiągnięć stanie zespół, którego wszyscy zawodnicy w obecnych rozgrywkach strzelili o jednego gola mniej od Lewandowskiego.</p>
      <p>
        <b>Czekają niemal ćwierć wieku</b>
      </p>
      <p>– Każdy wie, jak zagramy i nie jest to tajemnicą. Musimy być skoncentrowani w obronie, nie możemy rzucić się na Bayern, tylko spokojnie czekać na rozwój wydarzeń. Może wówczas uda się coś osiągnąć. Na dwadzieścia meczów przeciwko Bayernowi mój zespół jest w stanie wygrać jedno. I przed każdym spotkaniem mamy nadzieję, że to ten moment – powiedział Funkel.</p>
      <p>Nadzieją dla Lewandowskiego, że fortuna będzie mu jednak sprzyjać w sobotnim starciu jest nowy trener Bayernu – Hansi Flick, który zastąpił zwolnionego na początku listopada Niko Kovača. Tymczasowy szkoleniowiec spisał się tak dobrze, że dostał szansę co najmniej do końca roku, a może nawet i do końca obecnego sezonu. A Flick stawia na ofensywną piłkę i tym przede wszystkim różni się od poprzednika. Spełnia więc tym samym największe życzenie Lewandowskiego, który domagał się zdecydowanie bardziej odważnej gry. I taką też Bawarczycy powinni zademonstrować znowu w sobotę, ponieważ zdobycie trzech punktów to obowiązek, jeśli nie chcą zwiększyć straty do liderującej Borussii Mönchengladbach.</p>
      <p>
        <a href="https://www.elevensports.pl/">&gt;&gt; Oglądaj mecze Bundesligi w Eleven Sports</a>
      </p>
      <p>W Düsseldorfie natomiast kibice nie spodziewają się sensacyjnej wygranej. Przyzwyczaili się do czekania na zwycięstwa nad Bayernem. Po raz ostatni Fortuna pokonała zespół z Monachium niemal ćwierć wieku temu (3:1), w drugiej rundzie Pucharu Niemiec sezonu 1995/96. Dla F95 bramkę zdobył wówczas Ryszard Cyroń.</p>
      <p>
        <b>411 minut bez bramki</b>
      </p>
      <p>Fortuna nie jest jedynym rywalem w 1. Bundeslidze, któremu Lewandowski nie zdołał strzelić gola. Innym zespołem, którego nie ma na liście ofiar najlepszego polskiego napastnika, jest Eintracht Brunszwik. Jednak przeciwko tej drużynie Lewy grał dopiero trzy razy (dwa mecze w Bundeslidze, jeden w Pucharze Niemiec). Z Fortuną natomiast miał w sumie aż 411 minut, żeby zdobyć bramkę. Ale ewidentnie w starciach z tym rywalem fortuna nie jest po stronie Polaka.</p>
    </article>
  </body>
</html>