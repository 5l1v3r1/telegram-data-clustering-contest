<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562906/erchetai-tin-kyriaki-o-giryonis-me-broches-kai-thyellwdeis-anemoys-poies-perioches-tha-chtypisei"/>
    <meta property="og:site_name" content="NOOZ."/>
    <meta property="article:published_time" content="2019-11-23T06:21:00+00:00"/>
    <meta property="og:title" content="Έρχεται την Κυριακή ο &quot;Γηρυόνης&quot; με βροχές και θυελλώδεις ανέμους - Ποιες περιοχές θα &quot;χτυπήσει&quot;"/>
    <meta property="og:description" content="Σε κλοιό έντονης κακοκαιρίας μπαίνει εκ νέου η χώρα από τις βραδινές ώρες της Κυριακής, με ισχυρές βροχές και καταιγίδες και πολύ θυελλώδεις ανέμους."/>
  </head>
  <body>
    <article>
      <h1>Έρχεται την Κυριακή ο "Γηρυόνης" με βροχές και θυελλώδεις ανέμους - Ποιες περιοχές θα "χτυπήσει"</h1>
      <address>
        <time datetime="2019-11-23T06:21:00+00:00">23 Nov 2019, 06:21</time>
      </address>
      <p>
        <b>Σε κλοιό έντονης κακοκαιρίας μπαίνει εκ νέου η χώρα από τις βραδινές ώρες της Κυριακής, με ισχυρές βροχές και καταιγίδες και πολύ θυελλώδεις ανέμους.</b>
      </p>
      <p>Ένα νέο έντονο κύμα κακοκαιρίας, ο <b>«Γηρυόνης»</b>, όπως ονομάστηκε από τη μετεωρολογική υπηρεσία meteo του Εθνικού Αστεροσκοπείου Αθηνών, αναμένεται <b>από τις βραδινές ώρες της Κυριακής </b>και από τα δυτικά, να επηρεάσει την Ελλάδα.</p>
      <p><a href="https://www.nooz.gr/greece/1562872/kakokairia-boyliaxe-i-thasos-apo-tin-entoni-brochoptwsi-dramatiki-i-katastasi-vids-"><b>Ήδη από την κακοκαιρία χτυπήθηκε η Θάσος και η Χαλκιδική</b></a>, όπου η κατάσταση είναι δραματική, καθώς πολλές περιοχές θυμίζουν βομβαρδισμένα τοπία.</p>
      <p>Τη Δευτέρα θα επηρεαστεί το σύνολο της χώρας και την Τρίτη κυρίως τα ανατολικά και νότια τμήματα.</p>
      <p>
        <b>Ο καιρός το Σάββατο</b>
      </p>
      <p>Το Σάββατο αναμένονται κατά περιόδους αυξημένες νεφώσεις σε ολόκληρη σχεδόν τη χώρα, με λίγες βροχές τοπικού χαρακτήρα, κυρίως στα δυτικά, στα βόρεια και στο Ανατολικό Αιγαίο, καθώς επίσης πιθανές μεμονωμένες καταιγίδες.</p>
      <p>Στην <b>Αττική </b>αναμένονται κατά περιόδους αυξημένες νεφώσεις με πιθανότητα πρόσκαιρων ασθενών βροχών. Οι άνεμοι θα πνέουν ανατολικοί βορειοανατολικοί με εντάσεις έως 4 μποφόρ. Η θερμοκρασία στην πόλη της Αθήνας θα κυμανθεί από 12 έως 18 βαθμούς.  </p>
      <p>Στη <b>Θεσσαλονίκη </b>αναμένονται νεφώσεις με ασθενείς τοπικές βροχές, κυρίως τις πρωινές ώρες. Τη νύκτα και νωρίς το πρωί η ορατότητα θα είναι περιορισμένη. Οι άνεμοι θα πνέουν από ανατολικές διευθύνσεις ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 9 έως 14 βαθμούς.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 15, στην Ήπειρο από 7 έως 19 βαθμούς, στην Κεντρική Ελλάδα από 6 έως 18, στη Δυτική και Νότια Ελλάδα από 10 έως 19 βαθμούς, στα υπόλοιπα ηπειρωτικά από 8 έως 20, στα νησιά του Ιονίου από 12 έως 19 βαθμούς, και στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p><b>Οι άνεμοι στο Αιγαίο </b>θα πνέουν από διάφορες διευθύνσεις με εντάσεις έως 4 μποφόρ, ενώ στα βορειότερα πελάγη θα επικρατήσουν ανατολικοί βορειοανατολικοί άνεμοι εντάσεων 4 έως 5 μποφόρ. Στο Ιόνιο οι άνεμοι θα πνέουν νοτιοανατολικοί ασθενείς έως μέτριοι, 3 με 5 μποφόρ, και από τις βραδινές ώρες ισχυροί 6 μποφόρ, με περαιτέρω σημαντική ενίσχυση τη νύχτα προς Κυριακή.  </p>
      <p>
        <b>Η πρόγνωση από τον μετεωρολόγο Σάκη Αρναούτογλου:</b>
      </p>
      <figure>
        <iframe src="https://www.youtube.com/embed/0Q1kzhPZOaE" width="640" height="360" data-service="Youtube" scrolling="no"/>
      </figure>
    </article>
  </body>
</html>