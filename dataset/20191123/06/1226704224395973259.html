<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/volby2020-most-hid-rozhodne-o-volebno/431807-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T06:44:00+00:00"/>
    <meta property="og:title" content="VOĽBY2020: Most-Híd rozhodne o volebnom programe a kandidátke"/>
    <meta property="og:description" content="Lídrom kandidátky má byť súčasný minister dopravy Árpád Érsek."/>
  </head>
  <body>
    <article>
      <h1>VOĽBY2020: Most-Híd rozhodne o volebnom programe a kandidátke</h1>
      <h2>Lídrom kandidátky má byť súčasný minister dopravy Árpád Érsek.</h2>
      <address><time datetime="2019-11-23T06:44:00+00:00">23 Nov 2019, 06:44</time> by <a rel="author">TASR</a></address>
      <p>Bratislava 23. novembra (TASR) - Volebný program a kandidátka do budúcoročných parlamentných volieb budú hlavnými bodmi sobotného zasadnutia Republikovej rady strany Most-Híd. TASR o tom informovala hovorkyňa strany Klára Magdeme.</p>
      <p>Lídrom kandidátky má byť súčasný minister dopravy Árpád Érsek. Druhé miesto má obsadiť predseda Mosta-Híd Béla Bugár, tretí bude šéf envirorezortu László Sólymos.</p>
      <p>Zo súčasných ministrov, ktorí sú členmi Mosta-Híd, na kandidátke už nebude minister spravodlivosti Gábor Gál. Zdôvodnil to politickými i nepolitickými dôvodmi. Chýbať by mala aj štátna tajomníčka rezortu spravodlivosti Edita Pfundtner. Naopak, Andrej Hrnčiar svoju kandidatúru pre TASR potvrdil.</p>
      <p>Most-Híd sa dohodol na spolupráci s mimoparlamentnou stranou Šanca a maďarskou MKDA. Konkrétny počet miest na kandidátke zverejní až po sobotnom zasadnutí republikovej rady. Strana MKDA by však mala mať podľa Bugára viac miest na kandidátke ako Šanca.</p>
      <p>Voľby do Národnej rady budú 29. februára 2020. Kampaň sa už začala. Politické strany a hnutia musia podať kandidačnú listinu do 1. decembra 2019.</p>
      <related>
        <h4>Prečítajte si aj:</h4>
        <a href="https://www.teraz.sk/slovensko/opozicia-sa-na-koalicii-nedohodla/431537-clanok.html"/>
        <a href="https://www.teraz.sk/slovensko/sas-pojde-do-volieb-sama-a-veri-ze-s/431560-clanok.html"/>
        <a href="https://www.teraz.sk/slovensko/za-ludi-pojde-do-volieb-samostatne-p/431552-clanok.html"/>
      </related>
    </article>
  </body>
</html>