<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198328/h-fofi-oi-venizelikoi-oi-papandreikoi-kai-oi-antifronoyntes"/>
    <meta property="og:site_name" content="CNN.gr"/>
    <meta property="article:published_time" content="2019-11-23T06:15:02+00:00"/>
    <meta property="og:title" content="Η Φώφη, οι βενιζελικοί, οι παπανδρεϊκοί και οι… αντιφρονούντες"/>
    <meta property="og:description" content="Μυστικές συναντήσεις, παρασκηνιακές διαβουλεύσεις και υπόγειες διεργασίες είχαν την τιμητική τους όλο το προηγούμενο διάστημα στη Χαριλάου Τρικούπη. Η..."/>
  </head>
  <body>
    <article>
      <h1>Η Φώφη, οι βενιζελικοί, οι παπανδρεϊκοί και οι… αντιφρονούντες</h1>
      <h2>Μυστικές συναντήσεις, παρασκηνιακές διαβουλεύσεις και υπόγειες διεργασίες είχαν την τιμητική τους όλο το προηγούμενο διάστημα στη Χαριλάου Τρικούπη. Η σύγκρουση δυνάμεων στο εσωτερικό του ΚΙΝΑΛ, φαίνεται μονόδρομος, καθώς ηγεσία και αντιφρονούντες έχουν ήδη λάβει θέσεις μάχης για την πρώτη αναμέτρηση στο συνέδριο του ΠΑΣΟΚ. </h2>
      <figure>
        <img src="https://cdn.cnngreece.gr/media/com_news/users/777/katzou22.jpg"/>
      </figure>
      <p>Αμαλία Κάτζου, CNN Greece 08:15 , 23 November 2019</p>
      <p>Η<a href="https://www.cnn.gr/eidhseis/tag/9926/fofi-gennimata"><b> Φώφη Γεννηματά</b> </a>από θέση ισχύος, λόγω της «κλειδωμένης» πλειοψηφίας, <b>δεν φαίνεται να κάνει βήμα πίσω από τις θέσεις της</b>, τις οποίες έχει κάνει ξεκάθαρες και στους εσωκομματικούς επικριτές της. Δηλαδή, το ΚΙΝΑΛ να βγει μπροστά και το ΠΑΣΟΚ να κάνει ένα βήμα πίσω. </p>
      <p>Πόσο πιθανή είναι μια αμφισβήτηση της Φώφης Γεννηματά στο συνέδριο;<b> Δεν υπάρχει περίπτωση να συμβεί αυτό</b>, όπως υποστηρίζουν στελέχη που ξέρουν καλά το παζλ των συνέδρων, που είναι εκλεγμένοι από το 2015 και από το πρόσφατο συνέδριο του ΚΙΝΑΛ.</p>
      <p>Ωστόσο, είναι μία πραγματικότητα πως ο <a href="https://www.cnn.gr/eidhseis/tag/61596/nikos-androylakhs"><b>Νίκος Ανδρουλάκης</b></a> και οι πολιτικοί του φίλοι, όπως ο πρώην γραμματέας της Κεντρικής Επιτροπής, Στέφανος Ξεκαλάκης, έχουν εκφράσει δημοσίως την άποψή τους, πως<b> η κυρία Γεννηματά πρέπει να ανοίξει τη διαδικασία της διαδοχής</b>. Μάλιστα, ο Στέφανος Ξεκαλάκης, με επιστολή του ανακοίνωσε ότι θα είναι απών από το συνέδριο αλλά δήλωσε παρών στον αγώνα για τη δημιουργία ενός θεσμικού κόμματος αρχών.</p>
      <p>Πάντως, κάποιοι που ανήκουν στην πλευρά Ανδρουλάκη θα προσέλθουν στο Συνέδριο, θα κάνουν κριτική αλλά δεν θα ξεπεράσουν την κόκκινη γραμμή. Κάποιοι άλλοι επέλεξαν να μην δώσουν το παρών, για «να μην νομιμοποιήσουν το Συνέδριο-παρωδία». Ο ίδιος ο Νίκος Ανδρουλάκης, κρατά κλειστά τα χαρτιά του, αν και όσοι τον γνωρίζουν θεωρούν πως θα κινηθεί στην τακτική που ακολουθεί εδώ και μεγάλο χρονικό διάστημα και θα εμφανιστεί στο Συνέδριο ως <b>ο εγγυητής της ενότητας του κόμματος</b>, μπαίνοντας στην αναμονή για την διεκδίκηση της ηγεσίας με τη λήξη της θητείας της κυρίας Γεννηματά, το Νοέμβρη του 2021.</p>
      <p>Παράλληλα η πλευρά Ανδρουλάκη θα επιμείνει στο κάλεσμα προς τους κ. Κώστα Σημίτη, Γιώργο Παπανδρέου και Ευάγγελο Βενιζέλο, καθώς θεωρεί τα συγκεκριμένα ιστορικά στελέχη έχουν πολιτικό βάρος και πρέπει να υψώσουν το ανάστημά τους απέναντι στην κ. Γεννηματά, προκειμένου να αποφευχθεί ο ορατός πλέον κίνδυνος να <b>μετατραπεί το ΠΑΣΟΚ σε «κόμμα-σφραγίδα»</b>. Σύμφωνα με πληροφορίες ο<a href="https://www.cnn.gr/eidhseis/tag/1039/kostas-simitis"><b> Κώστας Σημίτης</b> </a>εμφανίζεται θετικός, για τη συμμετοχή του στο Συνέδριο του ΠΑΣΟΚ.</p>
      <p>Οσον αφορά στους «βενιζελικούς», μετά τη σύγκρουση του Ευάγγελου Βενιζέλου με την κυρία Γεννηματά, είτε εμφανίζονται <b>οργισμένοι</b> είτε προαναγγέλλουν την <b>αποχή</b> τους από τις «στημένες διαδικασίες». Ετσι είναι βέβαιο πως ο Ευάγγελος Βενιζέλος θα είναι απών από το συνέδριο.</p>
      <p>Για τους Παπανδρεϊκούς τα πράγματα είναι πιο ξεκάθαρα, καθώς <b>συγκροτούν πλέον το ΚΙΔΗΣΟ</b>, οπότε το μόνο ρόλο που μπορεί να έχουν είναι αυτόν του <b>παρατηρητή</b> του συνεδρίου του ΠΑΣΟΚ. Πάντως ο <a href="https://www.cnn.gr/eidhseis/tag/18618/giwrgos-papandreoy"><b>Γιώργος Παπανδρέου</b> </a>δεν θα συμμετάσχει στο συνέδριο, καθώς βρίσκεται από το απόγευμα της Πέμπτης στη Βιέννη, προκειμένου να συμμετάσχει σε συνάντηση πρώην υπουργών Εξωτερικών και διεθνών προσωπικοτήτων, που ολοκληρώνεται την Κυριακή.</p>
      <h3>Στα «μαχαίρια» Γερουλάνος-Όθωνας</h3>
      <p>Παύλος Γερουλάνος και Μανώλης Όθωνας, εκ των στενών συνεργατών της Φώφης Γεννηματά, βρίσκονται στα «μαχαίρια» και φαίνεται πως η κόντρα των δύο θα συνεχιστεί στο συνέδριο.</p>
      <p>Tην αρχή έκανε ο Διευθυντής του γραφείου της Φώφης Γεννηματά Μανώλης Όθωνας, σημειώνοντας αιχμηρά πως «<b>την ιστορία του ΠΑΣΟΚ δεν την έγραψαν οι guest stars ούτε οι κομπάρσοι, αλλά ο απλός κόσμος</b>».</p>
      <p>Από την πλευρά του, ο πρώην υπουργός του ΠΑΣΟΚ<a href="https://www.cnn.gr/eidhseis/tag/53793/paylos-geroylanos"><b> Παύλος Γερουλάνος</b></a> απάντησε στον Μανώλη Όθωνα, λέγοντας ότι οι διάφορες κινήσεις μορφώματα που κάθε φορά από την εποχή που δημιουργήθηκε η ΕΛΙΑ μέχρι τώρα, είχαν στόχο να<b> αποκρύψουν την ταυτότητα του ΠΑΣΟΚ</b> και ως αποτέλεσμα να παραμείνουν τα ίδια πρόσωπα που είχαν ευθύνες για τις πολιτικές επιλογές του παρελθόντος.</p>
      <p>Και ο εκπρόσωπος Τύπου του ΚΙΝΑΛ Παύλος Χρηστίδης, επεσήμανε πως η κριτική που ασκείται από ορισμένα στελέχη του ΚΙΝΑΛ σε ό,τι αφορά το συνέδριο του ΠΑΣΟΚ εμπεριέχει μόνο γενικότητες που εξυπηρετούν τους αντιπάλους, ενώ επεσήμανε ότι κάποιοι παράγουν περισσότερη εσωστρέφεια από αυτή που μπορεί κανείς να αντέξει. Υπογράμμισε επίσης ότι «τα λάθη του παρελθόντος δεν πρέπει να υπάρξουν ξανά κι αυτό σημαίνει πως όποιος θέλει να προσθέσει στην παράταξη, όποιος θέλει να ανεβάσει την παράταξη, να καταθέσει εδώ τις προτάσεις του, ανοιχτά».</p>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198387/gennimata-apo-to-synedrio-toy-pasok-mideniki-anoxi-se-esostrefeia-kai-yponomeyseis">Γεννηματά από το Συνέδριο του ΠΑΣΟΚ: Μηδενική ανοχή σε εσωστρέφεια και υπονομεύσεις</a>
        </li>
        <li>
          <a href="https://www.cnn.gr/news/politiki/story/198348/gennimata-sto-synedrio-vazoyme-terma-stin-esostrefeia">Γεννηματά: Στο Συνέδριο βάζουμε τέρμα στην εσωστρέφεια</a>
        </li>
        <li>
          <a href="https://www.cnn.gr/news/ellada/story/198265/ayta-einai-ta-nea-foyskota-skafi-poy-apokta-to-limeniko-soma">Αυτά είναι τα νέα φουσκωτά σκάφη που αποκτά το Λιμενικό Σώμα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/9926/fofi-gennimata">ΦΩΦΗ ΓΕΝΝΗΜΑΤΑ</a>
        </li>
        <li>
          <a href="https://www.cnn.gr/eidhseis/tag/73716/kinal">ΚΙΝΑΛ</a>
        </li>
        <li>
          <a href="https://www.cnn.gr/eidhseis/tag/1200/pasok">ΠΑΣΟΚ</a>
        </li>
        <li>
          <a href="https://www.cnn.gr/eidhseis/tag/62114/synedrio-pasok">ΣΥΝΕΔΡΙΟ ΠΑΣΟΚ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/23/198380/snapshot/2717085.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198365/snapshot/2763299.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198382/snapshot/2567620.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198389/snapshot/88857.jpg"/>
      </figure>
    </article>
  </body>
</html>