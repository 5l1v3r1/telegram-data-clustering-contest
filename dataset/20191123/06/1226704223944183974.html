<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/dva-vlaky-v-holandsku-zrejme-zasiahla-st/431804-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T06:22:00+00:00"/>
    <meta property="og:title" content="Dva vlaky v Holandsku zrejme zasiahla streľba"/>
    <meta property="og:description" content="Na osobný vlak z Tilburgu do susedného mesta Breda ležiaceho neďaleko hraníc s Belgickom pravdepodobne niekto vystrelil, uviedla na Twitteri polícia z mesta Breda."/>
  </head>
  <body>
    <article>
      <h1>Dva vlaky v Holandsku zrejme zasiahla streľba</h1>
      <h2>Na osobný vlak z Tilburgu do susedného mesta Breda ležiaceho neďaleko hraníc s Belgickom pravdepodobne niekto vystrelil, uviedla na Twitteri polícia z mesta Breda.</h2>
      <address><time datetime="2019-11-23T06:22:00+00:00">23 Nov 2019, 06:22</time> by <a rel="author">TASR</a></address>
      <p>Haag 23. novembra (TASR) - Dva vlaky na juhu Holandska v piatok pravdepodobne zasiahla streľba. Pri incidente však nikto z cestujúcich zranenia neutrpel, informovala agentúra AP s odvolaním sa na miestnu políciu.</p>
      <p>Na osobný vlak z Tilburgu do susedného mesta Breda ležiaceho neďaleko hraníc s Belgickom pravdepodobne niekto vystrelil, uviedla na Twitteri polícia z mesta Breda. Dodala, že zničených bolo päť okien.</p>
      <p>Polícia ďalej informovala, že do mesta Eindhoven na juhovýchode krajiny takisto dorazil vlak s rozbitým oknom, čo zrejme tiež zapríčinila streľba. Vlak išiel totiž po tých istých koľajniciach ako vlak z Tilburgu do obce Breda.</p>
      <p>Ako uviedla polícia, oba vlaky v sobotu preskúmajú forenzní experti s cieľom zistiť, čo sa presne stalo.</p>
      <p>Bezprostredne po incidente nebol nikto zadržaný, polícia žiada pri vyšetrovaní o pomoc očitých svedkov.</p>
    </article>
  </body>
</html>