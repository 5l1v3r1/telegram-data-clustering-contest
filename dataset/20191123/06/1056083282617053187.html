<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200401/95-%D8%AF%D8%B1%D8%B5%D8%AF-%D8%AA%D9%85%D9%84%DA%A9-%D8%A7%D8%B1%D8%A7%D8%B6%DB%8C-%D9%86%DB%8C%D8%A7%D8%B1-%D8%A7%D9%86%D8%AC%D8%A7%D9%85-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T06:06:18+00:00"/>
    <meta property="og:title" content="95 درصد تملک اراضی نیار انجام شده است"/>
    <meta property="og:description" content="ایسنا/اردبیل شهردار اردبیل گفت: 95 درصد تملک اراضی نیار انجام شده و به سرعت طرح‌های پیشنهادی در این محدوده اجرایی می‌شود."/>
  </head>
  <body>
    <article>
      <h6 class="kicker">شهردار اردبیل:</h6>
      <h1>95 درصد تملک اراضی نیار انجام شده است</h1>
      <address><time datetime="2019-11-23T06:06:18+00:00">23 Nov 2019, 06:06</time> by <a rel="author">سمیه درازی</a></address>
      <p>ایسنا/اردبیل شهردار اردبیل گفت: 95 درصد تملک اراضی نیار انجام شده و به سرعت طرح‌های پیشنهادی در این محدوده اجرایی می‌شود.</p>
      <p>حمید لطف‌اللهیان در جلسه رسمی شورای شهر اردبیل اظهار کرد: 50 هکتار زمین در این محدوده به تملک شهرداری درمی‌آید که در طرح اولیه قرار است 25 هکتار فضای سبز عملیاتی شده و مابقی اراضی نیز به سایر کاربری‌ها اختصاص یابد.</p>
      <p>وی با بیان اینکه در 20 سال اخیر براساس تصاویر هوایی آرام آرام از اراضی کشاورزی درجه یک این محدوده کاسته شده و با تفکیک این اراضی شاهد فروش آن بودیم، خاطرنشان کرد: اهالی نجیب نیار با شهرداری نزدیک‌ترین همکاری را دارند و بر پایه این همکاری ما تاکنون موفق شدیم 95 درصد تملک اراضی را در این محدوده انجام دهیم که این اقدام نقطه عطفی در فعالیت شورا و شهرداری به حساب می‌آید.</p>
      <p>شهردار اردبیل افزود: ما نگران آن هستیم که در آینده این اراضی به حداقل برسد و با تغییر کاربری‌هایی که اعمال می‌شود این اراضی ناب به تاراج برود که از همین روی تصمیم گرفتیم تا با تملک علاوه بر احداث فضای سبز سایر کاربری‌های عمومی، معابر و شوارع را نیز تعیین کنیم.</p>
      <p>لطف‌اللهیان ادامه داد: تغییر نام کوچه‌ها و معابر شهر اردبیل به اسم شهدا و حک تصاویر آنها با تشویق و تمجید مسئولان کشوری روبرو شده و امیدواریم با جلوگیری از نامگذاری‌های متعدد که اسباب سردرگمی مردم را فراهم می‌آورد اکثر کوچه‌ها، خیابان‌ها و معابر را به اسم شهدا و مفاخر اردبیل نامگذاری کنیم.</p>
      <p>وی با قدردانی از مساعدت شورای شهر در تعریض و تخریب ساختمان سابق شورای شهر اردبیل بیان کرد: با اصلاح هندسی در این منطقه و خیابان‌کشی شاهد رضایت مردم در این محدوده هستیم.</p>
      <p>شهردار اردبیل همچنین بدهی شهرداری به تامین اجتماعی و تقسیط 24 ماهه این بدهی با بخشودگی رقم جریمه را یادآور شد و تصریح کرد: تامین اجتماعی وثیقه ملکی می‌خواهد تا روند تقسیط و پرداخت ماهانه اقساط را آغاز کنیم که قطعا این امر به نفع شهرداری خواهد بود تا بدهی خود را مستهلک کند.</p>
      <p>لطف‌اللهیان به بدهی 4 میلیارد تومانی شهرداری اردبیل به تامین اجتماعی و بدهی‌های انباشت شده در سال‌های اخیر اشاره کرد و افزود: با تقسیط این بدهی ما در حال حاضر مبالغ کسر شده از حقوق کارکنان و کارگران را به حساب تامین اجتماعی واریز می‌کنیم تا مشکلی در آینده از این بابت نداشته باشیم.</p>
      <p>به گزارش ایسنا، در پایان با اشاره به طرح پیشنهادی اعضای شورای شهر در ساماندهی نیروهای انسانی شهرداری به ویژه مجموعه کارگری اشاره و اظهار کرد: با این طرح شورای شهر کارشناسان شهرداری سعی می‌کنند تا شیوه نامه معقول و منطقی را در جذب نیروهای فصلی تهیه کرده و براساس آن جذب و بکارگیری نیرو انجام شود.</p>
      <p>انتهای پیام</p>
    </article>
  </body>
</html>