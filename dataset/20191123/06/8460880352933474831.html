<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kultura/hazai-kultura/az-ev-konyve-cimre-javasoltak-romaniaban-banffy-miklos-erdely-trilogiajat-2139198/"/>
    <meta property="og:site_name" content="BAMA"/>
    <meta property="article:published_time" content="2019-11-23T06:13:00+00:00"/>
    <meta property="og:title" content="Az év könyve címre javasolták Romániában Bánffy Miklós Erdély-trilógiáját"/>
    <meta property="og:description" content="A könyv hosszú éveken át nem jelenhetett meg különböző akadályok miatt, az idén sikerült kiadni."/>
  </head>
  <body>
    <article>
      <h6 class="kicker">MÁS SZEMMEL NÉZVE</h6>
      <h1>Az év könyve címre javasolták Romániában Bánffy Miklós Erdély-trilógiáját</h1>
      <address>
        <time datetime="2019-11-23T06:13:00+00:00">23 Nov 2019, 06:13</time>
      </address>
      <h4>A könyv hosszú éveken át nem jelenhetett meg különböző akadályok miatt, az idén sikerült kiadni.</h4>
      <p>Az év könyve címre javasolták Romániában másik nyolc kiadvány mellett Bánffy Miklós Erdély-trilógiáját, amely májusban jelent meg román nyelven.</p>
      <p>A Román Írószövetség 18. alkalommal fogja átadni decemberben Az év könyve díjat. A jelölő zsűri tagja volt Nicolae Manolescu irodalomtörténész, az írószövetség elnöke; Gabriel Chifu költő és író; Razvan Voncu, Daniel Cristea-Enache, Angelo Mitchievici, Cristian Patrasconiu irodalomkritikusok és Sorin Lavric író, műfordító.</p>
      <p>A Román Kulturális Intézet gondozásában és a Balassi Intézet közreműködésével kiadott művet Marius Tabacu kolozsvári műfordító ültette át románra. A könyv hosszú éveken át nem jelenhetett meg különböző akadályok miatt, az idén sikerült kiadni, a bemutatója Románia egyik legnagyobb könyvvásárán, a májusban Bukarestben megszervezett Bookfesten volt.</p>
      <p>Akkor Marius Tabacu az MTI-nek elmondta: azért fontos, hogy a román olvasókhoz is eljut ez a mű, mert megtudhatják, miként gondolkodott egy magyar arisztokrata a románságról.</p>
    </article>
  </body>
</html>